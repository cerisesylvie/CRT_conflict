Consiglio Regionale della Valle d'Aosta - Oggetto del Consiglio n. 1919 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 1919 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1919/X Motivazioni dell'acquisto di 1.000 copie del
volume "Chantons encore". (Interpellanza)
Interpellanza Venuti a conoscenza della pubblicazione del libro
"Chantons encore" del Canonico Jean Domaine edito dall'editore
Musumeci;
Considerato che l'Assessorato alla Pubblica Istruzione ha
acquistato n. 1000 (mille) copie con una spesa complessiva di 15
milioni circa;
Ritenuto che il volume contiene a pagina 35 la canzone
intitolata "la clicca djeusta" che appare anacronistica,
diseducativa e non in sintonia con i richiami alla integrazione
culturale, alla serena convivenza e alla massima tolleranza di
tutti i valdostani;
Rilevato che l'Assessore alla Pubblica Istruzione, Robert
Louvin, nella sua prefazione, esprime l'auspicio che il volume
"gagne sa place dans le sac de nos jeunes alpinistes";
i sottoscritti consiglieri regionali
Interpellano
l'Assessore competente per sapere quali sono state le
motivazioni politiche e culturali che hanno indotto l'Assessore a
scrivere la prefazione di tale volumetto e ad acquistare 1000
(mille) copie spendendo i soldi di tutti i contribuenti valdostani
di origine e di adozione, meridionali compresi.
F.to: Parisi - Bich - Aloisi
Presidente Ha chiesto la parola il Consigliere Parisi.
Parisi (VAP) Sono stato incaricato di fare l'attacco: adesso vi
è stato consegnato il libriccino, se poi il coro vuole intervenire,
può farlo.
A parte le battute, volevo fare due premesse prima di entrare
nel merito dell'interpellanza.
La prima è che l'interpellanza non ha lo scopo di evocare chissà
quali scenari o di difendere qualcuno perché minacciato; la seconda
è che non si vuole in alcun modo mettere in discussione il lavoro
svolto dal canonico Don Domaine, perché è un ottimo lavoro.
L'interpellanza vuole solo sollevare una pacata critica
all'Assessore alla pubblica istruzione, in quanto responsabile
della cultura. A nostro modo di vedere, questi richiami velati alla
diversità, alla differenza, eccetera, sono elementi che frenano
quel processo di completa integrazione e di totale identità del
Popolo valdostano. Canzoni come "la clicca djeusta", anche se è una
canzone forse scritta in epoca molto remota, serve solo per
mantenere ancora in vita una sorta di invisibile barriera fra
quelli che sono i Valdostani di origine e quelli che sono i
Valdostani di adozione.
Se vogliamo veramente che le giovani generazioni valdostane
vivano e progrediscano in un mondo migliore senza distinzione di
alcun genere e con la ferma convinzione di essere una unica entità,
dobbiamo cercare, per il futuro, di evitare e di abbandonare certe
forme di espressione o di atteggiamenti, che secondo noi possono
impedire quell'armonico sviluppo da tutti tanto decantato e da
tutti tanto auspicato, e che poi ha fatto la particolarità e la
diversità della Valle d'Aosta rispetto alle altre regioni
italiane.
Con questa interpellanza volevamo solo richiamare l'attenzione
su questi aspetti, senza voler strumentalizzare nulla e senza voler
sollevare cortine fumogene, perché non è il caso. Ci auguriamo che
l'Assessore in futuro presti maggiore attenzione a queste
osservazioni che abbiamo sollevato con questa interpellanza, in
particolare quando la cultura viene fatta con i soldi di tutti i
cittadini, perché è importante che la cultura sia rivolta a tutti i
cittadini.
Volevamo soltanto sollevare questa problematica; riteniamo che
questa canzone in particolare ha dei richiami che sicuramente sono
anacronistici e non sono educativi o sono diseducativi per quei
giovani ai quali l'Assessore si rivolge. Si poteva evitare, a mio
avviso, di inserire in questo libriccino, che è molto ben fatto,
questa canzoncina che suona un po' stonata per i tempi e per coloro
a cui il libro è rivolto. Solo questo, in maniera pacata e del
tutto semplice, senza creare quegli elementi che possono avere in
qualche modo disturbato chi ha letto l'interpellanza.
Presidente La parola anche al Consigliere Aloisi.
Aloisi (APA) Grazie del "anche". Ringrazio il collega Parisi che
ha dato, come direttore, il là, ci ha dato il tempo: quindi da un
"andante mosso" andiamo verso un "andante" per poi tornare, credo,
verso un finale "brillante".
La prima considerazione che ho fatto nel leggere questa raccolta
di canzoni - fra l'altro è il secondo libro che mi viene omaggiato
gentilmente dall'Assessore - è che fra questi canti manca uno dei
canti più diffuso in Valle d'Aosta, e che è "Calabrisella mia",
canto della mia terra. Quindi mi rammarico che all'interno, visto
che ci sono altre canzoni scritte in italiano, non ci sia il
richiamo a questa canzone tanto diffusa in ambito regionale.
La seconda considerazione è che, al di là del periodo in cui è
stata scritta, se una canzone a cui si vuole dare uno spirito
goliardico, è cattiva, cattiva era allora e cattiva resta
adesso.
La terza considerazione è che spesso noi politici scriviamo le
prefazioni senza conoscere il contenuto della pubblicazione, e
questa può essere una leggerezza che non è solo imputabile
all'Assessore, ma ad una gran parte di noi.
Però questo tipo di leggerezza per la seconda volta ha dato il
destro ad un personaggio che riemerge allorquando sono necessarie
alcune considerazioni, che poi mettono nella condizione di avere
uno spaccato che non corrisponde alla realtà valdostana.
Questo personaggio è bravissimo nel cogliere quelle che possono
essere le contraddizioni e il percorso che c'è stato all'interno
della nostra regione: lo ha fatto con il libro di Proment, ma
quello era più voluminoso, lo ripete oggi con "la clicca djeusta".
Questa è una delle note di rammarico perché questo personaggio da
decenni non fa altro che sparare proiettili su un settimanale
contro la comunità calabrese, o comunque parte della comunità
calabrese, almeno quella che riteniamo più rappresentativa.
Su questo tipo di considerazione avrei preferito che a pagina 35
più che "la clicca djeusta" ci fosse stata una canzone che parlasse
sempre più di amore, di tolleranza, di pace e di amicizia,
lasciando invece alla goliardia il tempo che trova, cioè quello di
uno sfogo, di un cantare in amicizia e nulla più, senza dargli
questa tonalità e questa sacralità che per certi aspetti neanche
merita.
Concludo in modo molto semplice: nessuna censura, nessuna
enfatizzazione, ma attenzione a questi contenuti che poi spesso,
oltre che non far ridere, non riescono nemmeno a cogliere quello
che è l'obiettivo fondamentale.
(... intervento dell'Assessore Louvin, senza microfono...)
Assessore, la superficialità fa parte del mondo dei vivi,
stavolta ci è cascato anche lei.
Presidente Ha chiesto la parola l'Assessore alla pubblica
istruzione, Louvin.
Louvin (UV) "Le perquisizioni e le altre indagini esperite hanno
portato al rinvenimento di qualche esemplare, dattilografato, della
nuova canzone, che riassume il programma del Movimento e che, come
si rileverà dalle copie unite, indice il bando alla lingua italiana
e contiene alle strofe quinta e sesta qualcosa che cede il campo
delle lecite risonanze sentimentali e nostalgiche valdostane, ma
assume un vero e proprio fazioso carattere regionalistico in quanto
calunnia e addita al disprezzo i connazionali. L'allusione è
naturalmente diretta ai funzionari delle varie amministrazioni,
statali e parastatali, convenuti in Aosta a seguito dell'elevazione
a capoluogo di provincia."
Sono le parole del Prefetto di Aosta, è il 4 dicembre 1932, ed
evidentemente è una canzoncina che si rivolge alla presenza
indubbiamente opprimente - credo che il clima culturale dell'epoca
sia noto a tutti, in particolare nei confronti della lingua
francese, della tradizione, del patois, di tutto quello che faceva
la differenza rispetto ad uno stereotipo nazionale che si voleva
imporre. Una canzoncina che dileggiava anche il Regime, con il suo
refrain "Qu'emporte a no la guerre que fan i dzor de vué", cosa che
ovviamente era avvertita in senso fortemente antinazionale e
antifascista; una canzoncina che purtroppo in quel periodo è anche
costata non pochi guai a qualcuno. Non voglio certamente
drammatizzare questa situazione, ma un piccolo richiamo al momento
storico nel quale è nata questa canzone è doveroso per poter capire
di cosa parliamo e poterlo situare correttamente. Fra l'altro è una
canzone che poi si è legata ad una vicenda tragica, che è quella
della scomparsa in giovanissima età del suo autore, Vincent Picone,
nome che tradisce origini non esattamente valdostane, e che
purtroppo morì in circostanze tragiche durante una gita a Pila nel
1933, quindi poco dopo aver composto questi versi.
L'apparizione di tutti gli chansonniers è sempre stata
accompagnata da parecchie polemiche, in particolare per quanto
riguarda questa canzone e il suo inserimento in uno chansonnier
ricordo che è avvenuta nel 1931, nel 1948, nel 1957, nel 1960, nel
1973 e nel 1973 fu anche riportata in un saggio storico di grande
spessore, che dobbiamo alla penna di uno dei nostri più brillanti
consiglieri regionali, il Consigliere Joseph César Perrin.
Spesso, in tempi recenti, abbiamo assistito non a diatribe di
carattere culturale intorno agli chansonniers, ma a diatribe di non
elevato livello, ricorrenti in periodo preelettorale e sempre
dovute a delle spigolature di persone che vanno a ricercare delle
"perle" in genere nei libri in francese, ritenuti fedeli alla
"ortodossia" del particolarismo regionale, per andare a dimostrare
l'indimostrato e l'indimostrabile, cioè l'esistenza di uno spirito
xenofobo e di una truculenza valdostana nei confronti
dell'immigrato. E' stato il caso del volume di Emile Proment
qualche anno fa, anche un volume di Parfait Jean subì la stessa
sorte, e ora tocca ad uno chansonnier, a un'opera che personalmente
ritengo essere stata fatta correttamente e al momento giusto, di
subire la stessa sorte.
Ogni produzione culturale, che sia una canzone, un poema, un
romanzo, va letta con la lente del periodo in cui viene scritta;
credo che se oggi si ricomponesse l'inno nazionale francese non si
scriverebbe più "marchons, marchons, qu'un sang impur abreuve nos
sillons". Non credo che ci sia più uno spirito come quello che
dominava il periodo della Rivoluzione francese.
Lo spirito del 1930 era uno spirito profondamente diverso da
quello che viviamo oggi, e il fatto che sia rimasto nella
tradizione del canto corale valdostano questa canzone vuol dire che
evidentemente ha rappresentato qualcosa in quel momento e che oggi,
se rimane, è perché viene cantata con spirito e con atteggiamento
profondamente diverso.
Credo che non diversa lettura debba essere fatta degli scritti
di Emile Chanoux, nei quali possono essere ritrovati degli accenti
molto simili, tipici di un momento di profonda persecuzione.
Credo che non sia quindi stato un evento così scandaloso l'aver
presentato nella versione integrale questa canzone; fra l'altro il
lettore moderno è sufficientemente attento e acculturato da poter
capire la differenza che c'è fra un periodo e l'altro, senza far
ricorso - come giustamente veniva ricordato - alla censura, perché
questo io lo avrei rifiutato. Non l'ho fatto, non lo avrei fatto se
mi fosse stato presentato nel dettaglio il libro prima, e in questo
posso dare atto al Consigliere Aloisi di una certa superficialità,
ma devo dire che nei confronti del Canonico Domaine, per lo
spessore culturale della persona, per l'integrità morale, per il
suo spirito - mi pare tutt'altro che razzista - non ci fossero né
dubbi né sospetti sui suoi intendimenti e sulle sue oculate
valutazioni in proposito.
Non ritengo che si dovesse fare diversamente, non mi pare
assolutamente che questo possa costituire una barriera. Questa
Giunta, questa Regione non lavora per delle barriere culturali,
lavora sicuramente per un'integrazione culturale perché permangano
delle linee di evoluzione della nostra tradizione culturale
particolare.
Oggi pomeriggio presenteremo un manuel de civilisation
valdôtaine, che è destinato alle nostre scuole; perché non dare
degli strumenti di crescita all'insieme della comunità, dei valori
comuni e dei punti di riferimento comuni che siano da tutti
condivisi? Se il desiderio che viene espresso è che fra i punti di
riferimento vengano ad associarsi altri contributi, altre presenze
culturali che si sono sovrapposte e innestate nella realtà
valdostana, credo che non ci siano difficoltà; mi farò parte
diligente d'informare della proposta del Consigliere Aloisi il
Canonico Domaine, il quale la terrà sicuramente in debito conto per
una prossima edizione dello Chansonnier, che gli auguriamo di poter
fare fra alcuni anni.
Siccome mi si chiede giustamente conto di scelte politiche che
sono fatte, di finanziamenti, di incoraggiamenti, di sostegno anche
a delle pubblicazioni, devo dire che questo è stato interpretato ed
è interpretato dal nostro Assessorato e dalla Giunta come una
scelta di sostegno e uno strumento di armonia. Armonia nel recupero
e nel rafforzamento del canto corale, che ha da noi una tradizione
unica e molto diffusa nella nostra comunità, grande momento di
integrazione, grande momento di incontro anche al di fuori di
quello che è lo spettacolo e di quella che è la tradizione più
sofisticata, se vogliamo, del canto corale.
La promessa di maggior attenzione c'è, la promessa di maggior
cura c'è, ma credo che il punto di riferimento nostro rimanga
assolutamente questo: andare nel senso di valorizzare i punti di
riferimento della cultura valdostana, che siano punti
d'integrazione di tutta la comunità intorno ad essi.
Questo era quanto mi sentivo e mi sento di dire su questo
argomento, con l'augurio che lo scenario che è stato descritto
inizialmente dal Consigliere Aloisi, cioè di un attacco concentrico
che si preparava in questa circostanza, non assuma i connotati di
un romanzo di Hemingway e di una corrida in cui dopo le banderillas
che sono state lanciate dai due consiglieri arrivi la stoccata del
matador che forse si sta preparando in fondo all'aula.
Presidente Ha chiesto la parola il Consigliere Bich.
Bich (APA) Per dire la verità è da qualche giorno che faccio il
toro, in particolare ieri sera mi sono sentito più un torello
castrato che non un toro, conosciute le situazioni, quindi non mi
permetterei mai di arrivare con la stoccata finale nel momento
della verità, caro Louvin. Devo darti atto che hanno delegato me a
rispondere alla fine: vedi un po' te cosa puoi rimettere a
posto...
(... ilarità dell'assemblea...)
In effetti "la clicca djeusta" la cantavamo in famiglia, mio
fratello suonava la chitarra e io un pentagramma scombussolato, e
facevamo arrabbiare moltissimo mia mamma che era sarda, valdostana
di permanenza, perché non intravedeva in questa le radici storiche
che giustamente sono state sottolineate; così come ancora adesso se
tu canti questa canzone in qualche Caffè di Aosta, in qualche
quartiere non solo di Aosta ci può scappare anche la rissa.
Si è detto che bisogna vivere la canzone riportandola a quel
tempo; ma ormai quel tempo è passato, non se lo ricorda più nessuno
anche perché dal 1932 ad oggi il giro della nostra madre terra è
stato molto veloce, ed è rimasta un po' questa boria: la terra è
troppo bassa, vengono qua, non vogliono lavorare, eccetera. A parte
il fatto che adesso se in patois non si sente cantare più nessuno,
ma si sente il muezzin che ripete... perché è cambiata
profondamente l'economia, gli usi e le attività che ormai la
canzone si è in un certo senso emarginata.
Quello che mi permetterei di appuntare con un piccolo spillo è
un certo sapore da "minculpop" di tutta questa operazione, perché è
una cultura che va in una direzione sola, mentre qui presenze
culturali ce ne sono diverse. La bellezza forse della nostra
regione, in modo particolare la bellezza di Aosta, del ventre di
Aosta, è che ci sono mille linguaggi e mille origini, c'è la
multiculturalità, che piace forse anche a voi. E quando dico voi,
parlo con un certo settore politico. E lei, Assessore, in questo è
bravo, fa molto bene il suo lavoro, le pubblicazioni sono
apprezzate, l'ambiente culturale di questo tipo è stimolato, per
cui diverse volpi vi passano sotto. Spesso vedo la volpe Musumeci
che passa sotto, si mette a cantare e cade il formaggio; altre
volte passa la volpe argentata, Le Chanoine: "Robert... Qu'est-ce
que tu veux? - Chante un petit peu pour moi..." e giù un altro
formaggio, con bacio della pantofola al cinquantesimo anno di messa
dove abbiamo visto tutte le cariche regionali...
Ecco, questo è un po' "minculpop", chiedo scusa, non è offensivo
per nessuno. E quel che diceva un momento fa Aloisi, mettiamoci in
mezzo anche "Calabrisella", tutto sommato non è sbagliato, perché
ci sono molte lingue, ci sono molti cuori, molti sentimenti; fino
adesso è andato tutto molto bene, c'era Picone ed era
stratosferico, però dopo Picone c'è stato anche Cosentino
cinquant'anni dopo. Insomma, noi vogliamo che la commistione sia di
tipo culturale, bella, dialettica, con tanti atti di questo tipo,
tutto lì.
Quindi "adsit injuria verbis", usiamo una volta il latino,
l'interpellanza non voleva essere né un atto di contrasto, né tanto
meno un distacco da quella che è una visione culturale che tutti
abbiamo e che ci teniamo ad avere, che è quella nostra locale.
Grazie, Assessore, perché lei è stato veramente molto bravo nel
metterci in difficoltà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK