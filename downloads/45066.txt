Consiglio Regionale della Valle d'Aosta - Oggetto del Consiglio n. 1887 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1887 del 6 ottobre 2022 - Resoconto
OGGETTO N. 1887/XVI - Interpellanza: "Procedura regionale di
registrazione delle Disposizioni Anticipate di Trattamento (DAT)
nel fascicolo sanitario elettronico".
Bertin (Presidente) -
Punto n. 42. Per l'illustrazione,
la parola alla consigliera Minelli.
Minelli (PCP) -
A proposito di impegni politici
pregressi, torniamo su un argomento che il Consiglio regionale ha
discusso tre anni fa in relazione a una mozione che avevo allora
presentato e che era stata approvata all'unanimità il 13 giugno del
2019, non luglio come avevo scritto erroneamente
nell'interpellanza. L'impegno per il Governo era allora di attivare
le procedure per la registrazione nel fascicolo sanitario
elettronico delle Disposizioni Anticipate di Trattamento, le
cosiddette "DAT" e illustro brevemente di che cosa si tratta,
soprattutto a beneficio di chi ci ascolta. In Italia è in vigore
dal 2018 la legge n. 219, che reca le norme in materia di consenso
informato e di disposizioni anticipate di trattamento, che sono
comunemente note con il nome di testamento biologico o di
biotestamento. La legge, nel rispetto della Costituzione e della
Carta dei diritti fondamentali dell'Unione europea, ha come
obiettivo la tutela del diritto alla vita, alla salute, alla
dignità, all'autodeterminazione delle persone, stabilendo che,
tranne in quei casi che sono stabiliti espressamente dalla legge,
nessun trattamento sanitario può essere iniziato o proseguito se
privo del consenso libero e informato della persona interessata.
Nello specifico l'articolo 4 dice che ogni persona maggiorenne,
capace di intendere e di volere, in previsione di una futura
eventuale incapacità ad autodeterminarsi e di fare le proprie
scelte e dopo aver acquisito anche alcune informazioni mediche
sulle conseguenze delle sue scelte, può, attraverso delle apposite
disposizioni anticipate di trattamento, esprimere le proprie
volontà in materia di trattamenti sanitari ma anche dare il
consenso o il rifiuto rispetto ad accertamenti di tipo diagnostico,
a scelte terapeutiche e ad altri trattamenti sanitari. È prevista
dalla legge anche l'individuazione di un fiduciario che faccia in
qualche modo le veci di questa persona e la rappresenti nelle
relazioni con il medico e tutte le strutture sanitarie. Le modalità
per le Disposizioni Anticipate di Trattamento prevedono che esse
siano redatte attraverso un atto pubblico o con una scrittura
privata autenticata oppure consegnata personalmente dalla persona
che decide di fare quest'atto, questo percorso presso l'Ufficio di
stato civile del suo Comune di residenza, che provvede ad annotare
in un apposito registro questa volontà. In Valle d'Aosta sono state
stabilite già tempo fa dal CELVA delle disposizioni che rendono
però le procedure per depositare le DAT complicate, è necessario
nella nostra Regione che le DAT vengano accompagnate da un
ulteriore modulo che è concordato fra il CELVA e i Comuni. Anche
questo modulo deve essere firmato da due fiduciari e accompagnato
dalla fotocopia dei loro documenti d'identità, poi le DAT devono
essere consegnate agli uffici comunali in busta chiusa, vidimate e
i Comuni rilasciano una ricevuta. Però l'accesso a questi atti
depositati negli uffici comunali non è così semplice e diventa
addirittura impossibile se è necessario averli a disposizione nel
fine settimana o purtroppo adesso anche in altre situazioni, perché
sappiamo benissimo che nel tempo c'è stata una contrazione del
personale negli uffici, molti Comuni non sono aperti nemmeno tutti
i giorni dal lunedì al venerdì, anzi, in alcuni casi si può
accedere anche solo due giorni alla settimana agli uffici comunali,
quindi nei casi di urgenza è difficile acquisire questi
documenti.
La legge n. 219 stabilisce anche che le Regioni adottino delle
modalità telematiche di gestione della cartella clinica, come, per
esempio, il fascicolo sanitario elettronico e che possano
regolamentare la raccolta dei dati delle DAT, compresa
quell'indicazione del fiduciario e il loro inserimento nella banca
dati. È questo il motivo per cui all'epoca avevo chiesto, tre anni
fa, che sull'esempio di un'altra Regione, in quel momento era solo
la Regione Puglia, si inserissero le DAT nel fascicolo sanitario
elettronico e su questo c'era stato il consenso di tutti. Qualche
mese dopo a settembre avevo presentato un'interrogazione per
conoscere lo stato dell'arte e l'Assessore alla sanità, che era
allora il collega Baccega, mi aveva spiegato che la Regione si era
attivata tramite INVA per elaborare una proposta tecnica per
l'implementazione del fascicolo sanitario ma che, nonostante il via
libera che era stato dato il 6 giugno dal Garante della privacy
allo schema di decreto sulla modalità di registrazione delle DAT,
occorreva attendere la costituzione, che era imminente, della banca
dati nazionale, e mi era stato detto la banca dati nazionale che
costituirà l'unica fonte certa di informazioni a disposizione dei
medici curanti e dei fiduciari. Questo decreto è poi stato
approvato successivamente, il 10 dicembre del 2019, noi sappiamo
che eravamo in una situazione complicata, è poi stato pubblicato
sulla Gazzetta Ufficiale soltanto a inizio del 2020 e con esso si è
provveduto a disciplinare le modalità di registrazione sulla banca
dati nazionale. In pratica lo strumento c'è, adesso si tratterebbe
verosimilmente di trasferire sulla pagina elettronica quanto è
dichiarato in queste Disposizioni Anticipate di Trattamento
depositate dai cittadini nei vari Comuni di residenza e questo
permetterebbe un accesso ai dati da parte dei soli sanitari che
abbiano in cura il paziente che ha espresso volontà e si trova
nella incapacità di autodeterminarsi.
Nella nostra Regione, come ho spiegato prima, il meccanismo è
molto farraginoso e riteniamo che le necessità che avevamo
esplicitato tre anni fa non siano per niente venute meno, anzi,
forse c'è stato anche un aumento dell'attenzione nei confronti di
questo strumento. Crediamo quindi che la necessità di disporre del
fascicolo sanitario elettronico per la registrazione di questo
documento sia importante. Per questo chiediamo all'Assessore
competente: "come e quando si prevede di dar corso a questa mozione
approvata nel 2019, alla luce - naturalmente - dell'istituzione
della banca nazionale", che non c'era al momento; "qual è lo stato
dell'arte della procedura regionale di registrazione nel fascicolo
sanitario elettronico; se condivide che per la nostra Regione sia
più razionale: 1) alimentare la banca dati nazionale centralizzando
la trasmissione delle DAT affidandola all'USL, piuttosto che ai
Comuni, i quali, secondo quelle disposizioni - a cui facevo
riferimento - non sono autorizzati alla visione dei dati custoditi
in busta sigillata; 2) prevedere che i cittadini possano scegliere
se depositare le DAT presso il proprio Comune che le trasmetterà
all'USL, o in alternativa direttamente all'USL", quindi "se intende
operare in tale senso, con quali modalità e con quali tempi".
Presidente -
Risponde l'assessore Barmasse.
Barmasse (UV) -
Confesso che questo è un argomento che
non conoscevo in maniera così approfondita e non ero a conoscenza
della mozione approvata il 13 giugno 2019 di cui già l'assessore
Baccega se ne era occupato come giustamente lei ha detto.
Faccio una premessa: successivamente all'approvazione da parte
del Consiglio regionale della mozione che impegnava il Governo ad
attivare le procedure per la registrazione del fascicolo sanitario
elettronico delle DAT, usiamo l'acronimo, in data 10 dicembre 2019
è stato approvato il decreto a cui lei faceva riferimento del
Ministero della salute n. 168 inerente il regolamento concernente
la banca dati nazionale destinata alla registrazione delle
Disposizioni Anticipate di Trattamento. Questo decreto stabilisce
che:
- la redazione delle DAT può avvenire in diverse forme: dal
notaio, sia con atto pubblico, sia con scrittura privata, in cui la
persona scrive autonomamente le proprie volontà e fa autenticare le
firme dal notaio, in entrambi i casi il notaio conserva
l'originale; presso l'Ufficio di stato civile del Comune di
residenza con scrittura privata, che provvede all'annotazione
nell'apposito registro; presso gli uffici consolari italiani per i
cittadini italiani all'estero; presso le strutture sanitarie
competenti nelle Regioni che abbiano regolamentato la raccolta
delle DAT con scrittura privata.;
- tutte le DAT consegnate presso i notai, i Comuni, le strutture
sanitarie competenti ai Consolati italiani all'estero sono
trasmesse e inserite nella banca dati nazionale delle DAT istituite
presso il Ministero della salute, che possono accedere ai servizi
di consultazione delle DAT registrate alla banca dati nazionale,
attraverso autentificazione
Speed
, CIE o CNS, il disponente
e il fiduciario eventualmente da lui nominato, nonché il medico che
ha in cura il disponente in situazione di incapacità di
autodeterminarsi ed è chiamato a effettuare accertamenti
diagnostici, scelte terapeutiche o a eseguire trattamenti sanitari
sul disponente.
Evidenziato che, sentiti per le vie brevi, i referenti del CELVA
ci hanno confermato che sul loro portale istituzionale hanno
pubblicato uno schema di regolamento, alcune note esplicative,
alcuni modelli tipo riguardanti le DAT per l'istituzione del
registro comunale delle DAT, però questa sezione è aggiornata al
2019 e la data di questa risposta non contiene le indicazioni
riguardanti la banca dati nazionale stabilite dal decreto del
Ministero della salute appunto del 10 dicembre 2019 e che sarà
pertanto loro cura di aggiungere anche le informazioni utili in
materia quanto prima. Abbiamo contattato telefonicamente i vari
funzionari comunali per verificare che siano state caricate le DAT
in banca dati nazionale e si è ricevuta una risposta affermativa da
parte di tutti gli uffici, abbiamo contattato i Comuni di Aosta,
Charvensod, Doues, Nus, Ollomont, Pont-Saint-Martin, Quart, Sarre,
Valpelline, Valtournenche.
Per rispondere puntualmente invece alle domande: "come e quando
si prevede dar corso alla mozione approvata all'unanimità al 13
giugno 2019 e qual è lo stato dell'arte della procedura regionale
di registrazione delle DAT nel fascicolo sanitario elettronico",
alla luce della normativa attuale, non è possibile implementare le
procedure per la registrazione nel fascicolo sanitario elettronico
delle DAT depositate in banca dati nazionale in quanto la stessa
non prevede la messa a disposizione di servizi per la consultazione
tramite FSE regionali. Nella tabella della sezione 4.7.2 del
disciplinare tecnico allegato al decreto ministeriale 10 dicembre
2019 sono riepilogati i soggetti e i relativi servizi di
consultazione messi a disposizione dalla banca dati nazionale a
seguito dell'autenticazione alla stessa con dispositivi standard,
cioè carta nazionale dei servizi, carta di identità elettronica,
sistema pubblico d'identità digitale, Speed. Non è quindi
disciplinata la possibilità di acquisire le DAT o copia delle
stesse per mezzo del fascicolo sanitario elettronico.
La terza domanda è: "se condivide che per la nostra Regione sia
più razionale alimentare la banca dati nazionale DAT affidandola
all'USL, piuttosto che ai singoli Comuni, prevedere che i cittadini
possano scegliere se depositare le DAT presso il proprio Comune,
che le trasmetterà all'USL o, in alternativa, direttamente presso
l'USL", la raccolta delle DAT da parte delle strutture sanitarie si
configura come un ulteriore canale a disposizione del cittadino
come per la consegna delle DAT, che al momento, anche a seguito del
suddetto riscontro ricevuto da parte del CELVA, non si ritiene sia
necessario attivare in quanto si ritengono sufficienti le altre
modalità di raccolta. Si sottolinea, inoltre, che all'Assessorato
della Sanità, salute e politiche sociali non risultano pervenute
segnalazioni da parte di Comuni o cittadini relative a problemi o
criticità inerenti la raccolta e la consultazione delle DAT. Non si
ritiene pertanto necessario intervenire, fatto salvo quanto già
concordato con il CELVA, in merito all'aggiornamento della loro
sezione informativa sul portale istituzionale.
Presidente -
Per replica, la parola alla consigliera
Minelli.
Minelli (PCP) -
Assessore, non sono assolutamente
soddisfatta delle sue risposte perché in buona sostanza lei mi dice
che non si darà corso a quella mozione approvata nel 2019,
nonostante sia previsto, e altre Regioni lo hanno fatto fino da
allora, poi hanno ovviamente atteso che ci fosse pochi mesi dopo il
decreto approvato per dare corso a quello che avevano iniziato, e
cioè faccio l'esempio della Regione Puglia che già il 21 gennaio
del 2019 aveva approvato una legge in cui si prevedeva che le
Disposizioni Anticipate di Trattamento di tutti i cittadini
residenti in Puglia sono semplicemente registrate con un codice, a
cui poi ovviamente si risale a ciò che contiene la disposizione,
nel fascicolo sanitario elettronico. Lei mi ha detto che da
un'interlocuzione con il CELVA risultava che tutto era fermo al
2019, quindi non si era fatto assolutamente nulla nemmeno a livello
informativo e che adesso verranno aggiornate le informazioni per
quello che riguarda le modalità di raccolta di questi dati, ma le
modalità di raccolta di questi dati si conoscono ed esiste un
regolamento nostro, che vale per la Valle d'Aosta e che è stato
elaborato dal CELVA e che complica ancora di più la situazione
rispetto a quello che succede altrove. Lei dice: "non riteniamo che
ci sia da intervenire perché le modalità di raccolta sono
sufficienti così e non ci sono state delle proteste da parte di
cittadini e da parte dei Comuni"; noi avevamo già allora presentato
una mozione perché delle sollecitazioni in quel senso arrivavano.
Io credo anche che i Comuni non abbiano dato nessuna informazione o
sollecitazione o fatto lamentele al riguardo anche perché al
momento questo è uno strumento che viene assolutamente poco o
niente utilizzato, ma proprio perché è complicato, perché se io
devo fare la lettera..., lei ha anche citato il notaio, andare dal
notaio costa, lo sappiamo, non è che lo fa gratuitamente per una
cosa del genere, quindi i Comuni possono essere un tramite utile
per tutti i cittadini, oppure l'USL; però se io vado al mio Comune,
devo osservare una procedura particolare, che, come le ho detto,
non è solo quella di consegnare in busta chiusa, vidimata e
sigillata, eccetera, le DAT, che poi restano lì ferme e se
l'ufficio è chiuso, nessuno le recepisce. Adesso lei mi diceva i
Comuni che si sono già attivati le trasmettono direttamente, ma
sarebbe molto più comodo se questa cosa fosse sul fascicolo
sanitario elettronico, perché, in caso di una qualsiasi emergenza,
i sanitari sono in grado di aprirlo il fascicolo sanitario
elettronico e in tempo reale conoscere le volontà di una persona
che in quel momento è incapace di autodeterminarsi. Non mi sembra
una questione di poco conto, è una battaglia di civiltà e io credo
che, per quello che compete alla Regione, si dovrebbe fare uno
sforzo in questo senso, simile a quello che hanno fatto altre
Regioni, che dopo la Puglia si sono attivate, e pian piano lo
stanno facendo altre Regioni italiane, per avere uno strumento che
è più agevole. Mi sembra che sarebbe molto più semplice, e non
solo, ricordo che l'allora assessore Baccega mi aveva detto che era
stato dato mandato a INVA di attuare una procedura, quindi qualche
cosa in questo senso era già stato fatto. Non capisco come mai
adesso si dice che non è più utile, se addirittura è stato fatto
uno studio in questo senso e si è cercato di mettere in piedi una
procedura di tipo informatico che potrebbe facilitare le cose...
sinceramente mi sembra un non volere occuparsi di una questione,
che invece è importante e che se adesso è una modalità scelta da
pochi cittadini, potrebbe, se semplificata, essere adottata da
molte più persone, personalmente mi sembra un po' strana questa
risposta quanto meno.
Presidente -
La parola all'assessore Barmasse per una
precisazione immagino.
Barmasse (UV) -
Solo per una precisazione di pochi
secondi, nel senso che ovviamente c'è una mozione e non è che non
si vuol dar corso alla stessa, assolutamente. Nella risposta che io
le ho dato, è una risposta che mi è stata data dagli uffici tecnici
perché la normativa io non la conosco. Non so se si ricorda, le ho
detto che, alla luce della normativa attuale, non è possibile
implementare le procedure per la registrazione del Fascicolo
sanitario elettronico delle DAT depositate in banca dati nazionale
in quanto la stessa non prevede la messa a disposizione di servizi
per la consultazione tramite i fascicoli sanitari elettronici
regionali. Penso che la motivazione sia questa, dopodiché io non ho
nulla in contrario, siamo anche in una frase di revisione del
fascicolo sanitario elettronico, perché, come lei saprà, c'è il
fascicolo sanitario nazionale, che è in fase di implementazione e
quindi potrebbe anche essere il momento giusto. Se queste
motivazioni non sono corrette, non c'è nessun problema a rivederle,
non è che non si voglia dare un servizio. Facciamo una valutazione
con i tecnici, con i dirigenti e se la cosa è fattibile, non sarò
certamente io che mi metterò di traverso sia per l'utilità della
cosa, sia perché ovviamente c'è stata una mozione del Consiglio,
quindi questo è il mio pensiero.
Presidente -
La parola alla consigliera Minelli
brevemente.
Minelli (PCP) -
Molto brevemente per apprezzare la
disponibilità dell'Assessore ad approfondire e speriamo che si
possa fare qualcosa. A noi risulta, ma potremmo anche avere pure
noi un'informazione sbagliata, che la Regione Puglia sta operando
in questo senso, però grazie per la disponibilità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK