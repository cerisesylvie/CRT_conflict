Consiglio Regionale della Valle d'Aosta - Oggetto del Consiglio n. 1824 del 8 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1824 del 8 marzo 2006 - Resoconto
OGGETTO N. 1824/XII - Nomina ai vertici di società partecipate
dalla Regione. (Interpellanza)
Interpellanza
Premesso che:
- in Finaosta S.p.A. - società controllata dalla Regione - la
carica di Presidente del C.d'A., resasi vacante, è stata affidata
al Direttore generale il quale già ricopre importanti incarichi
societari presso altre aziende partecipate;
- il neo Presidente ha dichiarato di non essere interessato a
ripresentare la sua candidatura alla fine del mandato del C.d'A. in
scadenza a fine giugno;
- in C.V.A., invece, società partecipata indirettamente
tramite Finaosta, la carica di Presidente del C.d'A. permane
tuttora vacante;
i sottoscritti Consiglieri regionali
Interpellano
il Presidente della Regione per sapere:
1) quali sono le motivazioni che hanno determinato la nomina
di un Presidente di transizione;
2) i motivi per i quali in C.V.A. non è ancora stato nominato
il Presidente.
F.to: Frassy - Tibaldi - Lattanzi
Presidente - La parola al Consigliere Frassy.
Frassy (CdL) - Pensiamo che forse qualche parola in più vada
spesa rispetto al testo dell'interpellanza, testo che può sembrare
di banale "routine", nel senso che qui chiediamo conto di nomine di
società che direttamente o indirettamente sono controllate
dall'Amministrazione regionale. Non sono società di secondaria
importanza, perché il riferimento è a "Finaosta" e alla "CVA", che
sono - per volume finanziario - le aziende più importanti nelle
quali la Regione ha partecipazioni insieme forse alla "Casinò
S.p.a.". Sappiamo che c'è una legge che regolamenta in un
determinato modo le nomine delle società che dipendono direttamente
dalla Regione, fra queste ricade "Finaosta", invece non vi sono
regole altrettanto rigide per le società partecipate indirettamente
come nel caso di "CVA", per il tramite di un'altra società
controllata che è sempre "Finaosta".
Questa interpellanza era stata presentata lo scorso Consiglio,
quando la Giunta non aveva ancora provveduto ad effettuare la
nomina di "Finaosta"; preso atto che poi la Giunta ha provveduto a
fare la nomina di "Finaosta", non essendo stata discussa lo scorso
Consiglio, l'abbiamo ritirata e ripresentata dopo aver aggiornato i
quesiti che qui vengono posti. Si è aspettato di arrivare alla
scadenza di legge dei 45 giorni per rinnovare la nomina del
Presidente di "Finaosta" e alla scadenza del 45° giorno, in virtù
della nuova legge sulle nomine, è stata fatta presentare domanda al
Direttore generale di "Finaosta" al fine di poterlo indicare quale
Presidente attingendo dall'elenco delle candidature
disponibili.
Ci poniamo una domanda che forse può sembrare banale o scontata,
ma che ha un valore politico. "Finaosta" non è l'ultima delle
società partecipate, ma è la prima società per importanza
strategica e per risorse finanziarie gestite; il suo è un ruolo
centrale, tanto che a più riprese e da più parti è stato definito
come l'8° Assessorato per il suo peso politico nelle vicende
politico-amministrative della Regione. Abbiamo assistito che allo
scadere dell'ultimo giorno utile, il 45°, la Giunta si è riunita,
ha fatto presentare la domanda al suo Direttore generale e ha
provveduto a nominarlo quale Presidente. Il Direttore generale, una
volta insediatosi, ha fatto una dichiarazione molto chiara: "Non mi
ripresenterò, intendo poi solo proseguire come Direttore generale".
È evidente che questa nomina a Presidente di "Finaosta" è una
nomina dettata dalla difficoltà politica di arrivare a definire
nella Presidenza una persona che fosse gradita a tutta la
maggioranza.
Allora penso, Presidente, che su questa 1a nomina qualche
considerazione vada fatta, perché anche nel suo 2° programma di
questa legislatura lei ha toccato degli argomenti importanti,
quelli della trasparenza, quelli di una certa coerenza nell'azione
amministrativa, quando da più parti - noi, fra questi - abbiamo
imputato a queste 2 crisi che hanno caratterizzato questi primi due
anni e mezzi di legislatura un'origine politica, un "malaise" come
alcuni dei vostri colleghi unionisti hanno avuto modo di definire
la crisi che c'è all'interno dell'"Union".
Pensiamo che aver utilizzato un dirigente a mo' di... non voglio
dire "testa di legno", ma di segnaposto di una posizione che
politicamente non avevate ancora definito, sia l'ennesima evidenza
di come purtroppo in questa Regione le istituzioni vengano dopo le
questioni di partito. E non è un caso che il mandato degli organi
statutari di "Finaosta" scada dopo le elezioni politiche, perciò
abbiamo il convincimento che una carica importante come quella di
"Finaosta" qualcuno ha voluto riservarsela per una resa dei conti,
secondo alcuni punti di vista? Non lo sappiamo, ma sicuramente è il
riequilibrio che il risultato del 10 aprile andrà a segnare. Se le
motivazioni fossero diverse, siamo ben lieti di prenderne atto e di
conseguenza di ricrederci, ma la tempistica: 45° giorno quello di
scadenza, le dichiarazioni del Presidente neo incaricato, ci
lasciano propendere per questo tipo di interpretazione.
Ci chiediamo come mai in "CVA" non abbiate provveduto, anche
perché almeno fino alla data in cui era stata depositata
l'interpellanza "CVA", che è sganciata dalla logica della legge
regionale sulle nomine e non aveva quel tipo di vincolo temporale,
non era stata oggetto di definizione della Presidenza. Sicuramente
anche "CVA" non è una società di secondaria importanza, quindi
chiediamo quali sono i motivi per cui in questo caso non si sia
ancora provveduto a nominare il Presidente di "CVA". Auspichiamo
che su queste domande, che possono sembrare forse banali, ma
sicuramente sono chiare, ci siano risposte chiare, se non altro in
relazione ai suoi intendimenti all'insediamento di questa sua
seconda Giunta.
Presidente - La parola al Presidente della Regione, Caveri.
Caveri (UV) - Mi atterrò alla sua interpellanza e temo che sarà
deludente rispetto agli scenari politici nei quali lei vorrebbe
trascinarmi. In realtà la questione è molto più banale, peraltro
devo dire che nella impostazione della sua interpellanza in qualche
modo la risposta se l'è data da solo.
Quali
"sono le motivazioni che hanno determinato la nomina di
un Presidente di transizione..."
, lei nella prima delle
premesse ricorda che la scadenza è a fine giugno, quindi che a fine
giugno scadrà l'attuale Presidente di "Finaosta" che agisce
rispetto alla durata dell'attuale "CdA" di "Finaosta" in un periodo
di interregno, prima della nomina del nuovo "CdA". In realtà
sappiamo che non è proprio giugno, perché si va all'approvazione
dei bilanci "Finaosta", quindi sarà ad ottobre o novembre,
dipenderà dopo l'approvazione del bilancio da parte del "CdA" quale
sarà la data dell'assemblea che verrà fissata. Va detto che la
modifica oggi all'attenzione del Consiglio della legge "Finaosta"
conferma un momento di transizione di un interinato che non poteva
essere interpretato meglio, se non da chi, come il dott. Cilea,
conosce, in quanto Direttore generale, in maniera perfetta il
funzionamento della macchina. Si tratterà poi di valutare da qui
alla scadenza del periodo di Presidenza, nell'ambito anche di una
riflessione complessiva sul "CdA" quale sarà la persona prescelta
per la Presidenza di "Finaosta".
Per quel che riguarda la domanda concernente la Presidenza di
"CVA", attualmente non è che non ci sia un "facente funzioni". Oggi
abbiamo un Consigliere delegato che ha ereditato tutta la
conoscenza che era propria del precedente Presidente, il rimpianto
dott. Guerrieri, il Consigliere delegato è il dott. Trissoldi che è
perfettamente a conoscenza della vicenda, quindi oggi non esiste
una problematica di mancanza di continuità. È vero che in tempi
rapidi giungeremo sicuramente alla nomina del Presidente di "CVA",
che è un profilo molto importante, perché "CVA" è una società
strategica, siamo in una fase di riflessione sull'intero comparto
elettrico che non riguarda solo "CVA", ma riguarda anche DEVAL,
quindi è evidente che ci vuole una persona competente che possa
interpretare questo ruolo, interpretato in maniera egregia in
passato dal dott. Guerrieri. È vero che la Presidenza attuale è
caratterizzata dalla conclusione di un periodo di questo "CdA" e da
questa Presidenza di "Finaosta"; dall'altra, confermo che in tempi
rapidi faremo in modo che nella responsabilità che è propria di
"Finaosta", perché "CVA" non è una nomina diretta della Giunta, ma
è una nomina di 2° grado che interagisce attraverso "Finaosta", ci
sia in questa Presidenza così significativa un sostituto degno di
questo nome e del ricordo del dott. Guerrieri.
Si dà atto che, dalle ore 18,11, riassume la presidenza il
Presidente Perron.
Président - La parole au Conseiller Frassy.
Frassy (CdL) - Vede, Presidente, nell'illustrare questa
interpellanza avevo voluto anticipare una parte della replica, ma
proprio per fare un'illustrazione "a carte scoperte", per
evidenziare fin da subito il nostro sospetto, nell'auspicio che lei
ce lo smentisse, ma ce lo smentisse in relazione a quei principi
che hanno aperto la sua nuova azione di Governo. Devo dire che la
sua risposta, oltre ad essere stata deludente, anziché smentire le
mie preoccupazioni in esordio di illustrazione, ha smentito i
principi che lei ha sottoscritto nella sua nuova azione di
Governo.
Nessuno di noi, in questo momento, vuole mettere in discussione
le capacità del dott. Cilea, ma forse proprio per gli impegni del
dott. Cilea - poi mi spiegherò meglio - si capisce come ci sia una
volontà politica e poi chiarirò di quale tipo. Ricordo che il dott.
Cilea, Direttore generale di "Finaosta", carica che mantiene, era
fino a 2 settimane fa Consigliere di amministrazione della "Casinò
S.p.a.", Presidente del "CdA" di "Aosta Factor", Amministratore
unico di "Finaosta iniziative S.r.l.", Amministratore unico di
"Service Crédit Valdôtain" e Amministratore unico della "Servizi
previdenziali S.p.a". Quando si dice "Amministratore unico", si
dice che ci sono dei compiti più concentrati di quanto possano
essere i compiti di un Presidente con delega. Per carità, pur
confidando nella capacità di delegare e di vagliare le scelte di
indirizzo, riteniamo che ci sia un sovraffollamento delle
responsabilità che gravano in capo al nuovo Presidente di
"Finaosta".
Abbiamo anche un'altra considerazione da fare. Le candidature di
"Finaosta" io vorrei leggerne qualcuna, anzi le leggo tutte:
Bonazzi Luigi, mi sembra che sia un nome noto nell'ambito delle
persone che partecipano a cariche di tipo fiduciarie; Distilli
Stefano, è un'altra persona che ha partecipato e partecipa ad
incarichi di tipo fiduciario; Dupont Vittorio, è un altro nome noto
nella politica e nell'amministrazione valdostana; Leonardi Andrea,
Lévêque Massimo, Ravoino Ernesto, Viérin Dino,Vitali Sergio... mi
sembra che nelle candidature che erano state messe a disposizione
dell'Amministrazione regionale per poter competere al "CdA" di
"Finaosta" ci fossero persone di capacità professionale indiscussa!
Forse il problema era un altro: quello del gradimento politico, o
meglio, più che il gradimento politico, quello della spartizione o
lottizzazione politica.
Allora è evidente che nel momento in cui voi avete chiesto a un
uomo di azienda com'è il dott. Cilea, avete mantenuto non il
controllo politico, ma a piene mani il governo politico di
"Finaosta". Questa è la verità: oggi "Finaosta" è controllata in
maniera ancora più cogente di quanto non lo sia stato fino al
recente passato, dove c'era una nomina, era una nomina politica, ma
rispondeva a delle logiche di equilibrio politico. Oggi quelle
logiche sono state congelate e la conclusione è che il partito di
maggioranza relativa e in particolare gli Assessori che hanno
deleghe in materia, hanno un diretto controllo su "Finaosta".
Questo è un dato sul quale invito il neo Assessore La Torre a
riflettere, perché lui ha fatto delle belle dichiarazioni che si
sono fatte scrivere sui giornali di lunedì mattina, ma la politica
di questa Giunta è il prosieguo della politica della Giunta
precedente, ossia il controllo asfissiante della politica
sull'economia. Questo ci porta a dire la nomina imposta perché è
una nomina di servizio, lo ha fatto capire il dott. Cilea, del
Direttore generale alla Presidenza di "Finaosta". Penso che ancor
più chiara sia la mancata nomina, in quanto non obbligatoria perché
rientra in un'altra logica legislativa, del Presidente di
"CVA".
Caro neo Assessore La Torre, ero pronto a sottoscrivere quei
principi, ma avremo modo di parlarne su un altro disegno di legge
che andrà in aula in questa tornata consiliare, in sostanza qui non
cambia nulla: la politica continua ad avere l'arrogante pretesa di
governare l'economia e di governarla non con le leggi
dell'economia, ma con le leggi e i tempi della politica, che sono
l'esatto opposto delle esigenze della società e dell'economia. Ecco
perché lei ha ereditato un Assessorato disastrato, un Assessorato
che era in liquidazione, in cassa integrazione, ma questo è il
frutto di quel tipo di gestione! Auspichiamo a livello politico che
lei dia un segnale, ma per farlo dovrebbe iniziare a dare un
segnale di esistenza politica, perché non basta fare dichiarazioni
sui giornali, bisogna dare dei segnali politici nelle sedi
politiche, che sono il Consiglio e la Giunta. A vedere gli atti di
cui oggi discutiamo, non mi sembra che ci siano dei grossi segnali!
Non so quale sia il peso che lei possa avere sulla nomina del
Presidente di "CVA", ma "CVA" non può rimanere senza Presidente
sulla giustificazione abbastanza puerile del Presidente Caveri che
tanto c'è un "facente funzioni", anche perché le operazioni che
coinvolgono "CVA" e "DEVAL" sono operazioni importanti dal punto di
vista politico-finanziario, per richiedere quanto meno che "CVA"
abbia il suo organico completo.
In conclusione esprimiamo insoddisfazione per la risposta che ci
ha dato, Presidente Caveri, perché è una risposta che conferma
tutte le nostre preoccupazioni su come, in questa Regione, ancora
una volta, la politica mantenga un ruolo di invasione rispetto
all'economia e su come' ancora una volta' i problemi di casa
"Union" non siano risolti. Il fatto che non siano risolti ci lascia
poca speranza rispetto alle scelte che non sono state fatte in
questi due anni e mezzo, che qualcuno dovrebbe fare nei prossimi
due anni e mezzo che ci separano dalla fine della legislatura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK