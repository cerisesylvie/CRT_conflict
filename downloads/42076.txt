Consiglio Regionale della Valle d'Aosta - Oggetto del Consiglio n. 1031 del 24 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1031 del 24 ottobre 2019 - Resoconto
OGGETTO N. 1031/XV - Interpellanza: "Indicazioni per il
conferimento nella discarica sita nel Comune di Issogne in località
Chalamy di materiale solamente inerte".
Distort (Presidente) -
Punto n. 44 all'ordine del giorno.
Chiedo il silenzio per poter dare la parola al collega Gerandin per
l'esposizione. Prego, collega.
Gerandin (MOUV') -
Questa interpellanza vuole avere
alcune risposte in merito al futuro di quella che è conosciuta come
la discarica per rifiuti speciali inerti nel comune di Issogne in
località Chalamy. È per avere informazioni, ma lo dico già, così
almeno faccio già capire qual è l'idea, il mio pensiero: se
possibile, io vorrei avere anche un percorso condiviso, onde
evitare, vista la problematica delicatissima che abbiamo già
vissuto per la discarica di Pompiod ed essendo questa
un'autorizzazione del tutto simile per ovvi motivi con una
variabile importante... la discarica di Pompiod è già autorizzata,
è già attiva, mentre questa al momento non è ancora stata attivata.
Pertanto lo dico come volontà di perseguire un percorso
condivisibile, che è quello di vedere qual è la scelta migliore per
questa discarica e per questa località.
Mi pare che la prima autorizzazione fosse già risalente al 1995,
ma non sto a ripercorrere l'
iter
, perché ovviamente non
basterebbe neanche il tempo che ho a disposizione. Mi interessava
invece sottolineare che la delibera di Giunta regionale n. 1381 del
3 ottobre 2014, che fissa il termine di esecuzione delle opere
entro 48 mesi - per cui il termine ultimo per l'adeguamento e la
messa in atto delle opere per poter esercitare questo tipo di
discarica è nel 2018 -, fissa anche i codici CER di conferimento
che sono circa un'ottantina e in questa delibera ci sono alcuni
passaggi che probabilmente devono, a mio parere, essere oggetto di
riflessione ed attenta valutazione. Al punto 6 della delibera c'è
un'autorizzazione ai sensi e per gli effetti di cui al titolo 3
della parte terza del citato decreto legislativo n. 152 del 2006 e
si dice che lo scarico delle acque reflue industriali in acque
superficiali, torrente Chalamy, sono rappresentate dal percolato
prodotto dagli scarichi con l'obbligo del rispetto di seguenti
prescrizioni. Autorizzano praticamente lo scarico del percolato nel
Chalamy a patto che ci sia sufficiente portata dal punto di vista
del deflusso delle acque. C'è un altro aspetto importante che dice
che questa autorizzazione avrà la validità di dieci anni e al punto
8 dice anche di autorizzare la produzione di emissioni diffuse di
polveri in atmosfera derivanti dall'esercizio autorizzato con il
presente provvedimento e con l'obbligo del rispetto delle
prescrizioni. Altro aspetto è quello dove viene fissata la capacità
complessiva. Noi sappiamo che questa è una discarica con il
potenziale molto più alto, parliamo probabilmente intorno al
milione di metri cubi, la prima autorizzazione è 270 mila metri
cubi. "
Si chiede di garantire per l'esercizio delle opere
autorizzate 810 mila euro che è pari a 3 euro ogni metro cubo e
- ultima cosa -
di stabilire che l'autorizzazione di questa
presente deliberazione sostituisce ad ogni effetto visti, pareri,
autorizzazioni, concessioni di competenza degli organi regionali e
comunali e costituisce, ove occorra, variante allo strumento
urbanistico e comporta dichiarazione di pubblica utilità
".
Punto primo: io chiedo di fare un momento di riflessione sui
contenuti di questa delibera. Il secondo aspetto è legato al fatto
che questa delibera - l'ho detto prima - fissa una data limite
entro cui devono essere conclusi questi adeguamenti della discarica
e questa data è il 3 ottobre 2018. Mediante un accesso agli atti ho
verificato che con un provvedimento dirigenziale del 17 gennaio
2019 questa data limite fissata con delibera di Giunta del 3
ottobre 2018 prorogava i termini di conclusione dei lavori di 24
mesi, pertanto ora il termine è il 3 ottobre 2020.
Qui allora si pone la prima domanda: come si può superare con un
provvedimento dirigenziale il limite fissato da una delibera di
Giunta? Normalmente un atto di Giunta si modifica con atto di
Giunta, però probabilmente a seguito di questa iniziativa qualcosa
è cambiato. Questa proroga dell'autorizzazione è stata modificata
con la comunicazione del 4 ottobre del 2010 e ci sono alcuni
aspetti molto importanti, perché mette in discussione il rinnovo
dell'autorizzazione stessa; per cui, rispetto alla proroga fatta
con provvedimento dirigenziale, questa convocazione fissa l'oggetto
e la determinazione da assumere, vale a dire la modifica e il
rinnovo dell'autorizzazione per l'esercizio di un impianto. Da
quello che leggo io - ma vorrei avere una conferma dall'Assessore -
mette in discussione la proroga
tout court
fatta con
provvedimento dirigenziale, perché fissa un altro termine, e non
solo, fissa un'altra Conferenza di servizi il cui termine è il 10
dicembre. Fissa un termine perentorio in cui le Amministrazioni
coinvolte - perché nella serata organizzata dalla collega Pulz ci
sono stati interventi da parte di Sindaci che hanno detto di non
saperne nulla - devono rendere le proprie determinazioni in merito,
che è il primo dicembre 2019. Punto importante è quello in cui si
precisa che "
qualora l'Amministrazione precedente abbia
acquisito uno o più atti di dissenso che non ritenga superabili,
adotta entro il termine medesimo la determinazione di conclusione
negativa della Conferenza che produce l'effetto di rigetto della
domanda
".
Pertanto, almeno da come leggo io - poi sicuramente lei
Assessore mi darà delle delucidazioni maggiori in merito -, siamo
ancora di fronte alla possibilità di intervenire, di vedere, di
modificare, di fermare questo iter. Al momento io non ho dei dati
completi, perché con l'acquisizione degli atti che ho fatto non ho
pensato di chiedere anche i verbali delle precedenti Conferenze di
servizi. Li chiederò, perché dai dati che ho c'è una cosa che a me
suona quantomeno strana: che una discarica, con tutti questi codici
CER in cui si può confluire un po' di tutto, sia collocata in zona
rossa. Io qua ho un estratto del piano regolatore in cui si vede
che questa discarica è collocata in zona rossa. Ora, come può una
Conferenza di servizi autorizzare una discarica con queste
tipologie, dopo aver anche autorizzato, con delibere di Giunta, lo
scarico nel Chalamy, come può addirittura autorizzare una discarica
di queste dimensioni in zona rossa? Sono dei quesiti, immagino
comunque che sia una volontà comune cercare di superare questo.
Io lo dico in tutta sincerità: stoppiamo questo iter prima che
sia troppo tardi, prima di andare a dare delle autorizzazioni,
perché se lo blocchiamo dopo immagino che ci saranno tutta una
serie di difficoltà, fermiamo questa cosa prima. Torno anche a dire
che se c'è un impegno politico, probabilmente ci sarà anche una
sorta di tranquillizzazione da parte della popolazione in merito
alla raccolta delle firme. È inutile negarlo, nella serata che ha
fatto la collega Pulz c'era solo preoccupazione e c'era davvero
tanta gente non solo politicamente schierata, ma cittadini comuni.
Io immagino che evitare un'ennesima raccolta firme e poi magari
vederci politicamente con le spalle al muro a dover prender
decisioni che possono comportare anche danni... perché, una volta
autorizzate, è chiaro che poi fare retromarcia è molto difficile.
Stoppiamo, così nessuno avrà motivo di accollarsi la medaglietta o
marcare il territorio; penso che sarebbe una scelta saggia, visto
quello che sta succedendo anche a Pompiod.
Dalle ore 11:48 riassume la presidenza la Presidente Emily
Rini.
Rini (Presidente)
-
La parola all'Assessore
Chatrian per la risposta.
Chatrian (AV) -
Io penso che le considerazioni fatte dal
collega sono le mie, le nostre, mi sembra anche dal tono di voce
che si ha la volontà di affrontare nel merito, al di là delle
bandierine, al di là di chi vuole eventualmente purtroppo magari
non affrontare la questione per trovare, reperire e cercare delle
soluzioni. Cercherò di rispondere nel merito ai quesiti che il
collega ci ha posto, ma già con un mio impegno, collega: che
organizzerei da subito un incontro con la Commissione competente -
in dieci minuti è difficile fare lo stato dell'arte -, in modo da
sgomberare se ci sono equivoci ed avere la possibilità di
fotografare al 24 di ottobre 2019 quello che è lo stato dell'arte.
Io penso che sia utile per noi eletti, utile come diceva prima lei
per chi abita nelle zone di Issogne e Champdepraz, ma anche da un
punto di vista generale. Lei conosce quanto me qual è l'
iter
delle autorizzazioni in tutti i campi della pubblica
amministrazione: di solito, prima di approvare un qualsiasi atto,
sia esso un PD o una delibera di Giunta, c'è sempre una Conferenza
dei servizi, Conferenza dei servizi dove tutti gli attori sono
invitati a mettere nero su bianco se ci sono delle criticità, delle
difficoltà, dei pareri negativi o quasi negativi. Dalla lettura
degli atti del procedimento di autorizzazione, in particolare del
verbale della Conferenza di servizi, appositamente convocata in
data 21 agosto 2014 - io penso che questa sia un po' il cuore del
dibattito, poi mi sembra che ci sia la voglia di affrontare la
questione insieme -, non risultano pareri negativi. A tutte le
sollecitazioni che mi ha già posto questa era la risposta tecnica
giuridica, ma non solo, a quello che è stato l'ultimo iter fino ad
agosto 2014 che poi è sfociato nella delibera successiva che ha
citato tutto quello che è stato approvato.
Ad onor del vero, c'è un documento del Comune di Issogne, di
Champdepraz, che ha inviato una lettera - gliela farò poi avere -
dove si mettono in evidenza comunque degli elementi da non
sottovalutare. Ho ribaltato la risposta, perché questa mi sembrava
più importante. Lei poi sa che nelle Conferenze dei servizi tutti
gli attori sono invitati, non elenco gli attori, ma questo è quanto
è accaduto. Come dicevo prima, il collega ha acquisito praticamente
tutta la documentazione inerente la discarica per i rifiuti inerti
di Issogne attraverso la procedura di accesso agli atti e immagino
che abbia già potuto in parte verificare, ma penso che questo
passaggio che adesso io ho messo in evidenza sia un po' il
clou
della situazione.
La discarica per rifiuti speciali inerti di Issogne è stata
autorizzata al termine di una regolare istruttoria e dopo aver
acquisito il parere di tutti i soggetti coinvolti nel procedimento
il 3 ottobre 2014 con la deliberazione. Pertanto, a seguito di quel
verbale della Conferenza di servizio che dice tutti i pareri sono
positivi, non c'è un parere negativo, se non due delucidazioni, ma
di poco conto; avremo poi modo di guardarlo insieme e di
confrontarci insieme in Commissione consiliare, spero prima
possibile. L'istanza era stata presentata dalla società Cape con
sede legale nel Comune di Issogne e conteneva il progetto
definitivo delle opere da realizzare e delle opere di adeguamento e
approntamento della discarica, nonché la successiva fase di
gestione. Sempre con medesima deliberazione la Giunta regionale si
è espressa concedendo i CER richiesti dalla società.
Qui faccio solo un passaggio da un punto di vista tecnico: per
chi non lo sapesse, la sigla CER è l'abbreviazione del Catalogo
Europeo dei Rifiuti, vale a dire l'elenco dei codici attribuiti ad
ogni singola tipologia di rifiuto composti da tre copie numeriche
utilizzate in tutta Europa. Il piano di gestione operativa, il
piano di sorveglianza e il controllo, il piano di ripristino
ambientale, il piano di gestione post operativa, il piano
finanziario erano allegati al progetto in conformità alle
prescrizioni fissate con la deliberazione di Giunta regionale n.
3132 del 13 settembre 2004 in coerenza con il decreto legge.
Quanto al primo quesito, non posso che rispondere ribadendo che
l'autorizzazione è già stata data nel 2014. C'è da tener presente
che, essendo la discarica come da progetto predisposto in
conformità a quanto previsto dal decreto legge, non è possibile da
parte dell'ente concedente assumere in modo unilaterale la
decisione di autorizzare alcuni codici CER e non altri a fronte di
una richiesta puntuale di poter ricevere potenzialmente le diverse
tipologie ammesse dal decreto ministeriale del 25 settembre 2010.
Il decreto ministeriale stabilisce che nelle discariche per rifiuti
inerti possono essere conferiti i rifiuti speciali inerti non
soggetti a caratterizzazione, nonché i rifiuti speciali inerti
soggetti a preventiva caratterizzazione elencati nella tabella 2, 3
e 4. Penso che il collega sia a conoscenza di questo passaggio.
Per quanto riguarda il secondo quesito, ricordo che i tempi di
realizzazione delle opere erano stati fissati a suo tempo in 48
mesi dalla data dell'autorizzazione; la tempistica di 4 anni è data
dal fatto che la durata del permesso di costruire è appunto di
quattro anni, salvo proroga. Secondo quanto stabilito dall'articolo
208, l'approvazione del progetto per la realizzazione dell'impianto
di gestione dei rifiuti sostituisce a tutti gli effetti i permessi,
le autorizzazioni, i nullaosta, le concessioni di competenza degli
organi comunali, provinciali e regionali fra cui il permesso di
costruire. Su istanza dell'impresa i tempi per la conclusione dei
lavori di approntamento delle discariche sono stati prorogati fino
al 3 ottobre 2020 con provvedimento dirigenziale. La proroga delle
tempistiche di realizzazione dell'opera si è resa necessaria in
quanto, come specificato dall'impresa Cape S.r.l., erano state
avviate dalla medesima trattative per l'affitto di ramo d'azienda
che hanno comportato l'esecuzione preliminare
due diligence
per la valutazione dello stato di fatto dell'area per determinare
il valore dell'affitto dell'azienda. Tali trattative si sono
prolungate nel tempo e si sono concluse solo a settembre 2018 con
l'individuazione dell'impresa Dimensione Green S.r.l. a cui è stata
successivamente volturata la titolarità dell'autorizzazione.
L'altro provvedimento - non so se ha già il documento, ma penso di
sì - è praticamente la voltura del passaggio da Cape alla società
Dimensione Green. L'istanza per la richiesta della proroga è
pervenuta alla struttura competente dell'Assessorato in data 21
settembre 2018, prima della scadenza dei 48 mesi fissati al 3
ottobre 2018, ma i tempi di convocazione e svolgimento della
Conferenza dei servizi per l'istruttoria della richiesta non hanno
consentito l'emanazione dell'atto di proroga prima del 17 gennaio
2019.
In merito al terzo quesito - è una discussione oltretutto che
avevamo anche affrontato in parte nello scorso Consiglio -, il
rilascio di una proroga della scadenza della realizzazione delle
opere di approntamento della discarica è riconducibile ad una
modificazione di atti che non comportano una valutazione
discrezionale. Trattandosi per di più di un impianto di discarica,
il progetto era stato assoggettato a VIA nel 1995 e il progetto,
oggetto di proroga, era relativo al solo adeguamento tecnico
dell'impianto a seguito dell'entrata in vigore del 30/06/2003. In
sintesi, per rispondere alla domanda, c'era una delibera, ma
l'atto, il cuore dal punto di vista tecnico e non solo tecnico -
non vado ad insegnare ad un amministratore che da 40 anni fa
l'amministratore - è quello della Conferenza dei servizi, sul quale
avremo modo di entrare nel dettaglio, spero prima possibile, in
Commissione. Successivamente il Governo regionale ha approvato
l'autorizzazione portandosi in pancia praticamente tutte le
declinazioni inserite nella Conferenza di servizi e questo PD va a
rilasciare la proroga in quanto, dal punto di vista normativo e
soprattutto del decreto legislativo n. 152 del 2006, non c'è
nessuna valutazione di natura discrezionale.
Termino, Presidente. Questo è quanto è successo e quanto ho
cercato di illustrare oggi, ma più che illustrare di fare lo stato
dell'arte, quindi una fotografia aggiornata. Invito ad incontrarci
appena è possibile e di poterci confrontare in Commissione, per
entrare nel dettaglio e nel merito di chi ha detto che cosa, di chi
non ha detto che cosa e di chi si è posizionato anche a seguito di
quello che ci ha detto lei poc'anzi e che ci ha messo in evidenza,
legato alla questione urbanistica, legato comunque al fatto che di
solito ci si posiziona e si interviene nel momento in cui con una
Conferenza dei servizi, con tutti i suoi dipartimenti e con tutte
le sue competenze, si decide il percorso di un'autorizzazione.
Collega, termino dicendo: questo è quanto è avvenuto, dopodiché
avremo modo di entrare ulteriormente nel dettaglio e decidere il
percorso nelle sedi opportune. Da parte mia c'è totale
disponibilità e sensibilità nell'affrontare la questione di
Pompiod.
Presidente
-
La parola al collega Gerandin per la
replica.
Gerandin (MOUV') -
Assessore Chatrian, accetto con molto
piacere l'impegno di confrontarci al più presto in Commissione. Le
chiederei solo di soffermarsi su alcuni aspetti. Il primo è che
questa Conferenza di servizi fissata con comunicazione del 4
ottobre 2019 ha un termine, perché è scritto in questa
comunicazione e si dice che il termine finale di conclusione del
procedimento è il 10 dicembre del 2019. Pertanto, se vogliamo fare
questo passaggio, va fatto molto prima, anche perché il termine
entro cui le Amministrazioni possono eventualmente far pervenire le
proprie determinazioni in merito è il primo dicembre 2019. Il
termine perentorio entro cui possono essere richieste integrazioni
documentali è il 17 ottobre 2019, per cui siamo già oltre sulle
documentazioni.
Detto questo, io davvero colgo l'invito: confrontiamoci al più
presto. Parli lei con il Presidente di Commissione, ma io direi che
questa è la priorità uno, e proprio per le motivazioni che ho
enunciato prima: evitiamo una Pompiod 2. Siamo ancora in una fase
in cui non è ancora iniziato il conferimento, per cui siamo ancora
nella fase di predisposizione della discarica.
(interruzione dall'Aula)
...no, no, è corretto, accetto la ricostruzione che ha fatto,
non ho motivo di dire che non fosse così. Nella pubblica
amministrazione - lei ha esperienza come me di pubblica
amministrazione -, quando ci si trova di fronte eventualmente a
decisioni che sono state sottovalutate oppure la politica
ambientale è cambiata, io penso che un provvedimento di modifica in
autotutela di un atto sia cosa saggia. Verifichiamone le
conseguenze, su questo non c'è ombra di dubbio, ma visto che siamo
ancora in questa fase, io davvero chiederei che ci fosse un momento
in cui... a me piacerebbe che ci fosse un tavolo allargato di
questa Conferenza di servizi per esprimere gli stessi dubbi che ho
detto a lei all'interno di questa Conferenza. Penso che anche altri
colleghi probabilmente avrebbero voglia di esprimere i loro dubbi,
perché da quando ho sottoscritto questa interpellanza ho acquisito
altra documentazione, per cui le domande che le ho fatto, volendo,
erano già in parte superate rispetto alla documentazione che ho
acquisito, e a me risulta che questa discarica sia in zona rossa.
Se una discarica del genere è in zona rossa, Assessore, io penso
che la questione è già finita prima di iniziare! Noi sappiamo
benissimo che confluire materiali di questo tipo in una discarica
di questo genere sarebbe davvero un suicidio.
Lei poi mi ha detto che non è possibile modificare i codici CER:
ecco, valutiamolo, perché se bastasse fare una domanda per dire che
all'interno dei codici CER ve ne sono di non autorizzabili... io
non penso che siano stati autorizzati dei codici CER non
autorizzabili. Io vorrei capire se è opportuno autorizzare tutti
questi codici CER, perché in altre Regioni molto più grosse delle
nostre ci saranno delle discariche di inerti...
(interruzione dall'Aula)
...La Conferenza di servizi è riconvocata e l'oggetto della
convocazione dice: "Oggetto di determinazioni da assumere: modifica
e rinnovo dell'autorizzazione per l'esercizio della gestione di
impianti", ma dice anche che il provvedimento di competenza è da
ritenersi riavviato; per cui, quando io riavvio un procedimento,
penso di avere la possibilità di valutare anche i contenuti
dell'autorizzazione che ho rilasciato fino ad oggi. Io penso sia
questo l'approccio corretto, poi è chiaro che non è tutto così
semplice come sembra, però se l'approccio è questo penso che
quest'Aula lo condivida, perché la preoccupazione - lo posso
garantire - è davvero tanta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK