Consiglio Regionale della Valle d'Aosta - Oggetto del Consiglio n. 957 del 19 ottobre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CREDITO
Istituzione di enti di credito a carattere locale
Precedente
Successivo
Resoconto integrale del dibattito dell'aula
Oggetto del Consiglio n. 957 del 19 ottobre 1994 - Resoconto
OGGETTO N. 957/X - Disegno di legge: "Concessione di
contributi regionali a favore dell'Associazione tra gli
intermediari creditizi e finanziari valdostani (Assocredito
valdostana)".
Articolo 1 - (Finalità)
1. Per sostenere la costituzione e lo sviluppo dell'Associazione
tra gli intermediari creditizi e finanziari valdostani (Assocredito
valdostana), strumento atto a favorire il coordinamento delle
attività e la ricerca di strategie comuni tra gli intermediari
creditizi e finanziari di emanazione regionale, nell'interesse
generale della crescita dell'economia valdostana e del
miglioramento dei servizi per gli operatori locali, la Giunta
regionale è autorizzata ad erogare un contributo a sostegno
dell'avviamento delle attività dell'associazione per gli anni 1994,
1995 e 1996.
Articolo 2 - (Entità del contributo)
1. Il contributo e previsto nella misura mas­sima di lire 100
milioni per il 1994 e di lire 200 milioni annui per gli anni 1995 e
1996.
Articolo 3 - (Condizioni)
1. L'erogazione dei contributi, che non potrà m ogni caso
superare la quota del cinquanta per cento delle entrate annue
dell'associazione, è subordinata alle seguenti condizioni:
a) esistenza e funzionalità degli organi previsti dallo
statuto;
b) assenza di fini di lucro;
c) presentazione dei bilanci;
d) svolgimento effettivo di attività di coordinamento, di
promozione e di assistenza tecnica degli associati, nonché di
funzioni di collegamento tra gli associati e la Regione autonoma e
gli altri enti territoriali locali.
Articolo 4 - (Modalità)
1. L'Assessore regionale al bilancio e alle finanze, previa
istruttoria della Direzione generale delle finanze, propone alla
Giunta regionale la concessione dei contributi entro sessanta
giorni dalla presentazione da parte dell'Assocredito valdostana del
programma di attività e del bilancio preventivo nonché, per gli
anni successivi al primo, del consuntivo dell'anno precedente.
Articolo 5 - (Disposizioni finanziarie)
1. L'onere derivante dalla presente legge, ammontante a lire 500
milioni per il triennio 1994/1996, di cui lire 100 milioni per il
1994, grava sull'istituendo capitolo 35950 (Contributi a favore
della Assocredito valdostana per l'avviamento e lo sviluppo della
propria attività) del bilancio di previsione della Regione per
l'anno 1994 e sui corrispondenti capitoli dei futuri bilanci; le
quote a carico dei futuri esercizi sono ripartite indicativamente
nel seguente modo:
a) anno 1995: lire 200 milioni;
b) anno 1996: lire 200 milioni.
2. Alla copertura dell'onere si provvede:
a) per il 1994 mediante utilizzo, per lire 100 milioni, dello
stanziamento iscritto al capitolo 69000 del bilancio di previsione
della Regione per l'anno 1994 a valere sull'apposito accantonamento
previsto all'allegato n. 8 al bilancio stesso (B.1.1.2.);
b) per il 1995 e il 1996 mediante utilizzo, per lire 200 milioni
annui, delle risorse iscritte al capitolo 69000 del bilancio
pluriennale 1994/1996 a valere sull'apposito accantonamento
previsto all'allegato n. 1 al bilancio stesso (B.1.1.2.).
3. A decorrere dal 1995 le quote potranno essere rideterminate
con la legge di bilancio ai sensi dell'articolo 17 della legge
regionale 27 dicembre 1989, n. 90 (Norme in materia di bilancio e
di contabilità generale della Regione Autonoma Valle d'Aosta), come
modificato dalla legge regionale 7 aprile 1992, n. 16.
Articolo 6 - (Variazioni di bilancio)
1. Alla parte spesa del bilancio di previsione della Regione per
l'anno 1994 sono apportate le seguenti variazioni, sia in termini
di competenza sia di cassa:
a) in diminuzione:
cap. 69000 "Fondo globale per spese correnti"
lire 100.000.000;
b) in aumento:
programma regionale: 2.1.2.07. codificazione:
2.1.1.6.2.2.10.32.3.19. cap. 35950 (di nuova istituzione)
"Contributi a favore della Assocredito valdostana per
l'avviamento e lo sviluppo della propria attività"
lire 100.000.000.
Articolo 7 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente -
Ha chiesto la parola il relatore,
Consigliere Lanivi.
Lanivi (PVA) -
Il disegno di legge n. 91,
presentato dalla Giunta regionale in data 8 agosto 1994, recante
per oggetto: "Concessione contributo regionale a favore della
Associazione fra intermediari creditizi e finanziari valdostani
(Assocredito valdostana)", finalizzato alla promozione e all'avvio
dell'attività dell'Assocredito valdostana, prevede a favore di tale
associazione un contributo di 100 milioni per il 1994 e di 200
milioni annui per il 1995 e il 1996.
L'erogazione dei contributi è subordinata alle condizioni
stabilite dall'articolo 3 e l'ammontare dei contributi stessi non
potrà superare in ogni caso il 50 percento delle entrate annue
dell'associazione.
La nascita dell'Assocredito valdostana vuole rappresentare una
risposta positiva alla volontà espressa dagli enti creditizi e
finanziari valdostani e stabilire:
a) un migliore e più efficace coordinamento dell'attività;
b) forme di collaborazione per individuare strategie comuni;
c) nuove possibili sinergie;
d) collaborazioni e raccordi con l'Amministrazione regionale e
con altri enti territoriali locali.
Giova ricordare che la Giunta regionale in data 21 febbraio 1994
aveva fatto propria l'indicazione fornita da un gruppo di lavoro,
che la Giunta stessa, in data 10 settembre 1993, aveva incaricato
su istanza degli enti creditizi e finanziari di individuare
modalità di collaborazione e di sviluppo coordinato della realtà
creditizia valdostana.
L'importanza della nascita dell'Assocredito valdostana è di
chiara evidenza, ove si consideri che attualmente gli enti di
emanazione regionale, quali la Banca Valle d'Aosta, la Aftafactor,
le banche di credito cooperative di Gressan, Fénis, Nus, Marcel,
Gran Paradiso, Monte Bianco, Saint-Christophe, rappresentano oltre
il 50 percento dell'intero mercato creditizio regionale. Occorre
inoltre considerare la presenza e l'attività delle sei Confidi,
consorzi di garanzia fra gli albergatori, gli agricoltori, gli
artigiani, i commercianti, gli industriali e i liberi
professionisti.
Presidente -
É aperta la discussione generale. Ha
chiesto la parola il Consigliere Tibaldi.
Tibaldi (LN) -
Abbiamo guardato questa legge:
pochi articoli che, a parte quelli che prevedono disposizioni
finanziarie, esprimono in maniera molto generica quali siano le
finalità di questa costituenda associazione. Pochi articoli che
spiegano poco quale dovrà essere il ruolo di questo nuovo ente che
oggi si vuole costituire.
Qua si dice: strumento atto a favorire il coordinamento delle
attività e la ricerca di strategie comuni tra gli intermediari
creditizi e finanziari di emanazione regionale, e che sono stati
indicati dal relatore, ma che sono altresì indicati nella relazione
di presentazione alla legge.
Dando un'occhiata un po' più approfondita, ci pare che
l'attività di coordinamento di queste strategie comuni possa essere
comunque effettuata da un soggetto singolo, senza che per questo
sia necessario costituire un ente apposito. Abbiamo una tale
ricchezza di funzionari e dipendenti, e a livello di Assessorato
regionale alle finanze e bilancio, e a livello di Finaosta, che
hanno le competenze necessarie per affrontare con cognizione di
causa e con competenza i problemi di coordinamento che si pongono
di volta in volta, che riesce difficilmente capire la creazione di
questo strumento a quali finalità potrà effettivamente far
fronte.
Ci pare quindi un ente inutile, che si inserisce in quella
cornice di enti inutili di cui si vuole portare avanti una certa
politica da un po' di tempo a questa parte, e ne abbiamo, anzi ne
hanno - purtroppo ero assente dall'aula - appena iscritto uno
all'ordine del giorno poco fa. Arricchisce l'apparato complesso,
burocratico, quel meccanismo che si crea fra la Regione, in questo
caso gli intermediari finanziari, che acuisce le complessità di
gestione che già si presentano normalmente.
Si vuole costruire un regime di collaborazione organica e
sviluppo delle sinergie; allora mi chiedo: è sufficiente questo
ente per sinergizzare l'attività di tutti questi di intermediazione
creditizia, per sinergizzare l'attività politica e di indirizzo
dell'assessorato con gli stessi enti? É sufficiente, o ci vorrà un
domani ancora un altro ente per coordinare questo ente
intermediario e gli altri enti che ho appena citato?
Penso che non sia una versione demagogica dell'analisi che viene
fatta di questa legge, assolutamente no; ci troviamo di fronte a
questa superfetazione di enti inutili, che sarebbe opportuno
controllare con un po' più di razionalità, anche perché questi
favorevoli riscontri da parte dei soggetti interessati non mi
sembrano tali. Mi sembra che ci sia una sorta di malumore anche
all'interno delle Casse rurali, che in un certo senso sono
obbligate a sopportare questo guinzaglio politico - almeno queste
sono le indicazioni che ho assunto io con un rapido giro di
telefonate ai diretti interessati - e che trovano vincolante
l'istituzione di questo ente perché limita l'autonomia delle
medesime Casse, le quali comunque operano già secondo indirizzi
determinati.
Oltretutto questo si inserisce in quel quadro di presenza
soffocante, come più volte abbiamo ricordato, della Regione in
qualsiasi attività; in questo caso è pur sempre un'attività
economica o un'attività che va a supporto dell'imprenditoria. E la
Regione, onnipresente comunque, non so quanto possa giovare in
questa fantomatica politica di coordinamento.
Oltretutto non sono assolutamente chiare le condizioni di
partecipazione, che sì, verranno specificate nello statuto che
verrà redatto in un momento successivo, però inevitabilmente gli
associati dovranno versare una determinata quota, cioè la quota
associativa per mantenere il fondo di cui si fa riferimento
nell'articolo 3. Sarebbe opportuno conoscere, a livello di
Consiglio, per non rimandare sempre ad un atto successivo, quali
sono queste condizioni, non dico in dettaglio sulle percentuali che
possono essere erogate sulle singole operazioni creditizie, però
perlomeno sapere l'entità del contributo che portano gli associati
a favore di queste associazioni.
Sostanzialmente non si può esprimere sulla base di una semplice
lettura di questa legge, sentita la relazione del Consigliere
Lanivi, letta anche la relazione di accompagnamento a questa legge,
un parere favorevole, a meno che l'Assessore sia più convincente in
una sua replica, se riterrà opportuno farla, per spiegare quale
effettivamente può essere il ruolo di un ente di questo tipo in
Valle d'Aosta.
Presidente -
Se nessun altro consigliere chiede la
parola, dichiaro chiusa la discussione generale. Ha chiesto la
parola l'Assessore al bilancio e finanze, Lévêque.
Lévêque (Ass.tec.) -
Sono perplesso da alcune
affermazioni fatte da Tibaldi. Credo che darebbe dignità a questo
Consiglio se le affermazioni che si fanno fossero supportate da
informazioni corrette e conoscenza della realtà.
Prima di parlare delle finalità dell'associazione - a parte che
mi sembrano evidenziate anche nella relazione - vorrei dire
anzitutto che è una associazione; è una associazione fra parti che
liberamente hanno deciso di costituirla, dopo essersi prestati in
un gruppo di lavoro che ha prodotto tutta l'analisi e la
documentazione necessaria a che fosse ipotizzabile l'associazione;
associati che hanno discusso e prodotto uno statuto sociale,
associati che hanno portato nei loro organi deliberanti la
decisione di parteciparci, associati che hanno preso già parte alla
costituzione dell'associazione. Quindi, o il Consigliere Tibaldi ha
sbagliato numero, oppure gli hanno risposto qualcosa che non mi
convince.
La finalità di un'associazione è quella di mettersi insieme per
affrontare la realtà in cui si è chiamati ad operare. In questo
caso, credo che non sia necessario richiamare come il settore del
credito, soprattutto se affrontato localmente, abbia bisogno di
trovare, da una parte, delle articolazioni territoriali particolari
e, dall'altra, un loro coordinamento perché si creino quelle
condizioni che consentono di superare le diseconomie che la piccola
dimensione crea.
Ora, noi abbiamo una serie di operatori del credito locale, che
vanno dalle Casse rurali, alla Banca della Valle d'Aosta, alla
Finanziaria regionale, alla Aostafactor, alle Confidi, che per
ragioni ovvie hanno vocazioni particolari e diverse, ma dimensioni
molto piccole.
Con questo strumento gli associati vogliono creare una sede
comune in cui affrontare i problemi che da soli non sono
economicamente in grado di affrontare con la stessa efficacia.
É di interesse della Regione questo? A mio modo di vedere sì, in
parte perché alcune di queste strutture sono di diretta emanazione
regionale, in parte perché alcune di esse, e cito le Casse rurali
in cui la Regione non è presente in quanto sono banche di credito
cooperativo, hanno interesse per la Regione, in quanto strumenti
che possono collegarsi con gli altri operatori del credito locale,
proprio al fine di essere più incisivi.
Più incisivi rispetto a cosa? Rispetto ad una consuetudine
determinata dal mercato, in cui le grandi imprese bancarie
nazionali agivano nei confronti del territorio valdostano,
dell'economia valdostana, dei risparmi valdostani, come agiscono
grandi imprese che qui hanno dei terminali in cui raccolgono
disponibilità finanziarie e non le impiegano se non in parte e le
dirottano invece altrove.
Evidentemente l'associazione non ha l'ambizione di fare la
concorrenza alle grandi banche, ha semplicemente la convinzione,
consapevole da parte degli organi, di poter consentire agli stessi
associati di meglio muoversi su un terreno in cui la concorrenza è
forte ed è svolta da soggetti con le spalle ben più larghe dei
singoli istituti locali.
Con questo credo di rispondere alla seconda domanda posta da
Tibaldi, sul perché il coordinamento non lo fanno gli uffici; gli
uffici della Regione possono coordinare tutta la raccolta di
informazioni, i conseguenti atti amministrativi perché la Regione
possa fare una sua politica nei confronti del mondo del credito, e
locale e non, operante in Valle, ma la Regione non può dedicare i
propri uffici per far coordinare fra di loro dei soggetti terzi
rispetto all'Amministrazione.
Ecco che le finalità di questa associazione sono duplici: da un
lato, interne agli associati, quindi trovare le sinergie di
mercato, trovare le sinergie di prodotto, trovare un coordinamento
nelle politiche dei tassi, trovare un coordinamento nel modo di
operare sul territorio in modo che non vi siano delle
sovrapposizioni, realizzare dei servizi di beneficio comune che se
ognuna dovesse implementare sarebbero costosi (cito i servizi
legali, i servizi di consulenza assicurativa e copertura dei
rischi, i servizi legati al sistema informativo); dall'altro, ha
una valenza esterna per gli associati, di porsi in maniera
coordinata nei confronti dell'Amministrazione regionale per quanto
attiene alle politiche che autonomamente la Regione, attraverso
questo Consiglio, attraverso la Giunta e attraverso la
legislazione, vuole darsi nel campo del credito.
Nel programma di questa legislatura, di questa maggioranza, uno
dei punti era quello di favorire un coordinamento fra gli operatori
del credito a base locale, e per questo la Giunta si è attivata fin
dal settembre scorso costituendo un gruppo di lavoro, a cui hanno
preso parte non solo dei funzionari della Regione, ma anche due
rappresentanti delle Casse rurali, un rappresentante della BVA, un
rappresentante della Finaosta.
Questo gruppo di lavoro ha prodotto un documento di analisi e di
proposta, che è stato esaminato e approvato dalla Giunta nel
febbraio 1994; dopo di che, sulla base di questo documento di
analisi, il gruppo di lavoro si è dedicato a produrre una bozza di
statuto di intervento associativo, che è stato prima sottoposto
all'esame di tutti gli associabili e dopo è stato esaminato anche
dall'Amministrazione regionale.
A questo punto cosa si propone questo disegno di legge? Il
disegno di legge non vuole assolutamente sostituirsi a quelle che
sono le funzioni dei singoli associati, vuole invece aiutare questa
neocostituita associazione ad avviare la sua attività, ad avviarla
nel migliore dei modi (cioè con il maggior profitto per gli stessi
associati) superando le difficoltà che l'avviamento di qualsiasi
struttura genera.
In questo senso è previsto che solo per gli anni 1994, 1995 e
1996 la Regione possa concedere un contributo all'avviamento e
questo contributo sia subordinato non solo alla costituzione
dell'associazione, ma anche alla presentazione di bilanci
preventivi e consuntivi, e soprattutto che questo contributo non
ecceda il 50 percento di quanto l'associazione recupera dagli
associati.
Credo che questo sia uno strumento utile nel senso di dare
maggior forza a delle istituzioni locali in un settore tanto
delicato che i nostri imprenditori, piccoli soprattutto, si trovano
a dover affrontare quotidianamente, quello del credito, e che a
livello macroeconomico consenta - se ben coordinato - di generare
sul territorio economico della Valle una massa di impieghi
superiore a quella che attualmente il sistema bancario investe, a
discapito di questi, dirottandoli invece fuori dal territorio
regionale.
Non so se ho risposto a tutte le domande di Tibaldi;
evidentemente questa è un'istituzione che si è creata malgrado la
Regione. Ritengo di aver spiegato perché non lo considero un ente
inutile, ritengo di aver spiegato perché crediamo opportuno che la
Regione assista questa associazione nelle sue fasi di avviamento.
Dopo di che l'impegno è quello che, a partire dal 1996, questa
associazione comunque decida di operare e di strutturarsi proceda
esclusivamente con i mezzi finanziari provenienti dai suoi
associati.
Presidente -
Si passa all'esame dell'articolato.
Pongo in votazione l'articolo 1.
Presenti: 30
Votanti e favorevoli: 25
Astenuti: 5 (Bavastro, Lanièce, Linty, Marguerettaz e
Tibaldi)
Presidente -
Pongo in votazione l'articolo 2.
Presenti: 33
Votanti e favorevoli: 26
Astenuti: 7 (Bavastro, Chiarello, Lanièce, Linty, Marguerettaz,
Tibaldi e Viérin M.)
Presidente -
Pongo in votazione l'articolo 3.
Presenti: 33
Votanti e favorevoli: 26
Astenuti: 7 (Bavastro, Chiarello, Lanièce, Linty, Marguerettaz,
Tibaldi e Viérin M.)
Presidente -
Pongo in votazione l'articolo 4.
Presenti: 33
Votanti e favorevoli: 26
Astenuti: 7 (Bavastro, Chiarello, Lanièce, Linty, Marguerettaz,
Tibaldi e Viérin M.)
Presidente -
Pongo in votazione l'articolo 5.
Presenti: 33
Votanti e favorevoli: 26
Astenuti: 7 (Bavastro, Chiarello, Lanièce, Linty, Marguerettaz,
Tibaldi e Viérin M.)
Presidente -
Pongo in votazione l'articolo 6.
Presenti: 33
Votanti e favorevoli: 26
Astenuti: 7 (Bavastro, Chiarello, Lanièce, Linty, Marguerettaz,
Tibaldi e Viérin M.)
-
Presidente -
Pongo in votazione l'articolo 7.
Presenti: 33
Votanti e favorevoli: 26
Astenuti: 7 (Bavastro, Chiarello, Lanièce, Linty, Marguerettaz,
Tibaldi e Viérin M.)
Presidente -
Ha chiesto la parola il Consigliere
Tibaldi per dichiarazione di voto.
Tibaldi (LN) -
É inutile stare a dichiarare
l'astensione, perché è già stata evidente.
Mi pare che ci sia un punto in comune nelle visioni differenti
che ci sono fra il sottoscritto e l'Assessore: che sia necessaria
una politica coordinata. Però la politica coordinata della
intermediazione cretizia in Valle non necessariamente deve essere
supportata dall'intervento soffocante della Regione. Ecco perché
continuiamo a mantenerci saldi sulla nostra posizione, a ritenere
che comunque l'astensione sia doverosa; sì, l'associazione può
essere una sede comune per affrontare problematiche più vaste,
problematiche generali, che riguardano comunque determinati enti
creditizi minori che riguardano la nostra collettività, però questo
non necessariamente deve trovare sempre l'onnipresenza
regionale.
Nel ribadire i concetti che avevo anche espresso prima, confermo
il nostro voto di astensione.
Presidente -
Pongo in votazione la legge nel suo
complesso.
Presenti: 33
Votanti e favorevoli: 26
Astenuti: 7 (Bavastro, Chiarello, Lanièce, Linty, Marguerettaz,
Tibaldi e Viérin M.)
Il Consiglio approva
Presidente -
Sono terminati i lavori del
Consiglio, che è convocato per le ore 16.
La seduta è tolta.
La seduta termina alle ore 12,55
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK