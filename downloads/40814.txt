Consiglio Regionale della Valle d'Aosta - Oggetto del Consiglio n. 139 del 4 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 139 del 4 ottobre 2018 - Resoconto
OGGETTO N. 139/XV - Ordine dei lavori. Ritiro e rinvio
oggetti.
Fosson (Presidente)
- Alla presenza di 32 Consiglieri,
possiamo iniziare il Consiglio odierno. Punto n. 14.21 all'ordine
del giorno. La parola al Consigliere Testolin.
Testolin (UV) -
Per mozione d'ordine. Vorrei chiedere una
sospensione dei lavori, perché, viste le dichiarazioni apparse sui
giornali, crediamo che per il nostro gruppo sia necessario
confrontarsi con le altre forze per verificare alcuni passaggi.
Presidente -
Sospensione concessa.
La seduta è sospesa alle ore 9:07 e riprende alle ore
10:21.
Fosson (Presidente) -
Riprendiamo i lavori. La parola al
Consigliere Testolin.
Testolin (UV) -
Ritengo doverosa da parte nostra una
spiegazione e delle scuse per quest'ora che abbiamo utilizzato per
confrontarci con gli altri gruppi, per analizzare una situazione
che di fatto ci porta a fare delle riflessioni.
Oggi sui giornali, come tutti i valdostani, credo che abbiamo
avuto la possibilità di leggere le dichiarazioni della Presidente
Spelgatti in merito alla situazione politica venutasi a creare in
questi ultimi giorni e in queste ultime settimane, che l'ha portata
a dichiarare alla stampa e ai valdostani che i numeri di questo
governo non ci sono più. Ci sono stati nel tempo, in questi tre
mesi, degli elementi ostativi a cercare di dare qualche risposta
alle problematiche che nel tempo si presentavano al governo e
l'unica visione che paventata è stata quella di nuove elezioni. Di
questa incapacità conclamata di gestire una stabilità governativa
all'interno della nostra Regione non possiamo che prendere atto e,
considerando che all'interno di un Consiglio le istanze, le
proposte e le iniziative ispettive che vengono presentate hanno un
senso di stimolo e di confronto nel momento in cui ci sia una
prospettiva e una possibilità di andare ad incidere sulle
decisioni, per quanto ci concerne e per quanto concerne una parte
dei gruppi di opposizione, sinceramente oggi non ci troviamo nella
situazione di sentirci di continuare con questo clima e con questa
situazione complessiva del Consiglio. Da parte nostra, quindi, nel
rispetto dell'attenzione che chi ci segue vuole porre nei confronti
di questo Consiglio, pensiamo sia poco opportuno continuare a
lavorare. Andremo pertanto a ritirare tutte le nostre iniziative,
ivi compresa quella che prevedeva per domani una seduta del
Consiglio regionale per discutere della mozione di sfiducia
all'Assessore Aggravi.
Prendiamo atto dalle dichiarazioni che poi, se la Presidente
vorrà confermare, conclamano a tutti gli effetti l'apertura di una
crisi politica. La nostra intenzione non era, e non lo è tuttora,
di prendere di mira nello specifico un Assessore, ma quella di
sollecitare una presa di posizione forte di un governo nei
confronti di una risoluzione approvata da questo Consiglio, perché
ne siamo convinti: le indicazioni del Consiglio sono assolutamente
sovrane in merito a quello che deve essere un percorso politico.
Considerando che le criticità conclamate del governo in questo
momento non ci danno la possibilità di incidere in tal senso su
scelte che questo stesso governo non è in grado di assumere, non
vogliamo andare ad abbatterci contro una singola figura. Per
questo, con senso di responsabilità, ancora una volta rimettiamo al
Consiglio intero quella che potrà essere una decisione
sull'andamento di questa giornata per trarre le conseguenze
politiche e amministrative che ne conseguiranno.
Lo sviluppo che si è concordato in queste riunioni è che ci
possa essere una possibilità di espressione da parte dei gruppi che
lo ritengono importante in merito a questa strada tracciata.
Chiediamo pertanto al Presidente se si può andare avanti con
qualche dichiarazione per poi chiudere con una Conferenza dei
Capigruppo al fine valutare il prosieguo dei lavori.
Presidente -
Nelle comunicazioni fatte all'inizio erano
previsti piccoli interventi. Io penso che ci sia un intervento per
gruppo per comunicare questi intenti e poi sicuramente una riunione
della Conferenza dei Capigruppo, per cui pregherei di intervenire
uno per gruppo. La parola al Consigliere Viérin.
Viérin (UVP) -
Ci scusiamo con i colleghi prima di tutto
per aver chiesto un'interruzione ma, come anticipato dal collega
Testolin, le dichiarazioni a mezzo stampa che la Presidente ha
sancito in modo anche onesto denotano ciò che da diverse settimane
noi avevamo cercato di evidenziare in quest'Aula: la crisi di una
maggioranza. Questo ci ha imposto una riflessione prima di
procedere, sapendo che ci sono tutta una serie di iniziative che
vanno ad interrogare una maggioranza che non ha più i numeri, un
governo che è sorretto da alcune forze politiche che hanno
dichiarato a mezzo stampa di non farne più parte; questo per
cercare di evitare questa situazione paradossale che stiamo
vivendo, anche da spettatori, e che alcuni colleghi ieri hanno
cercato di denunciare.
La Presidente nella sua intervista ha detto tre cose: la prima è
che la maggioranza non ha più i numeri, la seconda è che una parte
della maggioranza non ha intenzione di procedere su alcuni temi, la
terza è stata quella di invocare come soluzione le elezioni. Noi
crediamo che siano fatti politici. Vedo che il collega Lucianaz
sorride, si vede che l'argomento non preoccupa. Noi crediamo che
una maggioranza che non c'è più, un governo sorretto da forze
politiche che non ci sono più abbia il dovere di portare una
soluzione. Ci sono due soluzioni: o questa maggioranza può
procedere oppure non esiste più, quindi non ha più senso che noi
procediamo con le iniziative consiliari, sia ispettive che
legislative. Noi riteniamo che non si possa continuare così, perché
- è stato evidenziato da più parti anche ieri, al di là del
dibattito consiliare, in alcuni colloqui che abbiamo avuto tra di
noi - è stato sancito - al di là della parte amministrativa, perché
abbiamo dei settori in attesa di risposte che oggi vedono
un'amministrazione paralizzata - che il vostro progetto politico è
finito. Pertanto o esiste un progetto politico o esiste una parte
amministrativa che può continuare, altrimenti vi chiediamo di dirci
come pensate di procedere, perché noi pensiamo che così sia molto
difficoltoso, anche per noi, esprimerci su temi che voi dovrete
affrontare assieme all'intero Consiglio.
È già stato detto, ma ritiriamo anche noi tutti i nostri atti,
compreso quello riferito all'Assessore Aggravi. Ho avuto modo di
dirglielo personalmente: non vorremmo che l'Assessore Aggravi
diventasse la vittima di tutti i problemi che invece esistono
all'interno di questa maggioranza. Avevamo spiegato qual era
l'intento: non aver rispettato secondo noi un atto che lui stesso
aveva votato, avendo la responsabilità di un certo settore. Come ha
dichiarato bene la Presidente sul giornale, il problema non è solo
il Casinò, bensì è più strutturale, quindi anche il ritiro di
quell'atto sta nella considerazione politica di chiedere che sia
portata una soluzione. Noi lo chiediamo a voi, che vi siete
presentati come il governo e come la maggioranza del "fare", perché
se effettivamente oggi non avete la possibilità di fare diventa
difficile secondo noi poter procedere. Noi non vogliamo dare colpe
a nessuno, ma riteniamo che voi vi siate assunti la responsabilità
di governare. Governare è una responsabilità, quindi siete voi che
oggi ci dovete portare delle soluzioni alternative, "alternative"
nel senso che probabilmente magari riuscite a trovare delle sintesi
sui problemi e procedere, altrimenti effettivamente sarà una fase
politica diversa che si aprirà, ma sarete voi che dovrete in
qualche modo, assumendovi la responsabilità di una soluzione,
portarla all'attenzione di quest'Aula. Ricordo che settori come
l'agricoltura, come l'edilizia, come tanti punti su cui potremmo
oggi confrontarci non hanno neanche gli elementi base per poterci
confrontare.
Noi abbiamo voluto proprio confrontarci per capire se c'erano le
condizioni per continuare in questa direzione o se forse non era
meglio aprire al vostro interno, voi che avete questa
responsabilità, la possibilità di dirci come pensate di
procedere.
Presidente -
La parola al Consigliere Cognetta.
Cognetta (MOUV') -
Innanzitutto vorrei ringraziare i
gruppi di UV e UVP per il ritiro della mozione verso l'Assessore
Aggravi, perché sinceramente è un atto di responsabilità che io
apprezzo molto. Non vi sto lisciando il pelo, dico quello che
penso, sia chiaro anche questo.
Penso che abbiate ragione anche su ciò che avete detto rispetto
ai problemi della maggioranza: governare presuppone senso di
responsabilità e nella nostra maggioranza non tutti l'hanno
dimostrato. Questa secondo me è la vera sintesi.
Bisogna risolvere i problemi (ce ne sono tantissimi) e bisogna
trovare il modo giusto di risolverli, perché la vera questione è
questa: secondo noi c'è un modo giusto e un modo sbagliato di
risolvere i problemi. Il modo sbagliato è perpetrare gli errori del
passato facendo finta di nulla per risolvere i problemi che ci
sono. È inaccettabile per qualcuno di questa maggioranza. Bisogna
risolvere i problemi approfondendo tecnicamente a fondo tutto ciò
che riguarda il problema stesso per trovare la soluzione più
giusta, più corretta, politica e tecnica, e non inventarsi
soluzioni che non hanno presupposti tecnici solo perché è una
decisione politica. Io credo sia giunto il momento di parlarsi
guardandosi direttamente negli occhi cercando di fare uno sforzo di
responsabilità da parte di tutti per risolvere effettivamente i
problemi, una volta per tutte, se è possibile. Una volta che si ha
un problema e lo si risolve, lo si risolve per sempre o perlomeno
per un tempo abbastanza lungo per permetterci di finire una
legislatura, che potrebbe già essere un buon obiettivo: arrivare
fino almeno alla risoluzione dopo cinque anni, anziché ritrovarci
ogni anno sempre lo stesso. Sarebbe l'obiettivo intermedio.
Io so benissimo che con questa maggioranza non abbiamo
dimostrato fino adesso quanto doveva essere dimostrato. Faccio
autocritica su questo e mi adopererò sicuramente per lavorare più
di prima, perché ho lavorato tantissimo fino adesso per cercare di
risolvere determinati
dossier
. Invito il governo ad essere
unito e compatto, governo che io continuerò a sostenere, ma che
deve fare una profonda riflessione su chi c'è e chi non c'è, come
ho già detto. E chi non c'è, per cortesia si faccia un esame di
coscienza profondo e si accomodi su altri banchi. Questa è la
realtà. Se non si è d'accordo, ci si divide, sennò si trova un
punto di accordo e si va avanti. Non si gioca a rimpiattino, perché
la Valle d'Aosta non se lo può permettere. Ripeto: ringrazio
l'opposizione per aver ritirato la mozione e credo che, se l'Aula
decide di fermarsi, dovremmo cominciare seriamente a parlarci sin
da subito.
Presidente -
La parola al Consigliere Vesan.
Vesan (M5S) -
Noi siamo molto preoccupati
dell'atteggiamento assunto da quest'Aula; noi qui siamo
trentacinque Consiglieri eletti dai valdostani per esercitare il
potere legislativo e, insieme a questo, il potere ispettivo, il
potere propositivo, non siamo l'esecutivo della Regione. Le mozioni
che dovremmo andare a discutere nel prosieguo dei lavori del
Consiglio sono già state rimandate una volta con la risibile scusa
della mancanza di serenità, ma fondamentalmente e realmente il vero
oggetto del contendere all'interno di quest'Aula è chi siede sui
banchi della maggioranza. Probabilmente lo stesso Casinò non è
altro che una scusa per poter avviare questo dibattito, questo
conflitto. In realtà, a noi seduti in quest'Aula, che ci siano
seduti in questi sette, otto, nove posti o chissà quanti saranno
quelli che dovranno essere assegnati in futuro, poco importa. Le
mozioni votate in questo Consiglio non impegnano l'Assessore
Aggravi, impegnano la Giunta, e la mozione votata in Consiglio vale
per tutta la legislatura. Le proposte di legge presentate in
Commissione non impegnano la maggioranza, impegnano alla
discussione tutti e trentacinque i Consiglieri. È un senso di
responsabilità che tutti quanti noi trentacinque ci siamo assunti
quando ci siamo seduti qui. Invece vediamo che per la seconda volta
qualcuno dice: "ma chi se ne importa di tutto quello che dobbiamo
discutere in Consiglio! Possiamo rimandarlo, possiamo ritirare
tutte le nostre mozioni, tanto le abbiamo presentate solo per far
cadere la Giunta". Non è questo il motivo per cui noi del Movimento
5 Stelle ci siamo candidati, non è quello che noi vogliamo portare
avanti in quest'Aula.
Ribadiamo pertanto la nostra intenzione a non ritirare nessuno
dei punti che abbiamo presentato, perché li abbiamo presentati con
coscienza e perché volevamo che fossero discussi, se possibile
condivisi, e che le mozioni eventualmente approvate in quest'Aula
impegnassero la Giunta, sia essa quella attuale o quella che
nascerà da questa ipotetica mozione di sfiducia costruttiva allo
stesso identico modo, perché questo è il motivo per cui siamo stati
eletti e sediamo in quest'Aula. Se invece siamo qui solamente a non
ascoltare quello che i nostri colleghi dicono, come è successo per
tutto il Consiglio di ieri pomeriggio e ad entrare e uscire
dall'Aula per farci beate trattative e decidere se abbiamo i
diciotto voti e le diciotto poltrone per far sedere quelle diciotto
persone, forse la cosa migliore è che tutti quanti riconosciamo ai
valdostani che non abbiamo più nessun diritto di rappresentarli e
torniamo ad elezioni al più presto.
Presidente -
La parola alla Consigliera Rini.
Rini (GM) -
Molto brevemente per esprimermi a mia volta
su questo tema.
Parto dalle ultime parole del collega Vesan, che condivido, però
credo che la situazione sia talmente evidente e che le parole della
Presidente scritte oggi sul giornale siano chiare, precise, anche
condivisibili, quindi credo che siamo di fronte ad una situazione
molto chiara. Io sottoscrivo tutto quello che ho detto finora: c'è
stato un immobilismo oggettivo su tanti
dossier
, così come
sottolineato oggi anche dalla Presidente e credo che la politica,
collega Vesan, non vuole essere una mancanza di rispetto.
Io condivido la proposta fatta dal collega Testolin quando dice
che la
ratio
e il senso di presentare delle iniziative in
quest'Aula deve essere quella di interpellare il governo regionale
per avere un indirizzo su determinate tematiche; pertanto svolgere
un dibattito che rimane fine a sé stesso non ha, a mio parere,
alcun senso. Ha senso invece - anche perché lo dobbiamo ai nostri
valdostani e alle nostre valdostane, che credo siano abbastanza
stufi di vedere questo tipo di situazione - chiudere questo
dibattito odierno in maniera responsabile, perché non avrebbe senso
avere risposte in questa particolare fase, ma aprire immediatamente
un serio confronto tra chi ha voglia di apportare la propria
esperienza e la propria serietà al fine di risolvere anche dossier
importanti.
Io ho denunciato - e spero di averlo fatto sempre con
educazione, ricordando che non si è mai voluto toccare ovviamente
le persone, ma sempre e solo le tematiche - un immobilismo che è
oggettivo. Ora bisogna capire se e come c'è la volontà di
risolverlo, di risolvere questi dossier, di dare delle risposte ai
valdostani, perché l'autocritica credo che faccia sempre bene, e
parto dalla mia persona. Credo che in questi mesi non siamo stati
in grado di dare determinate risposte. Dobbiamo capire come e se
c'è la volontà di creare dei presupposti con le energie necessarie,
con le persone che hanno voglia di mettersi a disposizione e di
farlo in maniera seria e responsabile, perché di questo abbiamo
bisogno.
Chiudo ringraziando anch'io i colleghi dell'opposizione che
hanno ritirato la mozione di sfiducia nei confronti dell'Assessore
Aggravi; discuterla con questo clima, in quest'Aula, e fare dei
processi a qualcuno sarebbe stato un momento di basso livello,
quando invece credo che i problemi vadano oltre alle singole
persone, vadano visti in un progetto che probabilmente non è
sufficientemente solido e strutturato, un progetto che deve
sicuramente avere basi diverse e più condivise, sviscerando i temi
in maniera approfondita prima per trovare delle intenzioni nel
merito e nella sostanza sulle tematiche che meritano una risposta.
Facciamolo al più presto, capiamo se ci sono i presupposti, sennò
condivido anch'io quanto detto dal collega Vesan e anche dalla
Presidente oggi: se ci sono i presupposti per lavorare in maniera
coesa, compatta e soprattutto seria, bene, altrimenti alle urne al
più presto.
Presidente -
La parola alla Presidente della Giunta.
Spelgatti (LEGA VDA) -
Ritengo di dover parlare subito,
perché secondo me bisogna comunque dare un cambio di marcia ora,
senza ipocrisie, poiché solo così si può effettuare un vero
cambiamento.
Abbiamo visto benissimo che in questi tre mesi questa
maggioranza era assolutamente spaccata al suo interno. Non sto a
dire chi sono i buoni, chi sono i cattivi, non ha nessuna
importanza; quello che conta è che all'interno di questa
maggioranza c'era un'assoluta divisione, quindi questo paralizza la
possibilità di lavorare per il bene dei valdostani. In più, in
questo momento abbiamo assistito al tentativo della costruzione di
una nuova maggioranza che comunque non ha sortito l'effetto, quindi
automaticamente siamo in una situazione di paralisi.
Le strade che si aprono sono due, ve lo dico chiaro e tondo: o
con senso di responsabilità si torna tutti alle urne oppure si
cambia marcia. Non importa, non è questione di buoni e cattivi o di
cosa si è fatto o non si è fatto nel passato; il problema è
utilizzare senso di responsabilità per andare avanti, per guardare
avanti, per guardare le problematiche concrete, poiché siamo in
trentacinque. La legge dei numeri è la legge che ha governato
sempre il vecchio modo di fare politica: 18 e 17, 17 e 18 o 21,
tutti tenuti sotto scacco. Pertanto o si fa un cambio secco di
visione e si guarda al futuro e dove vogliamo andare, alle cose
concrete che vogliamo fare... siamo in trentacinque, non ha
importanza dov'è la maggioranza e dov'è l'opposizione, ma si
guardano le tematiche. Poi ovviamente si governa con i numeri - è
un discorso scontato - però in realtà, se si stabilisce prima una
direzione dove si vuole guardare e si vuole veramente cominciare a
dare risposte ai cittadini valdostani... ricordo che qua siamo in
trentacinque, non ci si può barricare dietro la legge dei numeri e
dietro le strette regole della maggioranza e dell'opposizione,
perché la Valle d'Aosta non permette più questo, poiché la
situazione di ingovernabilità in cui siamo arrivati da tantissimo
tempo sta facendo affondare la Valle d'Aosta. Di conseguenza ci
vuole un senso di responsabilità da parte di tutti, un cercare di
guardare avanti. E il senso di responsabilità va in due direzioni:
o tornare alle urne perché non c'è una maggioranza solida e non
riusciamo a costruirla perché non riusciamo a trovare una quadra,
oppure si comincia a ragionare in maniera completamente diversa,
uscendo letteralmente dai giochi di palazzo, uscendo dalle
dinamiche dei gruppi, tanto comunque la matematica non risolve i
problemi della Valle d'Aosta e quindi si fa un ragionamento di
responsabilità cercando di guardare oltre, di pensare al futuro,
alla nostra Regione, di pensare ai problemi che noi vogliamo
risolvere e dove vogliamo andare. Così non si può andare avanti. La
legge elettorale è sbagliata, permette questo stallo della politica
sempre e comunque. Questo stallo della politica fa male alla Valle
d'Aosta e, di conseguenza, dobbiamo comunque trovare una
soluzione.
Io sono aperta a qualsiasi tipo di soluzione, perché, lo ripeto,
non guardo e non mi interessa quello che è stato il passato; non
voglio guardare al passato, non mi interessa il passato, non mi
interessa chi ha fatto cosa o qual è il passato politico di
qualcuno rispetto a qualcun altro. A me interessa semplicemente
capire se ci sono i presupposti per lavorare per il bene dei
valdostani: questa è la base su cui si può fare qualsiasi altro
tipo di ragionamento. Altri ragionamenti per me non sono
aperti.
Presidente -
La parola al Consigliere Chatrian.
Chatrian (ALPE) -
Per quanto ci riguarda facciamo
autocritica, abbiamo delle responsabilità pesanti. La domanda che
ci siamo posti in queste settimane e in questi giorni è: in questi
tre mesi e mezzo abbiamo fatto della buona politica? Ci siamo
chiesti: abbiamo fatto della buona amministrazione? Siamo riusciti
a dare delle risposte puntuali che guardano al futuro, che
pianificano il sistema Valle d'Aosta per il domani a medio termine?
Ci siamo chiesti (perché la pubblica amministrazione parla
esclusivamente per atti): siamo riusciti a mettere in campo leggi,
azioni, soluzioni? In tre mesi e mezzo non si può fare tutto, però
siamo sulla strada giusta? E, se sì, dal punto di vista
metodologico siamo riusciti a cambiare i passi e i modi per poter
cercare la soluzione migliore, viste e considerate le difficoltà? A
tutto questo la risposta non è molto positiva e questo stato
dell'arte, questa fotografia è sotto gli occhi di tutti: è sotto
gli occhi dei dirigenti regionali, dei funzionari, di chi lavora e
vive all'interno dell'amministrazione pubblica, ma il sentore è che
anche a livello di territorio si sente, si percepisce e si
capisce.
Dall'altra parte, però, non nascondiamoci, Presidente Spelgatti:
nessuna coalizione ha vinto le elezioni. Rispetto alla passata
legislatura una coalizione quanto meno aveva vinto le elezioni.
Oggi stiamo parlando di proporzionale puro che, anche a seguito di
questa maggioranza che in questi tre mesi e mezzo ha governato, non
ha prodotto non solo neanche una legge, ma tanti temi e tanti
dossier
non sono stati neanche presi in carico, per il
tempo, perché probabilmente abbiamo dedicato del tempo ad altre
cose. Numerosissimi temi e criticità non sono state prese neanche
in carico, quindi non c'è neanche stato il dibattito di natura
politica, se la pensiamo in una maniera diversa o se abbiamo
soluzioni diverse per arginare la criticità. Pertanto mai come in
questo momento due sono le strade: primo, se non ci sono le
condizioni, elezioni subito; secondo, se ci sono delle condizioni
politiche per poter creare ed evitare lo stallo di questi tre mesi
della poca buona politica, della poca buona amministrazione, delle
poche azioni che sono state fatte per mille ragionamenti che ci
siamo detti in maggioranza e all'interno di questo Consiglio.
Vorrei concludere con un passaggio legato al discorso delle
elezioni. Ieri volevo intervenire, ma poi alla fine non sono
intervenuto: di parole ne sono state dette, ma qui atti
amministrativi non ne sono passati! Qui delle leggi non sono
passate e non sono parole, sono atti. Io penso che i valdostani si
aspettino da parte nostra degli atti, delle leggi per dare
continuità, soprattutto per migliorare la qualità della vita,
perché abbiamo una Valle d'Aosta con diverse velocità, abbiamo
delle difficoltà in certe comunità più importanti rispetto ad
altre, abbiamo zone che sono più ricche e altre che sono più in
difficoltà, abbiamo zone che sono in sofferenza. Io penso che
l'obiettivo di ognuno di noi sia quello di legiferare e trovare le
soluzioni migliori per garantire una qualità della vita migliore
alla nostra comunità. Lasciamo da parte le parole, forse è arrivato
il momento di mettere in campo degli atti.
Presidente -
La parola al Consigliere Marquis.
Marquis (AC-SA-PNV) -
Vorrei anch'io in questa occasione
fare una riflessione autocritica ad alta voce, perché credo sia
corretto esprimere le proprie posizioni e i propri pensieri
all'interno dell'Aula in modo che i valdostani possano comprendere
bene qual è la situazione che stiamo tutti vivendo.
Io vorrei partire dal risultato delle elezioni. Il risultato
elettorale è stato un risultato in un sistema proporzionale che ha
espresso un quadro molto frammentato. Ci siamo messi di buona
volontà in quel momento per cercare una soluzione e dare un governo
alla Valle d'Aosta, una Valle d'Aosta che sta vivendo un momento
profondamente difficile a causa della ridotta disponibilità
finanziaria, dell'economia ferma, della necessità di programmazione
economica per far ripartire la ruota e girare la macchina. Noi ci
abbiamo messo tutto il nostro impegno in questo contesto, dopo
l'estate, è giusto fare il punto della situazione. Qui non è il
momento di dare delle colpe all'uno o all'altro, però credo che
vada rilevato il risultato dell'agire politico amministrativo.
Vorrei evitare che si faccia confusione, perché qui si
sovrappongono due problemi: uno politico e uno amministrativo.
Sotto il profilo politico credo che in questi mesi non siamo
riusciti, per tutta una serie di ragioni, ad offrire delle
soluzioni, a tracciare delle direzioni da perseguire che siano
utili alla Valle d'Aosta e a tutti i valdostani e questo, secondo
me, è il problema più grosso. In parallelo però c'è anche un
problema amministrativo, perché se la macchina è bloccata non è un
problema politico, è un problema amministrativo, poiché ci sono
tante situazioni in cui i
dossier
non hanno trovato
divergenze all'interno della maggioranza, bensì non sono arrivati
sul tavolo della maggioranza e credo che su questo si debba
riflettere.
A mio avviso in questo momento serve grande responsabilità,
serve che tutti, tutte le forze politiche si interroghino
all'interno del Consiglio su qual è il contributo che bisogna dare
per far uscire la Valle d'Aosta da questa difficile situazione. Ci
va responsabilità, ci va cultura del governo, quindi capacità di
leggere i problemi e di darvi delle soluzioni, perché è facile la
cultura dell'opposizione, ma è più difficile la cultura della
costruzione e della soluzione ai problemi. Credo che quindi tutti
in questo momento dobbiamo interrogarci su questo e cercare di
vedere con occhio positivo il futuro della Valle d'Aosta, perché è
di questo che oggi abbiamo bisogno: abbiamo bisogno di vedere il
bicchiere mezzo pieno, poiché se non vediamo il bicchiere mezzo
pieno non siamo in grado di guardare con ottimismo e trovare delle
soluzioni. Ritengo che occorra un atteggiamento nuovo per poter
incidere e trovare delle soluzioni politiche a questa situazione
oggettivamente difficile.
La Presidente ha fatto delle affermazioni sulle difficoltà che
sta vivendo, che ha vissuto, ma è altrettanto chiaro che bisogna
che ci si interroghi, ciascuno all'interno dei rispettivi gruppi e
dei rispettivi movimenti, su come trovare la soluzione, con senso
di grande responsabilità, perché non è più il momento dei
pastrocchi, è il momento di dare delle soluzioni che possano
traguardare ad un orizzonte temporale di medio termine. La Valle
d'Aosta ha bisogno di programmazione, non si può più improvvisare.
Pertanto credo sia corretto e giusto, in questi momenti in cui
abbiamo dei dossier che richiedono una grande attenzione e che
devono trovare una soluzione perché sennò la Valle d'Aosta andrebbe
incontro al disastro, trovare immediatamente una soluzione
politica; diversamente, risolviamo il problema, e poi dobbiamo
restituire la parola agli elettori per riuscire a dare una
definitiva soluzione ad un quadro politico che deve essere rimesso
in ordine.
Presidente -
La parola al Consigliere Bertin.
Bertin (IC) -
Ci troviamo in una situazione assurda: a
pochi mesi dalle elezioni ci risiamo! Lo dicevo anche ieri: i
cittadini hanno molta difficoltà a capire che a pochi mesi dalle
elezioni ci si ritrovi in una situazione di instabilità che ormai è
cronica. L'intera legislatura passata è stata caratterizzata da
instabilità e da crisi senza soluzione di continuità. La situazione
è grave e la Valle d'Aosta probabilmente non può permettersi
neanche questa situazione. A mio avviso è un problema di regole, in
parte, e sulle regole bisognerebbe riaprire un confronto. Le regole
possono favorire, ma certo non obbligare, anche se vediamo che in
questo Consiglio, come è stato determinato dal voto degli elettori,
è difficile trovare delle soluzioni. Le soluzioni però sono quelle
indicate da tutti, non ce ne sono molte altre.
Certo che all'esterno di questo Consiglio la gente è francamente
stufa di come ci stiamo comportando. Il Consiglio era convocato per
due giorni. Ieri abbiamo fatto una parte dell'ordine del giorno in
una situazione un po' paradossale, oggi addirittura si vuole
sospendere tutto e rimandare. È comprensibile forse per noi, ma
fuori di qui nessuno capisce ed è una perdita di credibilità da
parte di tutti che certo non fa altro che aggravare una situazione
già di per sé grave. Credo che ognuno debba prendersi le proprie
responsabilità, e non sono tutte uguali, perché alcuni ne hanno di
maggiori per questa situazione. Quanto all'ordine del giorno di
oggi, io ho capito che ci sarà una riunione della Conferenza dei
Capigruppo in cui si deciderà come andare avanti in funzione delle
espressioni dei vari gruppi.
Presidente -
Sospendo i lavori per una riunione della
Conferenza dei Capigruppo.
La seduta è sospesa alle ore 11:02 e riprende alle ore
11:25.
Fosson (Presidente) -
Possiamo riprendere i lavori.
La Conferenza dei Capigruppo ha deciso di riprendere i lavori
dal punto dell'ordine del giorno interrotto, chiaramente non
facendo le interpellanze che sono state ritirate. Per quanto
riguarda gli atti della Presidenza, ha deciso di mantenere i punti
n. 32.01 e n. 33, cioè la nomina della Commissione regionale per i
procedimenti referendari e il parere sulla legge costituzionale
sulla modifica degli Statuti; non verrà trattata invece la nomina
dei componenti di parte regionale della Commissione paritetica. Per
quanto riguarda le finanze verranno discussi i tre atti previsti e,
per l'educazione e la cultura, verrà mantenuta l'accettazione della
donazione di opere d'arte. Rimangono poi anche le mozioni che non
sono state ritirate.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK