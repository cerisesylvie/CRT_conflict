Consiglio Regionale della Valle d'Aosta - Oggetto del Consiglio n. 3505 del 24 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3505 del 24 febbraio 1988 - Resoconto
OGGETTO N. 3505/VIII - ISTITUZIONE DI UNA BANCA REGIONALE.
(Interrogazioni).
PRESIDENTE:
Do lettura della prima interrogazione in
oggetto, presentata dal Consigliere Baldassarre ed iscritta al
punto 10 dell'ordine del giorno.
INTERROGAZIONE
RILEVATO che il Consiglio regionale nella seduta del 10
luglio 1987 ha approvato "L'ISTITUZIONE DI UNA BANCA REGIONALE,
DENOMINATA ISTITUTO DI CREDITO VALDOSTANO S.p.A. O CREDIT
VALDOTAIN";
CONSIDERATO che allo scopo l'Amministrazione regionale è stata
impegnata finanziariamente nella misura di 17 miliardi e mezzo;
ACCERTATO che l'iniziativa è stata accolta con un certo
interesse dai risparmiatori e dagli operatori economici
valdostani;
OSSERVATO che all'iniziativa assunta dalla Giunta e ratificata
dalla maggioranza consiliare venne data ampia evidenza sulla stampa
locale e nazionale;
il sottoscritto Consigliere regionale
INTERROGA
l'Assessore alle Finanze per conoscere le ragioni che non hanno
sinora consentito di dare concretezza al deliberato del Consiglio
regionale.
PRESIDENTE:
Do lettura della seconda interrogazione in
oggetto, presentata dai Consiglieri Mafrica e Millet, iscritta al
punto 14 dell'ordine del giorno.
INTERROGAZIONE
In data 10 luglio 1987 il Consiglio regionale ha approvato il
disegno di legge concernente la costituzione di una banca
regionale.
Poiché sono ormai trascorsi sei mesi senza che del problema
si siano avute notizie, i sottoscritti Consiglieri regionali del
gruppo comunista
INTERROGANO
il Presidente della Giunta regionale per sapere:
1)
a che punto si trova la costituzione della "Crédit
Valdôtain" S.p.A. e quali aziende o istituti di credito sono stati
interpellati per una eventuale partecipazione alla società;
2)
quali sono le successive fasi procedurali da
affrontare ed in quali sedi (Consiglio regionale, Banca d'Italia,
ecc.);
3)
entro quali tempi, in quali locali e con quali
strutture si pensa di aprire la prima sede del "Crédit
Valdôtain".
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Penso che quando questo Consiglio, nel
luglio del 1987, approvò il disegno di legge sulla costituzione di
una banca regionale, si rese ben conto che quell'approvazione
costituiva solo il primo passo, anche se molto importante, per la
realizzazione della banca regionale.
In effetti, da allora a livello di Consiglio regionale non è
stato più assunto alcun provvedimento; tuttavia devo dire che sia
il comitato tecnico, incaricato dalla Giunta regionale di studiare
i problemi più tecnici, sia l'organo politico, si sono adoperati
per trovare le giuste soluzioni, vale a dire i soci della Regione
in questa iniziativa che ha come sbocco la creazione di una banca
regionale. Si sono adoperati anche per superare delle difficoltà
che erano sorte tra la Regione e la Banca d'Italia, da una parte, e
gli Istituti di credito, dall'altra. Questa fase è stata senz'altro
la più impegnativa e quella che ha richiesto più tempo e maggiori
attenzioni.
Detto questo bisogna aggiungere che numerosi Istituti di
credito, e cioè tutti quelli presenti sulla piazza di Aosta ed
anche altri che, pur non essendo presenti, sono comunque tra le
massime espressioni del settore a livello nazionale, si sono
mostrati interessati a partecipare al "Crédit Valdôtain". Non è
stato, quindi, necessario interpellare nessuno, perché le richieste
pervenute sono state numerose e di assoluta qualità.
Alcuni di questi Istituti, oltre ad avanzare una richiesta
formale, si sono spinti più in là, presentando anche delle proposte
più concrete, accompagnate da particolari studi sull'operatività
della futura banca.
Tutto questo ci permetterà di tirare le somme entro breve
termine per costituire la società che, nelle nostre intenzioni,
deve rispondere a due requisiti essenziali:
1°) comprendere Istituti importanti per garantire la validità
dell'iniziativa;
2°) garantire l'operatività della futura banca regionale, non
solo ad Aosta, ma sull'intero territorio della Valle, tenendo conto
della nuova normativa bancaria sull'apertura di nuovi sportelli e
specificatamente in tema di possibilità di acquisto e cessione di
sportelli fra aziende diverse.
Da parte nostra abbiamo già provveduto ad abbozzare lo statuto
della futura banca regionale ed abbiamo anche visionato tutta una
serie di locali per consentire l'avvio dell'attività.
Le successive fasi procedurali, chieste dall'interrogazione dei
Consiglieri Mafrica e Millet, dovrebbero essere le seguenti:
- costituzione della società per azioni, che è di competenza del
Consiglio regionale, e nomina dei rappresentanti regionali;
- in secondo luogo, in attesa dell'omologazione della società,
si deve provvedere alla preparazione degli atti necessari, da
presentare alla Banca d'Italia, ai sensi della normativa in vigore.
Mi riferisco, in particolare, ad un programma di attività, nel
quale saranno indicate la tipologia delle operazioni previste e la
struttura organizzativa dell'ente;
- la Banca d'Italia dovrà, successivamente, svolgere un'indagine
sulle persone designate a far parte degli organi della società, per
accertare se siano in possesso dei requisiti previsti dalla legge
n. 22, votata da questo Consiglio nel maggio 1986, che riguarda la
professionalità e l'onorabilità dei rappresentanti della nuova
banca;
- sarà quindi necessario predisporre la sede operativa, sentendo
la Banca d'Italia sulla sua collocazione;
- la Banca d'Italia dovrà fornire il suo assenso sulla
costituzione della nuova istituzione creditizia e, quindi, il
Tribunale omologherà la nuova società.
Questo fatto interesserà soprattutto gli altri soci, in quanto,
avendo una partecipazione superiore al 2 per cento, sono le banche
stesse che devono chiedere alla Banca d'Italia l'autorizzazione per
partecipare a questa iniziativa;
- ci sarà quindi il provvedimento regionale, per autorizzare
l'inizio dell'attività creditizia;
- seguirà l'iscrizione della società nel registro delle imprese,
da parte del Tribunale, e l'iscrizione all'albo delle aziende di
credito, da parte della Banca d'Italia, quindi si darà avvio
all'attività.
Queste numerose fasi, naturalmente, si svolgeranno le une in
concomitanza con le altre e noi prevediamo di poter portare in
Consiglio regionale, per l'approvazione, lo statuto della nuova
banca, prima della fine della legislatura, per dare corso a tutta
l'altra serie di iniziative che consentiranno di prevedere l'inizio
dell'attività del nuovo istituto di credito entro la fine del
1988.
Si dà atto che alle ore 11,06 assume la Presidenza il Vice
Presidente DE GRANDIS.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Poiché era sceso un silenzio
assoluto sull'istituzione della nuova banca regionale,
l'interrogazione mirava appunto a fare il punto della situazione.
L'Assessore ci ha chiarito le difficoltà incontrate, relativamente
alla ricerca dei soci ed alla predisposizione dello statuto che
dovrà essere approvato dal Consiglio regionale. A noi Consiglieri,
del resto, non ci è consentito altro che cercare di essere
informati attraverso la presentazione di apposite
interrogazioni.
Mi auguro che quanto affermato dall'Assessore alle Finanze,
Martin, trovi effettiva attuazione prima della fine della
legislatura, almeno per quanto attiene all'approvazione dello
statuto ed all'elenco dei soci della nuova società per azioni.
Attendo fiducioso che il tutto avvenga in tempi ristretti, anche
perché, ad otto mesi dall'approvazione del disegno di legge n. 4,
non abbiamo ancora visto fatti concreti: ma abbiamo avuto solo
indiscrezioni, ovviamente da verificare, che lasciavano supporre
uno slittamento a dopo le elezioni regionali della costituzione
della nuova banca regionale.
Ringrazio l'Assessore Martin per le risposte fornite alla mia
interrogazione.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Anche noi volevamo avere notizie sulle
varie fasi relative alla costituzione della nuova banca regionale,
proprio perché si erano diffuse informazioni che ritenevamo
opportuno sottoporre a verifica.
Dalla risposta dell'Assessore si è appreso che si è andati
incontro a delle difficoltà imputabili alla prassi burocratica e
non ad intralci di altra natura. Crediamo che questa circostanza
sia positiva e ci auguriamo che i tempi previsti vengano
effettivamente mantenuti.
Se l'Assessore vuole portare in Consiglio la bozza dello statuto
e la designazione della rappresentanza regionale, credo che debba
affrettarsi perché, come certamente ben sa, il Consiglio si riunirà
ancora poche volte prima della fine della legislatura.
Siccome nelle segnalazioni che avevamo ricevuto si accennava ad
alcune indicazioni di possibili membri del consiglio di
amministrazione, di possibili direttori o vicedirettori della nuova
società, noi ci auguriamo che il tutto sia fatto in Consiglio e
seguendo i criteri della professionalità, della capacità e della
trasparenza, così come è scritto nella legge, e non si predisponga
alcun organigramma sulla base di altri criteri.
PRESIDENTE:
Si procede ora alla discussione congiunta
dell'oggetto n. 13 e dell'oggetto n. 20 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK