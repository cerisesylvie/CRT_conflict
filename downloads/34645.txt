Consiglio Regionale della Valle d'Aosta - Oggetto del Consiglio n. 2387 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2387 del 2 maggio 2012 - Resoconto
OGGETTO N. 2387/XIII - Interrogazione: "Valutazione del
fenomeno dei suicidi per motivi economici".
Interrogazione
Appreso dalla pubblicazione del secondo rapporto EURES sui
suicidi in Italia che nel 2010 si è registrato un forte incremento
dei suicidi e che la Valle d'Aosta risulta essere tristemente in
testa alla graduatoria del rischio suicidario con 9,2 suicidi ogni
100 mila abitanti, risultato della media calcolata tra il 2006 e il
2010;
Ricordato che dal rapporto è emerso che la mancanza del
lavoro o comunque di una prospettiva economica è la ragione che sta
alla base dei suicidi, che coinvolgono in maniera preponderante
imprenditori in difficoltà e persone che hanno perso il
posto;
Sottolineato come i suicidi per motivi economici denuncino
una situazione di disperata solitudine e di abbandono, da parte di
persone che non riescono a dare soluzione ai loro problemi e a
trovare ascolto;
i sottoscritti Consiglieri regionali
Interrogano
la Giunta regionale per sapere:
1) se il fenomeno dei suicidi per motivi economici è stato
valutato e preso in esame e in che misura interessa la Valle
d'Aosta;
2) se sono state poste in essere azioni coordinate di
prevenzione e ascolto che coinvolgano le istituzioni e le
associazioni di rappresentanza imprenditoriale e sindacale, oltre
al mondo del volontariato sociale.
F.to: Patrizia Morelli - Bertin - Giuseppe Cerise - Chatrian
- Louvin
Presidente
- La parola al Presidente della Regione,
Rollandin.
Rollandin (UV)
- Grazie Presidente.
La sollecitazione che viene dal riferimento all'interrogazione,
valutazione del fenomeno dei suicidi, riguarda un tema molto
impegnativo. È difficile fare un'analisi esaustiva di questo triste
fenomeno e soprattutto delle cause, spesso diverse e concomitanti,
alla base delle decisioni di soggetti che si tolgono la vita.
Altrettanto occorre fare attenzione ai dati statistici, a quella
che è stata definita statistica emotiva sul fenomeno dei suicidi
per motivi economici, che può sommare storie personali molto
diverse e non tutte assimilabili. Non deve essere trascurato
inoltre che i moventi dei suicidi sono ricavati dai referti medici,
che non sempre sono in grado di dare conto dei particolari che
potrebbero essere significativi, come pure va fatta attenzione alla
completezza dei dati. Una recente statistica comparsa sui giornali
- a cui credo faccia riferimento anche la collega - CGIA Mestre, ha
indicato che fra il 2008 e il 2010 i suicidi economici sono
aumentati del 24,6 percento, essendo stati 150 nel 2008 e 187 nel
2010. Come hanno puntualmente verificato anche i quotidiani in
questi giorni, non è stato esplicitato però il dato relativo al
2009, in cui i suicidi sono stati 198; ciò indica un calo del 6
percento circa fra il 2009 e il 2010; questo non è stato
sottolineato - lo dico per correttezza -, nel senso che le
statistiche vanno lette in modo analitico, altrimenti non si
capisce più nulla.
Per quanto riguarda la Valle d'Aosta, il dato relativo riportato
negli articoli stampa e nelle premesse dell'interrogazione, che
indica un rischio di suicidi nella nostra regione in base alla
media 2006-2010 pari a 9,2 suicidi ogni 100.000 abitanti, in realtà
è un dato assoluto riferito all'intera popolazione e quindi ben
distante dai numeri registrati in altre regioni (Lombardia,
Veneto), che hanno avuto in questi anni un certo numero di suicidi.
I dati relativi alla Valle d'Aosta, elaborati dalle strutture
dell'USL di psichiatria e medicina legale, evidenziano che nel 2010
si sono verificati 11 suicidi, mentre nel periodo 2006-2009 sono
stati 6 nel 2007, 12 nel 2008, 11 nel 2009 e 23 nel 2006; questo la
dice lunga su quelli che sono i dati. Ovviamente quello che qui
interessa non sono solo i numeri e la statistica, questo è un punto
di riferimento per fare una riflessione - questo credo sia
l'intento dei colleghi -, ma le motivazioni alla base della
decisione di togliersi la vita sono le più varie; da tale punto di
vista, secondo i dati ISTAT, la malattia fisica o psichica e i
motivi affettivi sono anche nel 2010 i principali moventi dei
suicidi, anche tenendo presente che in molti casi il movente rimane
ignoto. Il rapporto EURES e le notizie di cronaca evidenziano
peraltro un drammatico innalzamento dei casi di suicidio per motivi
economici da parte dei disoccupati e dei lavoratori che non
riescono a reinserirsi nel lavoro o di imprenditori. Non disponiamo
al momento di dati disaggregati relativi alla Valle d'Aosta sui
moventi dei suicidi, ma, dalle informazioni e dalla sensibilità
delle diverse strutture, non risultano al momento suicidi collegati
a motivazioni economiche. Credo che ciò sia dovuto all'attenzione
che da sempre le istituzioni portano agli interventi su questi
temi. Le misure adottate, fra cui quelle anticrisi adottate dal
Consiglio, ritengo abbiano avuto il loro effetto.
Voglio dire che già nelle statistiche nazionali sul numero dei
suicidi annuali c'è chi dice 4.000 all'anno e chi 3.000 all'anno,
già lì non sono cose da poco. È chiaro che si è arrivati a dire che
la colpa di alcuni suicidi è addirittura relativa, con nome e
cognome, del Presidente del Consiglio attuale: c'è una forza
politica che ha detto che egli si dovrebbe sentire colpevole dei
suicidi di tale periodo, credo che la cronaca la conosciate anche
voi, in quanto è piuttosto nota questa assimilazione di
responsabilità che la dice lunga sulle interpretazioni.
"Se sono state poste in essere azioni coordinate di
prevenzione e ascolto che coinvolgano le istituzioni e le
associazioni di rappresentanza imprenditoriale e sindacale, oltre
al mondo del volontariato sociale"
: ad oggi credo sia giusto
ricordare che, in merito alle problematiche suicidali in generale,
l'USL ha predisposto un progetto inserito nel piano regionale di
prevenzione, tuttora in corso di realizzazione (forse ne parleremo
dopo). Peraltro immaginare azioni di prevenzione e di ascolto
rispetto al fenomeno del suicidio per motivi economici è molto
difficile, considerato che spesso la situazione che porta alla
decisione di togliersi la vita viene nascosta fino all'ultimo e non
permette di percepire o di sapere le motivazioni che portano
all'atto estremo. Infatti anche le ultime cronache in ambito
familiare sono completamente avulse dalla conoscenza degli stessi.
Non vi sono al momento azioni particolari in questo ambito, fermo
restando che vi è la massima disponibilità dell'Amministrazione a
collaborare in tal senso con l'Associazione dei datori di lavoro,
con le organizzazioni sindacali, nonché con il volontariato, che
dovrebbe essere il punto principale di riferimento per
l'individuazione di situazioni potenzialmente a rischio.
Nel dibattito che c'è stato non sono sfuggite le notazioni di
alcune associazioni, in particolare dei rappresentanti di
associazioni come quella di Don Ciotti, che ha messo il punto
sull'atteggiamento delle banche. Su questo credo che tutti noi
possiamo fare un riferimento specifico; è evidente che la
difficoltà da parte degli imprenditori di avere un credito, in
particolare in momenti difficili per la disponibilità di fondi, ha
portato sicuramente a situazioni drammatiche con le conseguenze di
cui stiamo parlando. Questo però, al di là di quello che si sta
facendo, non può portare a azioni mirate, perché, come la collega
sa, è un sistema più ampio dell'intervento che noi stessi stiamo
cercando di fare. Ritengo sia un fenomeno, purtroppo, che
registriamo con drammaticità e siamo disponibili ad accogliere i
suggerimenti per cercare di attivare un'azione preventiva, non
sempre così facile, come è stato detto da tutti quelli che sono
intervenuti in questi giorni e credo che anche gli organi di stampa
lo abbiano scritto.
Infine va ricordato che questo ciclo drammatico lo si è visto,
guardando ai tempi lunghi, nelle fasi di depressione economica, è
sempre corrisposto un aumento del numero di casi di suicidi
collegati con la situazione economica; il che non è esaustivo di
tutte le motivazioni, ma è una delle motivazioni di cui non
possiamo non tener conto.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Ho ascoltato con attenzione la sua risposta, Presidente, che la
nostra Regione abbia questo record dei suicidi non è cosa nuova e
non è la prima volta che si affronta l'argomento in Consiglio
regionale e ciclicamente studi fatti da fondazioni e organismi
diversi mettono in luce questo grave e delicato problema. Delicato
perché è un problema su cui si ha un po' di reticenza ad
intervenire, in primis, perché, come lei ricordava, i dati non sono
mai assolutamente certi, poi perché l'argomento è complesso e
riguarda la sfera più profonda dell'individuo ed è giusto trattarlo
con le dovute precauzioni. Non è neppure esauribile in uno scambio
di dati e di opinioni durante una trattazione in Consiglio,
tuttavia la rilevazione EURES, a cui facciamo riferimento, che è
stata anche confermata dal rapporto "Osservasalute", continua a
mettere in evidenza un alto tasso di suicidi, in particolare fra
gli uomini.
Sappiamo che a livello generale, come lei ha ricordato, la crisi
economica ha aggravato questo fenomeno, che addirittura già nel
tempo si è verificato, un fenomeno che da noi sembra quasi endemico
e nel nord Italia, in particolare in questo periodo, dove il
problema è più accentuato, proprio legato al momento di crisi si
sta cercando di far fronte a questo disagio attivando delle reti di
supporto, di ascolto di quelle persone che potrebbero essere più a
rischio, persone che hanno perso il posto di lavoro o imprenditori,
che non riescono a far fronte ai problemi del momento... I dati che
il Presidente ci ha citato sono meno allarmanti rispetto a quanto è
uscito sui giornali...
Presidente
- ...colleghi, un po' di silenzio, per
cortesia, lasciate parlare chi parla! Grazie.
Morelli (ALPE)
- ...ma crediamo che vi sia da porre in
atto un'azione di prevenzione, perché la crisi con i suoi effetti
nefasti c'è anche da noi e penso che i colleghi abbiano avuto modo
di leggere le lettere che sono uscite sui giornali e abbiano forse
anche ricevuto lettere di persone in grave difficoltà. Se da una
parte è necessario intensificare l'attenzione nel sociale, è
ugualmente indispensabile, secondo noi, focalizzare l'attenzione
sugli effetti della crisi e provare a mettere in campo risorse,
attivare sportelli, reti di solidarietà. La Regione può avere il
ruolo di essere uno stimolo alle organizzazioni sindacali, alle
organizzazioni di categoria che abbiamo citato, affinché si creino
situazioni di ascolto e di attenzione nei confronti di imprenditori
e di lavoratori che potrebbero anche compiere gesti estremi. Non si
tratta di fare della facile demagogia, si tratta proprio di
affrontare il problema nei tavoli interistituzionali, ad esempio, a
livello generale, per cercare di comprendere e di prevenire un
fenomeno a cui crediamo la Valle d'Aosta non sarà immune.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK