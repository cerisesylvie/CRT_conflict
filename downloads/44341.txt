Consiglio Regionale della Valle d'Aosta - Oggetto del Consiglio n. 1385 del 23 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1385 del 23 marzo 2022 - Resoconto
OGGETTO N. 1385/XVI - Interrogazione: "Notizie delle
criticità che hanno causato il mancato utilizzo di un furgone
Mercedes assegnato alla Protezione civile".
Bertin (Presidente) -
Alla presenza di 31 Consiglieri
riprendiamo l'analisi dell'ordine del giorno. Siamo al punto n. 7.
Risponde il Presidente della Regione.
Lavevaz (UV) -
Con quest'interrogazione si chiedono:
"notizie delle criticità che hanno causato il mancato utilizzo di
un furgone assegnato alla Protezione civile; quali siano le
problematiche emerse che hanno causato dopo le revisioni effettuate
negli anni 2015, 2017 e 2019 e regolarmente superate l'incorrere in
un peso superiore a quello dichiarato; se sia stato previsto di
abilitare alla guida di mezzi di categoria C il personale della
Protezione civile in maniera da superare le problematiche di
revisione e quando si prevede che il summenzionato mezzo possa
ritornare operativo".
Ho chiesto informazioni alla Protezione civile relativamente a
quest'interrogazione su un problema molto specifico che mi ha
comunicato che il mezzo in questione non ha subito variazioni in
dalla data di acquisto e si conferma che soltanto all'atto della
revisione effettuata nell'anno 2021 è stata riscontrata la massa
complessiva del furgone superiore a 3 tonnellate e mezzo. La
Protezione civile ha quindi richiesto alla ditta D. S.r.l., dalla
quale era stato acquistato il mezzo, di apportare le necessarie
modifiche per renderlo utilizzabile con patente C, ma con una nota
che è pervenuta ai nostri uffici nei giorni scorsi è stato
comunicato che il mezzo in questione, essendo più vecchio di sette
anni, non può essere trasformato per un'omologazione che passi da 3
tonnellate e mezza a 5 tonnellate.
Precisato che il problema non riguarda il tipo di patente ma che
il mezzo in questione non ha passato la revisione e quindi al
momento non può circolare, la Protezione civile comunica che
verranno avviati i necessari interventi per riportare il peso
complessivo sotto le 3 tonnellate e mezzo e verrà ripresentato per
essere analizzato in sede di collaudo.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie presidente Lavevaz. Mi corre
l'obbligo di illustrare a quest'Aula che cos'è accaduto perché,
come giustamente ha ricordato, nel 2010 era stato acquistato un
mezzo dalla ditta che lei ha citato che peraltro è un furgone
Mercedes che deve svolgere la funzione di posto di comando mobile
per la Protezione civile. All'articolo 2 del contratto, tramite
scrittura privata, era specificato che il furgone doveva essere
conducibile con la patente B. Come lei ha ricordato e com'è stato
ricordato dalla richiesta di accesso agli atti che ho fatto, anche
nelle specifiche tecniche del capitolato, alla voce "dimensioni", è
indicato che la massa totale a terra è di 3 tonnellate e mezzo.
Anche sulla carta di circolazione al punto F2, massa massima carico
ammissibile del veicolo, è indicato il peso massimo di 3 tonnellate
e mezzo e cosa succede? Viene acquistato questo mezzo, la prima
revisione viene fatta nel 2015 e il mezzo è regolare, quindi al di
sotto delle 3 tonnellate e mezzo, poi viene fatta un'altra
revisione nel 2017 e il mezzo è sotto le 3 tonnellate e mezzo, ne
viene fatta un'altra nel 2019 e il mezzo è sempre sotto le 3
tonnellate e mezzo. Poi viene fatta una revisione nel 2021 e
probabilmente il mezzo deve aver mangiato pesante quella sera
perché lei mi dice che non sa quali siano le problematiche emerse
che hanno causato un aumento del peso, però il mezzo pesa più di 3
tonnellate e mezzo, quindi non è più conducibile con patente B.
Se lei mi dice che l'acquisto è stato regolare ed è disciplinato
da un capitolato come testimonia l'accesso agli atti e che nel
frattempo non è intervenuta nessuna modifica, allora come ha fatto
questo benedetto mezzo a passare la verifica nel 2015, nel 2017 e
nel 2019? Perché a questo punto o si è sviluppato durante la notte,
altrimenti non si spiega. La cosa che mi lascia ancora più
perplesso è che si dovrà fare un intervento per eliminare questo
peso e ridurlo per tenerlo al di sotto delle 3 tonnellate e mezzo,
ma quale intervento verrà fatto se non sono intervenute modifiche
che hanno aumentato questo peso?
La cosa però peggiore che possiamo leggere nella risposta alla
richiesta di accesso agli atti è che attualmente pertanto il mezzo
svolge funzioni di telecomunicazione come posto di comando statico,
ma è stato acquistato per fare il posto di comando mobile, quindi
come posto di comando statico potevamo utilizzare tranquillamente
la sala che c'è in torre di controllo all'aeroporto ed eravamo a
posto così. Io obiettivamente rimango davvero basito e, al di là
delle spiegazioni che la Divitec S.r.l. deve fornire, vi chiederei
effettivamente a questo punto come ha fatto a passare il mezzo
queste revisioni nel 2015, nel 2017 e nel 2019 perché le cose sono
due: o è stata aggiunta della massa a questo veicolo e lei,
Presidente, ci ha detto che questo non è accaduto, oppure questo
mezzo già pesava
in nuce
più di 3 tonnellate e mezzo e
allora vuol dire che le revisioni del 2015, 2017 e 2019 hanno avuto
qualche problema. Non lo so, delle due l'una, quello che conta è
che il mezzo venga utilizzato, però bisogna fare anche in modo che
una cosa di questo tipo non capiti più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK