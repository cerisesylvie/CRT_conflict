Consiglio Regionale della Valle d'Aosta - Oggetto del Consiglio n. 293 del 9 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 293 del 9 maggio 1983 - Resoconto
OGGETTO N. 293/VII - COSTRUZIONE DI UN NUOVO EDIFICIO PER IL
MOVIMENTO POSTALE - (Interpellanza)
PRESIDENTE
: Do lettura dell'interpellanza presentata dal
Consigliere Carlassare
INTERPELLANZA
Presa visione della legge 10.2.1982, n. 39, che autorizza:
"L'Amministrazione delle Poste e Telecomunicazioni a dare
attuazione ad un programma di interventi straordinari concernenti
opere e forniture per l'importo complessivo di 2750 miliardi da
eseguirsi negli anni dal 1982 al 1987";
Verificato che l'art. 2, punto 5, prevede che lire 350 miliardi
siano destinate per la costruzione di edifici per i servizi
operativi e del movimento postale da suddividersi tra 37 direzioni
provinciali PT, tra le quali Aosta;
Constatato che, l'attuale sede centrale PT è carente di spazi
per servizi e per il personale, pertanto alcuni uffici di primaria
importanza sono dislocati in un'altra sede inidonea, causando
disservizi di vario genere;
Considerando inoltre che alcuni nuovi servizi per l'utenza
(pubblicitelex, facsimile) non possono essere attivati per carenza
di spazio nel salone delle Poste centrali di Via Ribitel;
Ritenendo che il miglioramento complessivo del servizio postale
della sede di Aosta debba necessariamente avvenire con la
costruzione di un nuovo edificio per il movimento postale, che
renderebbe liberi spazi all'utenza nella sede centrale e
consentirebbe il pieno utilizzo dei previsti fondi statali;
INTERPELLA
il Presidente della Giunta regionale per conoscere:
se sono già avvenuti contatti a tale proposito con i
responsabili centrali e periferici dell'Amministrazione PT e quali
esiti hanno avuto;
se è già stata individuata un'area urbana dove costruire
l'edificio in questione;
entro quanto tempo si prevede potrà entrare in funzione.
PRESIDENTE:
La parola al Consigliere Carlassare se
intende illustrare l'interpellanza.
CARLASSARE - (D.P.N.S.):
Uno dei servizi pubblici che
risulta essere, nel nostro Paese di santi, navigatori e poeti e a
giudizio del nostro Presidente della Giunta troppo espanso verso
Sud, estremamente carente è quello postale. Noi tutti penso,
abbiamo avuto modo di ricevere lettere o cartoline datate settimane
addietro, pacchi postali distrutti e noi tutti abbiamo avuto modo
di fare la coda allo sportello per ricevere i servizi forniti dalla
sede centrale delle poste di Aosta.
Ora, in data 10.2.1982 è stata approvata la legge n. 39 che
autorizza l'Amministrazione della Poste e Telecomunicazioni a dare
attuazione ad un programma di interventi straordinari concernenti
opere e forniture per l'importo complessivo di 2750 miliardi, da
eseguirsi negli anni dall'82 all'87.
Su questa legge abbiamo un giudizio delle organizzazioni
sindacali che può essere considerato perlomeno abbastanza positiva.
Essi dicono: "l'approvazione della legge, ritardata per quasi due
anni per rappresentare per le dimensioni del finanziamento previsto
(3100 miliardi circa) un valido strumento, sia per l'ammodernamento
dei servizi, che per il contributo che può derivare da una ripresa
produttiva dell'economia nazionale nei settori portanti quali
quello dell'elettronica e dell'edilizia".
Qui mi pare di dover sottolineare che attualmente, i posti di
lavoro che si vanno creando all'interno delle Poste, sono soggetti
a concorsi regionali, per cui si tratta di posti di lavoro che
riguardano la Valle d'Aosta direttamente, e con questi chiari di
luna la cosa deve essere presa in seria considerazioni.
Va da ultimo rilevato che la consistente mole di investimenti
ottenuta possa ancora una volta essere distorta nella sua
utilizzazione, in mancanza di precisi obiettivi qualitativamente e
quantitativamente definiti, con proiezioni sui miglioramenti dei
servizi e nell'occupazione, da tempo rivendicati ma finora sempre
elusi dal Ministero.
La legge approvata, ed i suoi finanziamenti, rappresenta
comunque un importante strumento per l'azione sindacale in
direzione degli obiettivi di trasformazione e gli innovamenti da
noi perseguiti: sviluppo degli impianti di quartiere in funzione
della creazione di uffici zonali con entità autonome di gestione;
miglioramento e sviluppo dei trasporti; adeguamento dei mezzi
meccanici ed elettronici di base, presso gli uffici e al pubblico,
per dare la maggiore funzionalità possibile agli impianti di
meccanizzazione e automazione; risanamento delle condizioni
ambientali; sviluppo dei servizi di telecomunicazione, in
particolare dei telex.
Su questi obiettivi è necessario che le strutture territoriale
riprendano l'iniziativa, sulla base dei piani regolatori PP.TT. dei
grandi centri e le proposte da tempo elaborate sulla
riorganizzazione dei servizi, iniziando delle vere e proprie
vertenze che, con l'aggregazione delle categorie e delle forze
politiche e sociali del territorio, siano indirizzate, col pieno
sviluppo dei mezzi finanziari stanziati ed evitando la formazione
di residui passivi, verso scelte selettive che in seguito possano
rispondere alle esigenze dei servizi fungendo da sostegno
all'occupazione industriale.
Detto questo, mi pare doveroso sottolineare che tutti questi
elementi sono presenti nella realtà aostana, dove ci troviamo di
fronte ad un servizio postale che si sviluppa sulla base di due
centri: uno, la sede centrale delle Poste, per quanto riguarda i
servizi al pubblico, e, per quanto riguarda il movimento postale
dei pacchi, una sede ricavata in un condominio sito in Via
Battisti, sede abbastanza decentrata e scomoda in quanto non
consente l'ampliamento della stessa con l'installazione di nuove
strutture e, che tra l'altro, solleva dei problemi con gli abitanti
del condominio che, pare, abbiano già presentato una serie molto
lunga di denunce, per disturbo della quiete notturna.
Ora, su questa base, mi pare che siano già intervenute delle
prese di contatto con il Presidente della Giunta, per quanto
riguarda la possibilità di poter reperire un terreno o un edificio
localizzato in modo tale da poter concentrare i nuovi e i vecchi
servizi della sede di Via Battisti, mantenendo, d'altra parte,
ristrutturata, la sede Centrale delle Poste.
Con l'interpellanza mi propongo di sapere a che punto sono
questi contatti e quali risultati hanno dato. Inoltre, chiedo se
sia già stata individuata un'area urbana avente caratteristiche
come quelle richieste dalla sede centrale delle Poste, ed entro
quanto tempo si prevede che entrerà in funzione questo nuovo
edificio con i relativi nuovi impianti, onde evitare che altre
province, aventi i diritti della Sede di Aosta (mi pare siano 37 in
Italia) presentino piani e progetti operativi prima della nostra
città, per cui si correrà il rischio di vedere esauriti i fondi. In
tale ipotesi ci troveremmo con una sede postale come quella
attuale, con tutti i disservizi che ne derivano e che si può
immaginare rimarrà tale sino agli anni 2000.
PRESIDENTE:
Risponde il Presidente della Giunta; ne ha
facoltà.
ANDRIONE - (U.V.):
Si sono avuti dei contatti, sia con
gli organi centrali, che con quelli periferici. Non essendo stato
possibile trovare una soluzione all'interno della città di Aosta
(in particolare per l'ex Albergo Alpino vi è stato un veto della
Banca d'Italia) la Regione ha proposto l'area del capannone
"Peloso", in sponda orografica destra della Dora, che corrisponde
ai criteri richiesti dall'Amministrazione delle Poste per la
costruzione della Centrale di smistamento. Tutti i piani relativi
alla topografia con gli allegati tecnici, sono stati trasmessi
direttamente al Ministero.
Alla terza domanda non so assolutamente rispondere, perché noi
abbiamo fatto questi atti verso gennaio-febbraio in seguito abbiamo
preso contatto con il Direttore Generale, che dovrebbe decidere
entro breve, però, per adesso, non si sa ancora niente.
PRESIDENTE
: Il Consigliere Carlassare intende replicare?
Ne ha facoltà.
CARLASSARE - (D.P.N.S.):
Mi pare (queste sono voci
ufficiose) che il giudizio da parte della Direzione delle Poste
sull'area Peloso sia negativo perché non possiede i requisiti che
sono stati richiesti. In effetti, si tratta di un capannone molto
lontano e ci sono anche problemi che riguardano la distanza
eccessiva dalla Stazione ferroviaria; oltretutto, si tratta di una
struttura dove devono fare capo tutti i postini della città.
Mi pare che ci siano stati anche dei contatti con il Sindaco
della città di Aosta, che dovrebbe aver identificato due ipotetiche
aree dove costruire questo capannone: una dovrebbe essere situata
in via Chambery, adiacente alla nuova sede della Finanza e,
l'altra, vicino al Voltino. Ora, poiché queste due aree, per la
loro ubicazione, andrebbero maggiormente incontro alle esigenze
delle Poste Centrali (sono più vicine rispetto al Capannone Peloso
di Charvensod), sarebbe opportuno che il Presidente della Giunta si
incontrasse con il Sindaco Bich e con la Direzione delle Poste onde
riuscire a definire in tempi brevi questo problema, proprio perché
si corre il rischio che i finanziamenti siano assorbiti da altre
Direzioni Provinciali e che ad Aosta permanga l'attuale situazione
praticamente all'infinito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK