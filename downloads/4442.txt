Consiglio Regionale della Valle d'Aosta - Oggetto del Consiglio n. 117 del 11 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 117 del 11 marzo 1982 - Resoconto
OGGETTO N. 117/VII - RICHIESTE AVANZATE DALL'ASSOCIAZIONE
DEGLI ARTIGIANI E VERTENZA DELLA CATEGORIA DEGLI AUTOTRASPORTATORI
VALDOSTANI CON LA NUOVA SIAS (Interpellanza).
PRESIDENTE:
Do lettura dell'interpellanza presentata dal
Consigliere Minuzzo:
INTERPELLANZA
LETTA l'intervista rilasciata dal Presidente dell'Associazione
artigiani Valle d'Aosta sul settimanale "Gazzetta della Valle
d'Aosta" pubblicata a pag. 13 del n. 4/15 febbraio 1982;
VISTO che in tale intervista risultano essere state avanzate
richieste e formulate proposte ben precise che a tutt'oggi non
hanno avuto la benché minima risposta;
TENUTO CONTO che successivamente all'incontro avuto con una
delegazione dell'Organizzazione sindacale degli Artigiani gli
autotrasportatori hanno aperto una vertenza;
LETTO che in occasione di un'assemblea degli autotrasportatori
l'Assessore aveva fatto pervenire assicurazione di un suo
interessamento in modo particolare per i problemi concernenti i
rapporti Autotrasportatori-Nuova SIAS;
CONSIDERATO che tale interessamento, se è stato effettuato, non
ha sortito gli effetti sperati;
INTERPELLA
l'Assessore Guido Chabod, per conoscere:
1)
quali iniziative intenda assumere per soddisfare le
richieste fatte dall'Associazione Artigiani;
2)
quali interventi abbia fatto per derimere la
vertenza Autotrasportatori-Nuova Sias (possibilmente
documentati);
3)
come intenda procedere per dare ampia soddisfazione
alle legittime richieste degli Autotrasportatori
valdostani.
PRESIDENTE:
Ha chiesto di
illustrare
l'interpellanza il Consigliere Minuzzo, ne ha facoltà.
MINUZZO - (P.S.D.I.):
Questa interpellanza è articolata
in due parti: una prima di carattere generale, su quella che è la
problematica che investe oggi il mondo artigiano, e l'altra invece
investe specificatamente un settore di questa attività, e cioè la
questione degli autotrasportatori convenzionati con la Nuova
Sias.
Se potrà essere semplice la risposta al primo punto della
interpellanza, quando facendo riferimento ad interviste rilasciate
dal Presidente delle Associazioni in merito all'incontro avuto con
l'Assessore Chabod, nel quale erano state formulate proposte e
richieste ben precise, alle quali a tutt'oggi non è ancora stata
data alcuna risposta nè scritta nè verbale, e dove si chiede quale
iniziativa si intenda assumere per soddisfare le richieste fatte
dall'Associazione Artigiani; un po' più complessa e degna di
attenzione mi sembra debba essere la seconda parte, dove si parla
degli autotrasportatori convenzionati con la Nuova-SIAS, perché
questo è un grosso problema che richiede per essere risolto solo la
volontà politica di farlo. Certamente l'Assessore è a conoscenza
dell'accordo nazionale siglato dalle Confederazioni degli
autotrasportatori in materia di applicazione delle tariffe; mi
risulta che a tutt'oggi ci sia da parte della Nuova-SIAS la volontà
di applicare queste tariffe ridotte di almeno in certi casi del
15-20%.
Non vanno dimenticati i notevoli ritardi nei pagamenti per le
prestazioni effettuate da questi autotrasportatori che vanno dai 90
ai 120 giorni, ed anche che questi vengono fatti per mezzo di
cambiali, riconoscendo un interesse del 20%, quando poi agli
autotrasportatori scontano in Banca questi effetti al
25-27-28%.
Questo è un problema grave, al di là della categoria di per se
stessa, è un problema sociale, in quanto sono circa una cinquantina
di famiglie che vivono di questa attività, ed ipotizzando due
persone e mezzo per famiglia, arriviamo a circa 120 persone che
vivono esclusivamente sull'attività di autotrasporto, convenzionati
con la Nuova-SIAS.
Ritengo che debba esserci l'impegno politico per la risoluzione
di questa vertenza e che l'Assessorato debba attrezzare l'Ufficio
Trasporti in modo adeguato, affinché possa seguire con la dovuta
attenzione tutti questi problemi che con il tempo tendono ad
aggravarsi.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Tutti i problemi esposti dal Presidente
dell'Associazione Artigiani nell'intervista rilasciata nel
settimanale citato dal Consigliere Minuzzo, sono stati ampiamente
dibattuti nel corso dell'incontro avuto con i rappresentanti
dell'Associazione, di cui faceva parte anche il Consigliere
Minuzzo.
L'Assessorato si sta muovendo per trovare una rapida e positiva
soluzione a tutti i problemi, soprattutto a quello relativo al
credito.
Spero che in questi due-tre giorni le banche abbiano aderito
alla legge 41; la Banca S.Paolo e la Cassa di Risparmio si erano
impegnate per quella famosa convenzione per importi dai 10 ai 20
milioni, adesso quando tornerò all'Assessorato mi informerò.
Ci sono già stati incontri con il Direttore dell'Artigiancassa,
nonché contatti con altre Regioni, per poter concordare una linea
comune. Spero che le Camere approvino al più presto la legge
finanziaria, in quanto in quel caso avremmo un sospiro per il 1980
e 1981; potremmo pagare tutto.
Per la questione relativa alla vertenza autotrasportatori
Nuova-SIAS, la direzione dell'azienda ci ha comunicato di essere in
attesa di conoscere le risultanze dell'accordo ministeriale che si
sta effettuando fra autotrasportatori e Confindustria, dopodiché
applicherà le tariffe concordate da quest'ultima. La Nuova-SIAS ha
comunque nel frattempo stabilito di accordare agli
autotrasportatori un aumento del 5% a partire dal 1° febbraio,
salvo conguaglio da accordo intervenuto.
PRESIDENTE
: Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.)
- Intendo ribadire la mia
insoddisfazione alla risposta fornitami dall'Assessore, in quanto
l'accordo sulle tariffe è già stato stipulato il 10 o 12 febbraio,
quindi è solo questione di applicazione. Il Governo doveva dare
delle risposte per il 28 febbraio fermo restando quell'accordo
siglato, quindi ritengo che non sia giustificabile la dichiarazione
- sembra per bocca della Nuova-SIAS - sull'applicazione di queste
tariffe, secondo la quale si stanno attendendo ancora gli
accordi.
Inoltre l'Assessore non ha minimamente fatto riferimento al
grave problema del ritardo nei pagamenti, ed infine, pur avendo
giustamente detto che i problemi del settore artigiano sono stati
ampiamente dibattuti, ha anche precisato che avrebbe telefonato
ancora questo pomeriggio alle banche per vedere di fare attuare una
legge che risale a 6-7 mesi fa, la legge 41.
Dobbiamo perciò constatare il notevole ritardo che attribuisco
alla poca volontà nell'affrontare i problemi concernenti la
categoria artigiana; non ritengo con ciò assurgere a difensore di
questa categoria, ma essendo un settore che in questo momento sta
fronteggiando la crisi con grosse difficoltà, dovrebbe essere
guardato con particolare attenzione.
Non posso dichiararmi soddisfatto della risposta datami
dall'Assessore, perché ancora una volta i problemi non hanno avuto
risposte puntuali, ma come al solito un generico "vedrà cosa si
potrà fare".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK