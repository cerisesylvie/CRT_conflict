Consiglio Regionale della Valle d'Aosta - Oggetto del Consiglio n. 1554 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1554 del 12 gennaio 2011 - Resoconto
OGGETTO N. 1554/XIII - Interpellanza: "Modifica di
disposizioni previste dal bando pubblico per la realizzazione da
parte di aziende agricole di piccoli impianti per la produzione di
energia elettrica".
Interpellanza
Richiamata la deliberazione della Giunta regionale n. 3687 in
data 11 dicembre 2009, recante approvazione del bando pubblico per
la raccolta dei progetti per la realizzazione da parte delle
aziende agricole di piccoli impianti per la produzione di energia
elettrica e/o termica mediante l'utilizzo di fonti
rinnovabili;
Preso atto che il bando ha fissato le disposizioni tecniche e
procedurali relative all'attuazione della misura 311, fra cui la
tipologia di beneficiari dell'aiuto, i requisiti di accesso, le
modalità di presentazione delle domande, i criteri di priorità,
impegni e sanzioni;
Richiamata la successiva deliberazione della Giunta regionale
n. 2921 del 29 ottobre 2010, recante modifica dei requisiti
presenti nell'avviso pubblico approvato con deliberazione n.
3687/2009;
Considerato che i bandi sono strumenti nati con una funzione
ben precisa - e a cui si richiama costantemente la normativa
comunitaria - che è quella di garantire una corretta informazione
nonché pari opportunità fra i potenziali beneficiari delle
misure;
il sottoscritto Consigliere regionale
Interpella
la Giunta regionale per sapere:
1) se la scelta di apportare delle modifiche, a bando aperto,
ai requisiti dei beneficiari è stata valutata nelle sue giuste
dimensioni prima dell'assunzione dell'atto amministrativo;
2) se il Comitato di Sorveglianza del PSR è stato consultato
in merito alla correttezza di tale metodologia procedurale;
3) quali garanzie ci sono che tutti i potenziali beneficiari
siano informati delle modifiche intervenute, anche quelli che
leggendo il bando sono stati indotti a non presentare istanza non
essendo in possesso dei requisiti fissati fino alle nuove
disposizioni;
4) quali sono i motivi per cui non si è scelto, come sarebbe
stato logico, di chiudere il bando 2009 ed aprire un nuovo bando
contenente le nuove disposizioni.
F.to: Chatrian
Président
- La parole au Vice-président Chatrian.
Chatrian (ALPE)
- Grazie Presidente.
Apparentemente l'iniziativa che abbiamo presentato è semplice.
Nel dicembre 2009 la Giunta regionale, su proposta dell'Assessore
all'agricoltura, approva un avviso pubblico contenente le
disposizioni tecniche e procedurali relative all'attuazione della
misura 311, diversificazioni in attività non agricole, energie da
fonti rinnovabili per la concessione dei contributi previsti per
gli anni 2007-2013 del programma di sviluppo rurale. Allegato alla
delibera troviamo il bando che ha i suoi obiettivi e la sua azione,
i suoi beneficiari, i suoi criteri, i suoi indicatori, le sue
tipologie e le sue modalità di presentazione; scadenza di questo
bando: 31 dicembre 2011. Bando che ad oggi non ha avuto un
particolare successo e probabilmente le aspettative erano
superiori. Undici mesi dopo il Governo regionale approva una nuova
delibera, recante: "Modifica dei requisiti presenti nell'avviso
pubblico".
Noi chiediamo all'Assessore competente se la scelta di apportare
queste modifiche, a bando aperto, ai requisiti dei beneficiari è
stata valutata nelle sue giuste dimensioni prima dell'assunzione
dell'atto amministrativo. Ci chiediamo se il Comitato di
sorveglianza del PSR entrerà nel merito dei criteri di selezione e
applicativi, ma sicuramente sarà già stato consultato in merito
alla correttezza di tale procedura e metodologia procedurale (a
nostro avviso un po' azzardata e anomala).
Al terzo punto chiediamo quali sono e se ci sono le garanzie che
tutti i potenziali beneficiari siano stati informati delle
modifiche intervenute, anche quelli che leggendo il bando sono
stati indotti - più di un anno fa - a non presentare istanza non
essendo in possesso dei requisiti fissati fino alle nuove
disposizioni. Infine chiediamo i motivi per cui non si è scelto,
come sarebbe stato logico, di chiudere il bando 2009 ed aprire un
nuovo bando contenente le nuove disposizioni e i nuovi criteri.
Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
La scelta di apportare le modifiche in argomento è stata dettata
dalla necessità di formulare due precisazioni in merito ai
requisiti previsti dal bando approvato con la delibera di Giunta n.
3687/2009; in particolare, la precisazione in merito al requisito
della regolarità dei versamenti INPS si è resa opportuna, in quanto
tale requisito deve essere chiaramente assolto da tutti i
potenziali beneficiari nella gestione previdenziale di
appartenenza, e non solo dai coltivatori diretti iscritti
nell'elenco ad essi dedicato presso l'INPS e come indicato nella
prima versione del bando. Per quanto riguarda invece la possibilità
di calcolare la redditività aziendale in base alle prospettive
future di reddito, questa possibilità è stata introdotta come
avviene per la misura 112 a favore dei giovani agricoltori, per
trattare quelle aziende agricole di nuova costituzione per le quali
non è possibile basarsi su dati storici. Quindi in prospettiva
viene fatto il calcolo. In conclusione, l'effetto delle modifiche
introdotte ha di fatto ampliato la gamma dei beneficiari e ha
raccolto l'esigenza espressa proprio da alcuni agricoltori che, non
potendo partecipare alla prima versione del bando, hanno chiesto di
valutare la possibilità di chiarire il campo di applicazione dei
requisiti in argomento.
In merito al secondo quesito, il Comitato di sorveglianza non
entra nel merito dei criteri applicativi, ma solo dei criteri di
selezione che fissano alcune priorità, ad esempio la zona
geografica, il tipo di azienda, eccetera; tali criteri sono stati
approvati dal Comitato di sorveglianza del 23 maggio 2008 in
occasione dell'aggiornamento del PSR di metà percorso, dove è stata
recepita la possibilità di attivare questa azione in merito al
recupero energetico, sia del fotovoltaico che delle biomasse.
Ricordo che le biomasse sono in fase di predisposizione come bando.
A tal proposito è opportuno ricordare che la misura in questione,
in un'ottica di diversificazione, ammette a contributo anche i
membri della famiglia agricola e che l'ampliamento dei requisiti di
cui al punto precedente è pienamente coerente con le disposizioni
comunitarie.
Terzo quesito: il bando si chiuderà il 31 dicembre 2011 e la
deliberazione di modifica dei criteri è stata pubblicata sul BUR;
si ritiene che tutti i potenziali beneficiari, anche quelli
inizialmente esclusi, possano con tranquillità accedere alla
misura, avendo oltre 12 mesi per presentare la domanda. A tal fine
è stata data ampia informazione sui principali organi di stampa e
sul sito Internet ufficiale della Regione, dove è possibile in
forma costante essere aggiornati di ogni iniziativa promossa
nell'ambito del programma di sviluppo rurale.
In merito al quarto quesito, si è ritenuto opportuno modificare
parzialmente i due requisiti in argomento nel bando attualmente
aperto, che si chiuderà alla fine del 2011, piuttosto che chiuderlo
e aprirne uno nuovo, in quanto sarebbe stato necessario modificare
con delibera di Giunta la scadenza fissata. Il nuovo bando sarebbe
stato molto simile al vigente, integrato solo da due modeste nuove
disposizioni. Nel caso invece si fosse optato per l'approvazione di
un secondo bando, integrato con le nuove disposizioni senza la
chiusura del primo, si sarebbe generato il rischio di possibili
confusioni legate alla sovrapposizione fra i due bandi.
In conclusione, si ritiene che l'operazione perseguita non solo
ha garantito una corretta informazione ai potenziali beneficiari
grazie ai meccanismi di pubblicità evidenziata, ma ha consentito
una pari opportunità fra tutti gli imprenditori agricoli, in
un'ottica di maggiore e migliore accesso alla misura, evitando la
penalizzazione di coloro che inizialmente erano stati esclusi.
Président
- La parole au Vice-président Chatrian.
Chatrian (ALPE)
- Grazie Presidente. Ringrazio
l'Assessore. Avremmo gradito sinceramente un passaggio più
tranchant
, abbiamo predisposto un bando un po' superficiale,
non abbiamo inserito tutti i criteri per dare le possibilità che
lei citava; prendiamo atto che chiudiamo una prima fase e ne
apriamo una seconda. Non entro nel merito dei nuovi criteri perché
danno più possibilità ed è stata verificata a monte questa
possibilità, come lei ha detto, quindi prendiamo atto positivamente
per quello, ma non intendo entrare nel merito di queste
prescrizioni.
Sulla grave - a nostro avviso - infrazione commessa dalla Giunta
regionale, su sua proposta, a modificazione delle regole fissate da
un bando...questa è grave da un punto di vista di diritto, ma è
grave anche perché infrange le regole fissate dall'Unione europea
per quanto riguarda la corretta gestione dei fondi da questa
cofinanziata. Preso atto del fatto che una determinata misura non
"tira" come ci si aspettava, l'Amministrazione non può cambiare le
regole specificate nel bando ancora aperto. Chiuso il bando, e
formata una graduatoria relativa a quel bando, se ne poteva aprire
un secondo con eventuali modificazioni, suscettibile di rendere la
misura maggiormente accessibile, senza stravolgere le regole di
base; forse uno dei valori comuni più importanti su cui si basa
l'Unione europea è il principio - spesso richiamato, ma spesso
misconosciuto - dell'uguaglianza, della non discriminazione.
La stessa legislazione europea impone agli Stati membri
determinate procedure di attuazione, specialmente là dove si
applicano i regolamenti contenenti misure di aiuto, cofinanziate
dalla stessa Unione europea; in particolare, queste procedure, per
essere interamente rispettose delle pari opportunità, devono essere
adeguatamente divulgate o portate a conoscenza di tutti i
potenziali beneficiari...in questo caso 11 mesi sono trascorsi. Lo
strumento individuato dall'Unione europea per rispettare appieno le
prescrizioni è sempre e comunque il bando. Siamo preoccupati per
questa situazione, per il fatto che comunque recentemente anche il
Consiglio di Stato, con una sentenza di fine 2008, esplicita:
"Il bando di gara vincola non solo i concorrenti, ma la stessa
amministrazione, che non può esimersi dall'osservarlo una volta che
sia stato emanato e che il principio del favore alla massima
partecipazione alla gara non consente di eludere l'applicazione di
prescrizione del bando".
All'interno del pacchetto delle modifiche...a nostro avviso
qualcosa
cloche
...lei ci dice di no, che la scelta fatta è
corretta; prendiamo atto di questa scelta corretta, ma a nostro
avviso una modifica di criteri, in un bando con scadenza 31
dicembre 2011, è pericolosa! Registriamo che non si è voluto
consultare il Comitato di sorveglianza a priori; lei dice che si
occupa solo della parte non applicativa, ma a quel punto riteniamo
anomalo e poco corretto non aver precedentemente avvertito l'organo
che ha il compito di sorvegliare come si comportano le autorità di
gestione dei programmi stessi! Lei continua a dire che siamo andati
fuori strada, ma modifiche nel corso della durata del bando a
nostro avviso sono pericolose. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK