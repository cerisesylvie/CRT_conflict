Consiglio Regionale della Valle d'Aosta - Oggetto del Consiglio n. 1853 del 25 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
SPORT E TEMPO LIBERO
Infrastrutture ricreativo-sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1853 del 25 febbraio 2016 - Resoconto
OGGETTO N. 1853/XIV - Disegno di legge: "Modificazioni alla
legge regionale 12 novembre 2001, n. 32 (Finanziamenti regionali
per l'effettuazione del servizio di soccorso sulle piste di sci di
discesa), e alla legge regionale 19 maggio 2005, n. 9 (Disposizioni
per il finanziamento regionale del servizio di soccorso sulle piste
di sci di fondo)".
Viérin M. (Presidente) -
Punto n. 55 dell'ordine del
giorno. La parola al collega Restano.
Restano (UV) -
Grazie Presidente.
Il disegno di legge reca modificazioni alla legge n. 32/2001
(Finanziamenti regionali per l'effettuazione del servizio di
soccorso sulle piste di sci di discesa) e alla legge regionale n.
9/2005, che riguarda il soccorso sulle piste di sci di fondo, con
un particolare riferimento all'organizzazione e alla gestione del
servizio di soccorso sulle piste di sci di fondo.
Il disegno si può sostanzialmente dividere in due parti:
- una che riguarda gli articoli 1 e 2 che modificano "l'obbligo"
da parte della Regione di corrispondere le spese di soccorso in
"possibilità" sia per le piste di discesa, sia per quelle di
fondo;
- gli articoli da 3 a 7 rivedono le modalità di soccorso nel
settore dello sci di fondo, partendo da una manutenzione della
legge di riferimento. Pare doveroso evidenziare che, relativamente
alle piste di fondo, si è arrivati a questa proposta normativa
previa sollecitazione degli enti gestori, che evidenziavano - così
come confermato in sede di audizione - l'assoluta necessità di
semplificare la legge regionale in maniera da rendere il servizio
di soccorso sulle piste meno oneroso, ma soprattutto più efficace
di quello attuale. Nel corso degli anni sono infatti emerse delle
criticità legate alla lunghezza dei percorsi, a volte superiori ai
20-30 e anche 40 chilometri e all'impossibilità materiale di
monitorare costantemente le piste e, di conseguenza, di poter
intervenire con tempestività. A tale proposito, va precisato che in
via sperimentale in due stazioni sciistiche (Saint-Barthélemy e
Brusson) durante la stagione invernale 2014-2015 si sono introdotti
dei pannelli segnaletici lungo le piste che permettono agli utenti
di chiamare telefonicamente i soccorsi e di indicare con precisione
il punto dove si trovano, richiamando il numero indicato
sull'ultimo cartello che hanno superato.
In particolare, il disegno di legge rinvia ad apposita
deliberazione della Giunta regionale l'individuazione delle linee
di indirizzo e le modalità per l'organizzazione del soccorso sulle
piste, affinché dia attuazione al principio di razionalizzazione
delle attività e dei costi gestionali del servizio di soccorso,
favorendo inoltre un coordinamento tra i comprensori sciistici. Ciò
potrà avvenire tramite servizi in regime di reperibilità degli
addetti al soccorso, o introducendo i sistemi di allerta delle
emergenze, con pannelli di segnalazione sulle piste come
sperimentato favorevolmente a Saint-Barthélemy e Brusson, come già
detto in precedenza. La proposta di deliberazione della Giunta
dovrà tenere conto, così com'è stato fatto in norma, di tutto
quanto sopra detto, ma anche dell'analisi dei
report
riguardanti i soccorsi effettuati sulle piste durante le stagioni
2012, 2013 e 2014, dove il numero medio di interventi espletati
sulle 22 piste è inferiore al numero di 40, pari a 2 interventi
annui a pista.
Gli articoli 1 e 2 sostituiscono rispettivamente l'articolo 1
della legge n. 32/2001 e l'articolo 1 della legge n. 9/2005,
chiarendo che le spese per le infrastrutture, per le attrezzature e
per la gestione del servizio di soccorso sulle piste di discesa e
di fondo sono a carico del gestore delle piste stesse. Gli articoli
precisano inoltre la possibilità della Regione di intervenire a
sostegno di tali spese, nei limiti delle risorse finanziarie
disponibili, in considerazione del rilevante interesse pubblico che
riveste il servizio di soccorso.
L'articolo 3 sostituisce l'articolo 2 della legge n. 9/2005,
come già detto in precedenza, e introduce sostanziali modifiche al
modello di gestione del soccorso attualmente in vigore, indicando
che la responsabilità gestionale del soccorso sulle piste di sci di
fondo è affidata ai gestori e ai soggetti dagli stessi all'uopo
incaricati. L'inserimento della figura dell'incaricato della
gestione del servizio di soccorso favorisce il coordinamento tra
stazioni e la gestione di più piste in località diverse, ma curate
da un unico ente gestore. L'articolo prevede le modalità
telematiche per la comunicazione delle date di apertura e chiusura
al pubblico delle piste e rinvia, come già detto, alla
deliberazione della Giunta regionale l'individuazione delle linee
di indirizzo e delle modalità per l'organizzazione e la gestione
del servizio, al fine di contenere le spese e razionalizzare le
attività. È introdotto inoltre il regime di reperibilità per gli
addetti al soccorso ove le condizioni di affluenza e difficoltà
delle piste lo permettano.
L'articolo 4 sostituisce l'articolo 3 della predetta legge,
chiarendo in particolare che la spesa destinata al funzionamento
del servizio di soccorso è ripartita dalla Giunta regionale tenuto
conto della lunghezza delle piste regolarmente classificate e del
periodo di apertura, che non deve comunque essere inferiore a 30
giorni in presenza di sufficienti condizioni di innevamento e fatte
salve le esigenze di sicurezza.
L'articolo 5 reca modificazioni all'articolo 4 della legge n.
9/2005, semplificando le modalità di liquidazione della spesa di
cui all'articolo 3 della predetta legge. In particolare, il
pagamento dell'eventuale contributo destinato al funzionamento del
servizio di soccorso sulle piste di sci di fondo avverrà in
un'unica soluzione entro la fine dell'anno successivo a quello
della domanda, in ragione dei principi di efficienza della spesa e
certezza delle liquidazioni. Grazie.
Presidente -
C'è qualcuno che vuole intervenire in
discussione generale? Nessuno. Chiudiamo la discussione generale.
Per dichiarazione di voto, la parola al collega Gerandin.
Gerandin (UVP) -
Merci Président.
Solo per dire che noi su questo testo ci asterremo per il
semplice fatto che se, da una parte, indubbiamente si semplifica,
per quello che riguarda gli enti gestori, l'obbligo di avere tutta
una serie di figure per il soccorso e quant'altro, dall'altra, ci
preoccupa molto che all'articolo 1 - quello in cui era previsto che
la Regione assumeva a proprio carico le spese necessarie per
assicurare l'effettuazione del servizio di soccorso - in questo
momento sia stata ridotta la possibilità di intervenire dato che si
dice: "nei limiti delle risorse finanziarie, può intervenire a
sostegno delle spese di cui al comma 1...". Noi pensiamo che in
questo momento in cui c'è grande difficoltà per gli enti gestori
non è un bel segnale, nel senso che è pur vero che negli anni
abbiamo avuto un continuo decremento degli aiuti, ma quanto meno
qualcosa c'era, questa a me pare che sia l'anticamera per dire:
"ognuno se la sbrogli alla sua maniera e chi si è visto si è
visto". Grazie.
Presidente -
La parola alla Consigliera Morelli.
Morelli (ALPE) -
Merci Président.
Il nostro sarà un voto favorevole confermando quanto abbiamo già
detto in Commissione, pur condividendo le preoccupazioni per la
situazione di difficoltà, tra l'altro, espressa in Commissione dal
Presidente delle società degli impianti a fune. Se da un lato è
vero che con questa modifica di legge le spese del soccorso
andranno a gravare sulle società degli impianti, è anche vero che
però rimane la possibilità per la Regione di contribuire
compatibilmente naturalmente con le disponibilità finanziarie della
Regione, che anche queste non sono così rosee.
Per quanto riguarda la modifica invece per le piste di fondo, il
nostro voto è favorevole anche in virtù del fatto che in audizione
proprio è stata sostenuta con molta convinzione questa modifica
poiché le norme precedenti erano norme complesse, onerose per le
società di gestione delle piste di fondo e, visto poi il numero
esiguo di incidenti, anche sostanzialmente ingiustificate. Il
nostro quindi è un voto favorevole.
Presidente -
La parola al collega Cognetta.
Cognetta (M5S)
- Grazie Presidente.
Per annunciare il nostro voto contrario a questo provvedimento.
Noi crediamo che con questo provvedimento affossiamo ancora di più
le piccole stazioni, di conseguenza, visti i problemi economici che
già ci sono, non ci sembra il caso di caricare ulteriormente di
costi società che hanno già grossi problemi. La nostra posizione
quindi resta questa.
Presidente -
Grazie. Non ci sono altre dichiarazioni di
voto, mettiamo in votazione l'atto. La votazione è aperta
sull'articolo 1. La votazione è chiusa.
Presenti: 34
Votanti: 27
Favorevoli: 25
Contrari: 2
Astenuti: 7 (Bertschy, Fabbri, Gerandin, Grosjean, Nogara,
Rosset, Laurent Viérin)
Il Consiglio approva.
Articolo 2. Possiamo dare lo stesso risultato? Dichiaro aperta
la votazione sull'articolo 2. La votazione è chiusa.
Presenti: 35
Votanti: 28
Favorevoli: 26
Contrari: 2
Astenuti: 7 (Bertschy, Fabbri, Gerandin, Grosjean, Nogara,
Rosset, Laurent Viérin)
Il Consiglio approva.
Articolo 3. Stesso risultato. Articolo 4. Stesso risultato.
Articolo 5. Stesso risultato. Articolo 6. Stesso risultato.
Articolo 7. Stesso risultato. Articolo 8. Stesso risultato. Metto
ora in votazione la legge nel suo complesso. Dichiaro aperta la
votazione. La votazione è chiusa.
Presenti: 35
Votanti: 28
Favorevoli: 26
Contrari: 2
Astenuti: 7 (Bertschy, Fabbri, Gerandin, Grosjean, Nogara,
Rosset, Laurent Viérin)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK