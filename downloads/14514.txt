Consiglio Regionale della Valle d'Aosta - Oggetto del Consiglio n. 1771 del 24 gennaio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Aeroporti
Precedente
Successivo
Resoconto integrale del dibattito dell'aula
Oggetto del Consiglio n. 1771 del 24 gennaio 1996 - Resoconto
SEDUTA ANTIMERIDIANA DEL 24 GENNAIO 1996
OGGETTO N. 1771/X Intendimenti per il rinnovo della convenzione
con la società Air Vallée per la disponibilità di un aeromobile.
(Interpellanza)
Interpellanza Vista la convenzione Regione-Air Vallée S.p.A. per
la disponibilità di un aeromobile sottoscritta in data 25 febbraio
1993 e di prossima scadenza;
Ritenuto irrinunciabile nella futura convenzione l'impegno da
parte della Società gestrice per l'effettuazione di voli di linea
che colleghino l'aeroporto regionale con Roma;
Appresa la notizia secondo la quale alcune società
lussemburghesi avrebbero sottoscritto parte del capitale dell'Air
Vallée S.p.A.;
i sottoscritti Consiglieri regionali
Interpellano
l'Assessore competente per conoscere:
1) quali sono gli indirizzi programmati dalla Giunta regionale
per la redazione e la sottoscrizione della nuova convenzione;
2) quanti sono stati i voli effettuati dall'aeromobile dell'Air
Vallée in applicazione della convenzione in oggetto per il periodo
25 febbraio 1993 - 31 dicembre 1995;
3) se corrisponde a verità la sottoscrizione di parte del
capitale di Air Vallée S.p.A. da parte di alcune società
lussemburghesi e, in caso di risposta affermativa, dove queste
hanno la propria sede, chi sono i loro soci, qual è le loro
principale attività, se sono compartecipi di altre società e il
nominativo delle banche lussemburghesi che curano i loro
interessi;
4) se è intenzione di questa Giunta regionale addivenire ad una
convenzione che garantisca regolari voli di linea da Aosta a
Roma.
F.to: Linty - Tibaldi - Lanièce
Presidente Ha chiesto la parola il Consigliere Linty.
Linty (LN) Dal momento che le domande sono state formulate in
modo abbastanza esplicito, attendo la risposta dell'Assessore,
riservandomi la successiva replica.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) L'interpellanza contiene su due punti, al punto 2
e 3, delle richieste di informazioni, mentre i punti 1 e 4
riguardano invece gli orientamenti della Giunta rispetto
all'utilizzo di una convenzione in scadenza.
Per quanto riguarda il punto 2 - i dati che abbiamo sono dal
marzo 1993 al dicembre 1993 - i voli effettuati dal marzo 1993 al
dicembre 1993 sono stati 774 complessivi. Vengono inviate dalla
società Air Vallée delle relazioni semestrali su queste attività di
volo, che vengono trasmesse anche alla Presidenza del Consiglio e
comunque, se il Consigliere Linty lo desidera, posso fornirgli sia
un quadro sintetico di tutti i voli dal marzo 1993 al dicembre
1995, sia il dettaglio dei singoli voti per quanto riguarda le date
e i passeggeri, in modo da avere un quadro completo.
Per quanto riguarda la composizione azionaria, si chiede se
esiste del capitale Air Vallée straniero. Esiste in effetti una
partecipazione da parte di due società estere per un totale del 23
percento delle quote azionarie, che sono: la Intex S.A. e la
Extenso International. Entrambe le società hanno la propria sede
nella città di Lussemburgo. Anche su questo fornirei agli
interpellanti una nota della società Air Vallée, che illustra il
dettaglio della partecipazione azionaria di questa società, la sua
evoluzione nel tempo e le sue caratteristiche.
Per quanto riguarda gli aspetti inerenti le scelte di gestione
della convenzione in atto, c'è questa convenzione che è in scadenza
rispetto all'utilizzo dell'aereo, rispetto ad un servizio di
aerotaxi. L'intenzione della Giunta regionale è di modificare la
natura di questo tipo di convenzione, nel senso di passare da una
convenzione che era nata ad uso esclusivo dell'Amministrazione con
alcune aperture in sede di ultimo rinnovo, ad un servizio che sia
aperto a tutti i cittadini, quindi un servizio aperto a tutta la
cittadinanza, e con un carattere di maggiore continuità rispetto
all'attuale situazione, prefigurando una sorta di collegamento
regolare fra Aosta e Roma (anche se non può essere configurato come
un servizio di linea, perché non ci sono le possibilità in questo
momento di averlo). Pertanto l'orientamento su cui stiamo lavorando
è questo.
Il secondo elemento di novità che intendiamo introdurre è che il
gestore di questo servizio intendiamo individuarlo attraverso una
procedura di gara, quindi non attraverso una trattativa privata. In
questo senso abbiamo già avviato la predisposizione dei
provvedimenti, in modo da fare questa gara ed arrivare ad istituire
un servizio di questo tipo che sia aperto a tutta la cittadinanza
valdostana.
Presidente Ha chiesto la parola il Consigliere Linty.
Linty (LN) Credo che ci siano due considerazioni da fare su
quanto ha detto l'Assessore. La prima è che appare alquanto
bizzarro il fatto che il 23 percento del capitale di Air Vallée
venga sottoscritto da due società lussemburghesi e che questo salti
fuori per una richiesta per un'interpellanza.
Penso che la cosa debba far pensare tutto questo Consiglio, e
leggerò con attenzione i dati in possesso dell'Assessore sulla
composizione societaria della Intex et della Extenso, perché non mi
risulta che questi capitali provenienti dal Lussemburgo vengano
così per caso ad Aosta.
Per quanto riguarda il discorso della futura convenzione,
l'Assessore dice che non ci sono le possibilità per configurare la
nuova convenzione come servizio di linea. Mi piacerebbe sapere se
non ci sono le possibilità strutturali, cioè se l'Aeroporto non è
configurato in modo tale da poter ospitare dei voli di linea, o se
la mancanza di possibilità di effettuare dei voli di linea sia
prettamente della attuale società gestrice di tale servizio, perché
sarebbero due punti diversi.
Prendo atto dell'intenzione della Giunta di voler aprire i voli
da Aosta a Roma anche ai cittadini privati valdostani, pur non con
dei voli di linea, però l'apprendo con un piccolo sussulto perché
in passato si era parlato invece di voler fare dei voli di linea.
Il fatto che ora non si facciano più i voli di linea, ma si decida
di fare dei voli con una frequenza maggiore verso Roma ed aperti a
tutta la cittadinanza... non riesco a vedere dove esista il confine
e cos'è che determini questo confine.
Se l'Assessore mi volesse far pervenire tutta la documentazione
in merito ai quadri sintetici dei voli Air Vallée e della
composizione societaria della Intex e della Extenso, gliene sarei
molto grato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK