Consiglio Regionale della Valle d'Aosta - Oggetto del Consiglio n. 633 del 26 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 633 del 26 maggio 1999 - Resoconto
SÉANCE DU 26 MAI 1999 (MATIN)
OGGETTO N. 633/XI Notizie in merito alla soppressione di fermate
intermedie sulla linea ferroviaria Aosta-Chivasso.
(Interrogazione)
Interrogazione Venuti a conoscenza che la Regione Autonoma Valle
d'Aosta e le Ferrovie dello Stato intenderebbero sopprimere alcune
fermate intermedie sulla linea ferroviaria Aosta - Chivasso;
Appreso che tale ipotesi è stata contestata dagli Enti locali
interessati e da numerosi utenti;
Ritenuto opportuno che tutte le Comunità del fondo Valle siano
adeguatamente servite dai mezzi pubblici di trasporto;
Ritenuto altresì che le soppressioni comporterebbero non pochi
problemi di "integrazione" del sistema locale dei trasporti.
I sottoscritti Consiglieri regionali
Interrogano
l'Assessore competente per sapere
1. Se le notizie relative alla soppressione corrispondono al
vero;
2. In caso affermativo, quali sono i motivi che hanno spinto
l'amministrazione a tale discutibile scelta.
F.to: Curtaz - Squarzino Secondina
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) In merito a quest'interrogazione, in particolare in
riferimento al primo quesito, la risposta è sì, corrispondono al
vero.
Al secondo quesito rispondiamo che l'Assessorato per certi versi
si è limitato ad esprimere un parere favorevole alle modifiche
richieste, che sono chiaramente di competenza delle Ferrovie dello
Stato. Affermiamo anche che condividiamo le strategie che tendono a
razionalizzare e migliorare la globalità del servizio offerto, al
fine anche d'incentivare l'uso del treno da parte degli utenti,
soprattutto a lunga percorrenza, e di servire quelle a breve
percorrenza con idoneo e molto più economico servizio su gomma,
integrando progressivamente sia dal punto di vista orario e
funzionale, sia dal punto di vista tariffario i due modi di
trasporto. L'Assessorato peraltro si sta adoperando per raggiungere
l'integrazione sopracitata, mediante il nuovo piano di bacino di
traffico che attualmente è allo studio.
Vorrei precisare, perché sia chiaro ai consiglieri, di cosa
stiamo parlando, perché poi su questo argomento si può dire tutto e
il contrario di tutto. In sostanza parliamo di fermata di Quart,
totale utenti settimanali, treni Aosta-Ivrea, 8 treni, 4; sempre
fermata di Quart, totale utenti settimanali, treni Ivrea-Aosta, 2;
fermata di Saint-Marcel, treni Aosta-Ivrea totale utenti
settimanali 5; treni Ivrea-Aosta totale utenti settimanali 3;
fermata di Chambave, Aosta-Ivrea utenti settimanali 4, Ivrea-Aosta
utenti settimanali 3; quindi 8 treni da una parte e 6 treni
dall'altra. Fermata di Montjovet, totale utenti settimanali
Aosta-Ivrea 2, treni Ivrea-Aosta utenti settimanali 2.
In sostanza, quali sono i principali vantaggi che riusciamo ad
ottenere, perché non è che si sono soppresse queste fermate per
creare solo dei disagi agli utenti? L'obiettivo è quello di
decongestionare in parte la linea, meno incroci e perciò più
possibilità di raggiungere un buon standard di rispetto di orario;
il secondo grosso vantaggio è che con la soppressione di alcune
fermate e con lo spostamento d'incroci si possono ottenere
sostanziali guadagni di tempo sulla percorrenza, di 14 treni
regionali.
Questi sono i principali vantaggi.
Come considerazioni finali, si ritiene, per quanto sopra
proposto, che a fronte di presumibili limitatissimi svantaggi si
possono far rilevare consistenti vantaggi. Si ritiene inoltre che i
presumibili modesti svantaggi possono essere tranquillamente
annullati, mediante interventi mirati da programmare nel settore
della gomma attualmente allo studio da parte della società di
consulenza TRT, che confluiranno nel prossimo bacino di
traffico.
Inoltre, con questi interventi si prevedono alcune azioni a
proiezione di breve periodo, che sono la razionalizzazione e il
miglioramento delle restanti ferrovie con gli stessi criteri sopra
esposti, integrazione gomma e ferro mediante lo strumento
dell'integrazione tariffaria al piano di bacino di traffico,
realizzazione d'incroci contemporanei nelle stazioni di
Pont-Saint-Martin, Verrès e Châtillon. Per quanto riguarda invece
azioni a proiezione a medio-lungo periodo, acquisizione di nuovo
materiale rotabile, eventualmente ad assetto variabile con elevate
prestazioni di trazione, risoluzione del nodo di Chivasso anche
realizzando una bretella, raddoppio parziale di alcuni tratti della
linea in maniera da permettere incroci dinamici.
Président La parole au Conseiller Curtaz.
Curtaz (PVA-cU) Le notizie che chiedevamo con
quest'interrogazione sono state puntualmente e a questo punto direi
coerentemente anticipate dall'Assessore in conferenza stampa. Dico
puntualmente, perché le conferenze stampa che hanno un riferimento
a nostre interrogazioni o interpellanze, che come è noto vengono
presentate 12-13 giorni prima, vengono con molta solerzia
affrontate in quella sede dall'Assessore almeno da quando io
partecipo ai lavori del Consiglio; coerentemente, perché è una cosa
che è avvenuta quasi sempre e con rare eccezioni.
Purtroppo dobbiamo prendere atto che, come il coraggio di Don
Abbondio, la correttezza istituzionale evidentemente chi non ce
l'ha, non se la può dare, perché era assai evidente che le notizie
che sono state fornite lunedì alla stampa, avrebbero potuto essere
fornite domani o alla prossima conferenza di Giunta di lunedì 31
maggio.
Credo che questa abitudine consolidata non faccia piacere né per
chi si trova a svolgere il ruolo d'interpellante, né credo per il
ruolo del Consiglio, che è sempre più svilito da questo modo di
procedere.
Per quanto riguarda il merito dell'interpellanza, sempre che
l'Assessore invece di leggere il giornale abbia la bontà di
ascoltarmi…
(intervento dell'Assessore Lavoyer, fuori microfono)
…l'abbiamo sentita ieri alla
televisione, e a "La voix de la Vallée", a meno che non fosse
conseguenza di una conferenza stampa delle ferrovie, ma non mi
pare… allora chiedo
scusa…
Presidente … viene chiarito
l'equivoco, prego Consigliere.
Curtaz (PVA-cU) Allora chiedo scusa; la fonte nei servizi non
era citata.
Per quanto riguarda la risposta all'interrogazione, non ho
motivo di dubitare che i dati dell'Assessore siano giusti, anche se
francamente non li ho capiti, cioè non ho capito se erano riferiti
ad una settimana particolare, in cui è stata fatta una
campionatura, oppure a una media settimanale.
Certo è che questi dati sarebbero in contrasto con le proteste
che sono state esplicitate dalle comunità locali, dai consigli
comunali dei comuni che hanno avuto la soppressione di queste
fermate. E la cosa mi mette in un qualche imbarazzo, perché di
fronte ai dati effettivamente modestissimi di utenza esposti
dall'Assessore regionale, ritengo strano che i consigli comunali
abbiano avuto delle reazioni di protesta così marcate.
Ma quello che è più preoccupante non è tanto la soppressione di
queste fermate, ma è l'assenza del sistema integrato dei trasporti
di cui si parla senza che sia ancora avviato.
Quindi ci troveremmo di fronte a dei problemi abbastanza
evidenti. Non a caso l'Assessore nella sua risposta ha parlato
d'integrazione che va avanti progressivamente, il che equivale a
dire che in questo momento il processo d'integrazione non solo non
è ultimato, ma non è neanche concretamente avviato, perché è ancora
allo studio. Queste penso che siano le osservazioni che si possono
fare, anche se ulteriori due cose le vorrei dire; non credo che
un'educazione all'utenza su ferrovia passi attraverso la
soppressione della linea, ma semmai attraverso un'incentivazione.
Non credo che l'Assessorato si debba adagiare sulle proposte delle
Ferrovie dello Stato; non credo che ci siano dei problemi di
decongestionamento della linea, perché la linea Aosta-Chivasso è
sicuramente una linea ancora relativamente poco sfruttata e che ha
delle potenzialità maggiori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK