Consiglio Regionale della Valle d'Aosta - Oggetto del Consiglio n. 3548 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3548 del 17 aprile 2024 - Resoconto
OGGETTO N. 3548/XVI - Interpellanza: "Intendimenti in merito
all'avvio di percorsi di formazione professionale
specializzati".
Bertin (Presidente) -
Punto n. 31. Consigliere Manfrin, a
lei la parola.
Manfrin (LEGA VDA) -
Con quest'interpellanza abbiamo
ripreso un tema che avevamo discusso in occasione del Documento
regionale di economia e finanza che riguardava proprio la
formazione. Nel merito appunto del Documento di economia e finanza
regionale, avevamo evidenziato quella che era purtroppo una carenza
che stava attanagliando la nostra Regione, nello specifico la parte
della formazione e ancora più specificamente della formazione
professionale. Formazione professionale che purtroppo sconta delle
gravi carenze in degli ambiti che purtroppo oggi sono in fortissima
espansione, sono degli ambiti che si nutrono di manodopera
specializzata, operai specializzati appunto, che sono diventati
rarissimi e spesso, nei rarissimi casi nei quali vengono trovati,
magari fanno qualche anno, se va bene, di lavoro nelle aziende che
li hanno individuati e magari li hanno anche formati a costo di
sacrifici e poi se ne vanno magari per lavorare in maniera
autonoma, magari addirittura per espatriare e portare la propria
professionalità in un altro luogo. Avevamo fatto un elenco che
evidentemente non era esaustivo in occasione di quell'ordine del
giorno, rispetto, per esempio, alle specializzazioni quali la
carpenteria, la saldatura, l'idraulica, la posatura lose, proprio
su questi temi siamo stati - come immagino anche lei, Assessore -
un po' sollecitati anche dalle imprese del territorio perché la
carenza è davvero grave. In quell'ordine del giorno avevamo
ipotizzato di costruire dei percorsi che potessero portare la
struttura di Projet Formation a magari delineare, intraprendere,
cominciare ad abbozzare appunto un percorso che potesse arrivare
non dico a soddisfare le richieste del mercato, perché sicuramente
prima di ingranare un percorso di questo tipo passa purtroppo del
tempo, ma evidentemente per cominciare chiaramente a preparare una
base.
Il collega Perron si è particolarmente speso sulla parte degli
istituti professionalizzanti e sicuramente, da questo punto di
vista, anche qui un'azione andrà fatta, per esempio, se immaginiamo
che al famoso e vecchio IPR, dove mi sono diplomato anch'io... io
mi sono diplomatico come tecnico dei servizi turistici ma c'era la
parte di specializzazione che era quella della meccanica... per
esempio, che ad oggi vede una carenza di indirizzi e una carenza
ovviamente anche immagino di iscrizione per la quale si è resa
appunto necessaria la chiusura del corso, ma da quel punto di vista
è chiaro che andare a orientare anche i futuri lavoratori e gli
studenti su una formazione che possa dare loro degli sbocchi
professionali, visto che oggi vediamo che sicuramente gli sbocchi
professionali, gli sbocchi di persone che hanno quel tipo di
professionalità c'è bisogno... sicuramente questa può essere
un'azione positiva.
Con quell'ordine del giorno che presentammo appunto in occasione
del Documento regionale di economia e finanza e che venne approvato
con una riformulazione avevamo impegnato il Governo regionale a
promuovere nell'ambito del piano triennale degli interventi di
politiche del lavoro 2024 2026 interventi specifici che pongano in
essere ogni azione utile a mettere a disposizione di giovani e
adulti, oltre all'offerta IFP, una formazione professionalizzante
come esemplificato nelle premesse, quindi quelle che avevamo detto
come tipologia di materia nella quale specializzarsi, collegate ai
fabbisogni delle imprese del territorio, potenziando le misure già
esistenti e rendendo la formazione maggiormente attrattiva per i
giovani in linea con quanto verrà. Ora non vogliamo ovviamente
sminuire quello che siamo andati ad approvare, ma è evidente che ad
oggi al netto delle impostazioni e delle programmazioni, non
abbiamo visto diciamo delle grosse rivoluzioni in termini appunto
di formazione e neanche prospettiche. Proprio su questo, da questo
punto di vista, le chiedevo, Assessore, se il Governo regionale sia
intenzionato ad avviare in tempi brevi interventi specifici che
pongano in essere ogni azione utile per organizzare e portare a
compimento percorsi che prevedono la creazione di figure
specializzate come quelle indicate, sia per garantire un futuro
certo alle nuove generazioni, sia per mantenere la competitività
delle aziende del territorio.
Presidente -
Risponde l'assessore Bertschy.
Bertschy (AV-VdA Unie) -
Grazie collega Manfrin. Cercherò
di dare una risposta mettendo insieme alcuni dati ma anche più di
visione politica visto che la sua presentazione è correttamente
anche di divisione politica, di attualità rispetto al momento, ma
anche con questa visione prospettica che ha annunciato nella
conclusione del suo intervento. Quell'ordine del giorno era del 9
novembre 2023, quindi stiamo parlando di qualche mese fa, nel
frattempo abbiamo organizzato la prima edizione di "VDA Orienta"
insieme all'Assessorato dell'istruzione per dare ancora un segnale
più forte rispetto ai temi dell'orientamento dei nostri giovani e
sono usciti i dati dell'iscrizione alle scuole superiori, che hanno
evidenziato un leggero miglioramento per quello che riguarda la
formazione professionale ma non sicuramente una forte incidenza e
una curvatura in quella direzione. Questo per dire che, a partire
dalle azioni di modello, tipo questa, dalle azioni di comunicazione
e di promozione che stiamo facendo ad andare poi ad alcuni esempi
più pratici che le illustrerò nel mio intervento, c'è una strategia
che si sta sempre di più sviluppando, abbiamo approvato questo
disegno di legge ieri, venerdì approveremo la bozza di piano
politiche del lavoro, quindi saranno due documenti che credo tra
maggio e giugno potremo affrontare in aula e ci permetteranno di
andare anche oltre ai tempi della discussione dell'interpellanza
proprio per entrare nel merito dei temi che oggi vanno
affrontati.
Il
matching
è uno dei temi, come far incontrare la
domanda con l'offerta, ma soprattutto come guardare al futuro con
tutto quello che oggi dobbiamo affrontare, il primo di tutti il
tema della mancanza sempre più forte sia di competenze ma anche di
persone, perché la visione prospettica è purtroppo al momento
questa e questo per un paese. Io sono stato ad alcuni appuntamenti
in questi giorni anche fuori regione e le imprese e le Regioni si
trovano a dire più o meno tutte le stesse cose, mancano competenze
ma mancano lavoratori, manca in questo momento qua il capitale
umano sul quale investire per costruire un progetto ed è per questo
che lo sguardo rivolto ai giovani deve essere da parte di tutti,
non solo dell'Ente pubblico, dell'istituzione che rappresentiamo ma
delle imprese, dalle istituzioni formative dell'istruzione deve
essere uno sguardo forte, concreto, determinato e di aiuto perché
non ci possiamo permettere in un momento come questo di avere dei
giovani che non trovano l'interesse per costruirsi dei percorsi
professionali, dei percorsi di lavoro, dei percorsi per andare a
lavorare ma allo stesso tempo non trovano imprese disponibili a
formarli e a costruire con loro un progetto nella vita, perché
abbiamo talmente poche persone che su queste persone dobbiamo dare
tutti di più e il meglio, noi, come Istituzione, sicuramente, ma il
lavoro è fatto di un modello molto, molto più complesso. Da allora
abbiamo fatto questo ma abbiamo anche avviato le iscrizioni.
Registro, per esempio, che abbiamo nell'ultimo periodo sugli IFP
cercato di mettere in campo alcuni nuovi corsi: il tecnico
elettrico, il corso quadriennale del Cnos-Fap di Châtillon ha
registrato delle iscrizioni e allo stesso tempo facciamo fatica,
anzi, non siamo riusciti a far decollare quello dell'operatore
termoidraulico, perché stiamo sempre a scontare le difficoltà e del
giusto bilanciamento per quello che riguarda i percorsi
professionali tra dare dell'offerta ma allo stesso tempo fare in
modo che quest'offerta non diventi esageratamente competitiva e
quindi che si disperdano le iscrizioni e non si riescano a fare i
corsi.
Il modello che stiamo cercando di mettere in campo è quello di
un sistema formativo che evolva nel tempo e che non rimanga
stabile, perché è inutile portare avanti per 10-15 anni le stesse
figure quando le altre diventano sempre più carenti, quindi
dobbiamo cercare di bilanciarlo. Comunque al momento si fa fatica a
far partire classi da 12 persone, che non sono enormi; una volta le
classi erano tutte superiori a 20, per non dire di più, oggi
facciamo fatica a far partire questi corsi e meno male che possiamo
disciplinarli con delle nostre regole e stiamo lì sempre a ridurne
il numero proprio per poterli avviare. Al di là degli IFP, siamo
usciti con un avviso il 23AI del fondo sociale con tutta una serie
di figure, perché poi c'è il tema dei saldatori e dei carpentieri,
ma c'è anche il tema degli addetti alle vendite, delle persone con
le competenze per stare nelle strutture ricettive, c'è un lavoro
che deve riguardare ogni tipo di sensibilità e interesse. In queste
competenze abbiamo messo anche quelle figure che lei ritiene, ma
gli enti si sono rivolti in particolare sulla contabilità e su
un'altra serie di figure che sono anche queste richieste, perché
ormai ogni settore chiede competenze. Riformuleremo un avviso,
questa volta non più con il fondo sociale ma con i fondi del
programma GOL reinserendo queste figure, per esempio, legate al
settore edile, alla carpenteria, ai saldatori, cercando di
motivare, se possibile, queste persone.
Siamo usciti con il catalogo del duale, ci sono due corsi in
questo momento in lavorazione, uno riesce a partire, che è il corso
della muratura e della posa cappotto e intonacatura, anche nel
settore edile c'è bisogno di queste figure, partirà un corso con
otto persone, tanto per dire di che numeri stiamo parlando, mentre
il corso per la tinteggiatura e le decorazioni al momento non trova
iscritti e ne avvieremo degli altri. Il tema è sempre cercare di
trovare un modello che costruisca un'offerta ma allo stesso tempo
metta in condizioni gli enti di formazione e le persone di andare a
cercarsi l'interesse per iscriversi a questi corsi.
Oggi non abbiamo problemi di risorse, le risorse ci sono su più
programmi, non abbiamo problemi di organizzare le cose, abbiamo
problemi di motivare e forse le persone hanno anche il problema di
motivarsi rispetto ai percorsi di formazione, perché, come ha detto
lei, ci sono poi persone che si formano, si qualificano, fanno il
lavoro per il quale hanno assunto le competenze per un periodo e
poi decidono, come è normale nella vita, nella piena libertà di
fare altre scelte portando con sé le competenze professionali. Sono
numerose quindi le attività che mettiamo in campo, io capisco che
dalla parte dell'opposizione questo sia il pungolo, ma vi posso
garantire che oggi non mancano le offerte di formazione. Oggi la
cosa più difficile è trovare il modo di fare in modo che le persone
si iscrivano e anche nuovi strumenti ed è per quello che abbiamo
lavorato, per esempio, con il sistema dei
voucher
per le
professioni regolamentate e questa dovrà essere una strada in
futuro anche per altri corsi, perché l'esiguità delle persone che
si iscrivono ai corsi di gruppo ci deve portare a trovare il modo
di trovare un equilibrio tra il corso individuale e i costi che poi
questi corsi hanno.
Grande importanza hanno anche le imprese che devono trovare il
modo di investire in questo modello, si parla sempre di più di
impresa formativa per consolidare il sistema duale, grande
importanza avranno gli enti di formazione nello stimolare i ragazzi
ad andare a partecipare a questi corsi e direi anche un po' il
sistema di ingaggio delle persone, in particolare dei giovani. I
tirocini extracurriculari possono essere uno strumento anche nel
mondo delle imprese per far provare ai ragazzi e in questo momento
stiamo ragionando insieme alle associazioni di categoria rivolte al
turismo... a implementare quella formula estiva che noi portiamo
avanti sui tirocini extracurriculari con la disponibilità da parte
delle associazioni a dare ulteriore possibilità in questo senso. Da
parte nostra il lavoro è un lavoro costante e stiamo cercando di
mettere in campo più possibilità possibili, questo lavoro si deve
però concretizzare attraverso anche la volontà da parte delle
persone di iscriversi ai corsi, volersi formare e trovare le
soluzioni più giuste per acquisire delle competenze o riacquisirne
di nuove.
Presidente -
Replica il consigliere Manfrin.
Manfrin (LEGA VDA) -
Grazie Assessore. Comincio con
un'appendice umoristica: il corso in muratura posa cappotto forse
finito il 110% è un po' fuori tempo massimo, ma adesso, al di là di
questo, non so come sarà la situazione quando queste persone
verranno formate per eseguirlo. I soldi per le famiglie per attuare
la direttiva
green
non ci sono, questo l'ha evidenziato
molto bene il ministro Giorgetti dicendo: "Sì, tutte belle le
vostre direttive green, ma chi paga?", questa è sempre la domanda
fondamentale. A prescindere adesso dalle valutazioni in ordine al
bonus 110 o ai rifacimenti, sicuramente non possiamo che concordare
sulla criticità rispetto al problema di trovare delle persone che
possano e abbiamo la volontà di formarsi, lei parlava giustamente
di classi da dodici persone; io ricordo, quando ho frequentato
l'Istituto professionale regionale, che in classe eravamo circa
ventidue, quindi sicuramente ci sono dei numeri che sono ridotti.
C'è anche da dire che c'è purtroppo un dato sull'abbandono
scolastico che è preoccupante, ne abbiamo parlato più volte in
quest'aula e forse anche agire su questo dato e su chi decide di
abbandonare il percorso di studi e magari non trova sbocchi
professionali è sicuramente un'azione importante da mettere in
campo. Questo non toglie che lei ci ha fatto un elenco, ha parlato
di alcune figure che sono quelle adesso più legate al settore della
cantieristica, dei lavori edilizi, qui invece poi magari parliamo
delle professioni più specificamente destinate ad avere una
manodopera molto più specifica, per esempio, come dicevamo prima,
sulla saldatura e quant'altro, ma quello che temiamo è che si
agisca quando ormai purtroppo le nostre imprese avranno perso
competitività e sarà per loro difficile recuperare. Il problema
vero è che, così come siano arrivate a lei anche alcune
indicazioni, ci sono commesse che arrivano, il momento è
sicuramente propizio per il mercato, ma le commesse non si possono
prendere perché, mancando il personale, evidentemente i lavori non
si possono portare a termine. È chiaro che la mancanza di persone
incide ma anche la mancanza di percorsi specifici e parliamo
sicuramente di numeri magari limitati, però anche dare un piccolo
ricambio, un po' di ossigeno, anche formando gruppi più contenuti
di persone, io non so quanto sia il limite che è stato posto, ma
immaginare di avere percorsi magari anche più limitati ma che
possano magari agire e possano fornire anche soltanto un numero
anche più limitato di persone potrebbe essere una soluzione.
Certamente il problema rimane, io ovviamente la ringrazio per la
risposta che ci ha voluto fornire e cercherò di approfondire i vari
indirizzi di cui ha fatto menzione e magari anche capire se possono
essere poste in essere delle azioni che possano promuovere anche
qui le iscrizioni e quindi possano indirizzare un numero crescente
di persone e avere quindi una platea maggiore a cui rivolgersi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK