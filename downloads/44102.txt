Consiglio Regionale della Valle d'Aosta - Oggetto del Consiglio n. 1168 del 13 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1168 del 13 gennaio 2022 - Resoconto
OGGETTO N. 1168/XVI - Interpellanza: "Iter di realizzazione
di un ospedale di comunità all'interno della Casa di riposo J.B.
Festaz".
Bertin (Presidente) -
Punto n. 42 dell'ordine del giorno.
Per l'illustrazione, ha chiesto la parola il consigliere Aggravi,
ne ha facoltà.
Aggravi (LEGA VDA) -
Parliamo nuovamente della Casa di
riposo del Festaz e, in particolare, partendo dai contenuti di una
deliberazione del Consiglio di amministrazione della Casa di riposo
del 13 dicembre 2021 relativa alla possibilità, alla valutazione di
disponibilità a ospitare all'interno della struttura dell'Azienda
del Festaz un ospedale di comunità, anche in virtù dello
spostamento del reparto RSA UAP a Variney. Nella stessa
deliberazione si cita un dato importante, centrale,
sull'interpellanza che riguarda la citata disponibilità finanziaria
di un milione e 9 per la realizzazione dell'ospedale di comunità,
milione e 9 che deriva dagli stanziamenti del piano nazionale di
ripresa e resilienza, come, tra l'altro, era già stato in parte
confermato e anticipato nell'ambito dell'audizione di presentazione
della bozza di piano regionale sanitario e del benessere sociale da
parte dell'Assessore e dei dirigenti.
L'interpellanza mira con quattro domande a comprendere quale sia
lo stato delle interlocuzioni per l'Assessorato, l'Azienda USL,
l'azienda Festaz in merito alla proposta di realizzazione
dell'ospedale di comunità all'interno del Festaz. A fronte di
questo, una prima integrazione alla domanda è anche comprendere la
finalità dei fondi del milione e 9. Perché dico questo? Perché
ovviamente l'ospedale di comunità - come, tra l'altro, ci è anche
ben descritto nella bozza di piano regionale della salute e del
benessere sociale - è un ospedale che deve svolgere, appunto, una
funzione intermedia tra il domicilio e il ricovero ospedaliero,
prevedendo ricoveri brevi di 15-20 giorni di pazienti che, a
seguito di un episodio acuto, comunque di una riacutizzazione di
patologie croniche, necessitino di interventi sanitari a bassa
intensità clinica, una realtà in cui la responsabilità clinica è in
capo a un medico di medicina generale e soprattutto un ospedale di
comunità, appunto, assicuri l'assistenza e la sorveglianza
infermieristica H24, quindi una struttura che ha tutta una serie di
requisiti anche strutturali di un certo tipo. Dico questo perché
ovviamente, leggendo la delibera, che è una delibera più di
disponibilità, sorgono alcuni dubbi o, meglio, in senso ovviamente
propositivo per comprendere, se questo milione e 9 sia sufficiente
a definire completamente il
setting
necessario della
struttura. Dico questo perché, sempre facendo riferimento a dei
dati che sono emersi nel corso di audizioni precedenti sempre sulla
Casa di riposo, si citava, per esempio, una cifra intorno a un
milione per il semplice rifacimento di quello che oggi è il
problema dei bagni, o comunque della struttura. Tra l'altro, ne
approfitto anche per chiedere il supporto del collega Manfrin per
consegnarle delle foto; ne approfitto, sempre parlando della
struttura, per segnalare una problematica legata alle tende; visto
che ieri è stato gentile il Capogruppo a supportare il collega
Ganis, approfitto della sua gentilezza per farle avere questi
aspetti che sono tangenti allo stato della struttura.
Detto questo, la domanda vuole capire quali siano i principali
interventi che sono stati valutati necessari per adeguare la
struttura alle caratteristiche dell'ospedale di comunità, posto il
fatto che nella prospettiva del piano - poi ci torneremo quando ne
discuteremo in Commissione e in Consiglio, ovviamente - è un
ospedale di comunità che deve fare riferimento a circa il 70
percento dell'utenza in prospettiva della Valle, visto che il
distretto 1 partirà dai piedi del Monte Bianco e arriverà fino alla
piana di Aosta, una grande utenza.
Poi soprattutto occorre capire anche se le risorse oggi previste
dal piano nazionale di ripresa e resilienza - e quindi il milione e
9, così come indicate anche nella deliberazione - siano sufficienti
a soddisfare tutte le prerogative per trasformare questa struttura
in ospedale di comunità. Io direi anche un altro aspetto, ovvero
comprendere se siano state fatte delle valutazioni sui costi di
gestione; in altre parole con 1,9 milioni viene realizzata la
struttura, ma poi le valutazioni fatte quali sono? Perché noi oggi
abbiamo un punto di partenza, ne abbiamo già discusso,
relativamente a un trasferimento di circa 1 milione 250 mila euro
che arrivano dalla Regione, che è una delle tre componenti, insieme
al Comune di Aosta e alla Diocesi che esercitano
governance
sulla struttura, ma sono state fatte delle valutazioni in tal
senso? E soprattutto, dal punto di vista della pianta organica,
visto che oggi c'è un piano che prevede - non mi piace dire esuberi
- un taglio di circa 8 persone nella dotazione, domani questa
struttura, questo ospedale di comunità verrà governato
principalmente da una convenzione con l'Azienda USL perché
ovviamente è una struttura al di fuori delle disponibilità formali
dell'azienda e quindi si è pensato anche al costo di gestione che
avrà questa struttura? Perché un conto è dare un obiettivo, cioè
"realizziamo lì un ospedale di comunità" e un altro è dire
"realizziamo un ospedale di comunità che poi deve essere gestito".
Qui insisto e anticipo in parte quella che poi sarà una serie di
osservazioni o, meglio, il metodo di osservazioni che presenteremo
al piano perché ovviamente un piano ha un senso se si sa quanto
costa e quante sono le valutazioni del suo costo, perché altrimenti
rimane un libro dei sogni.
Detto questo, in conclusione vorrei capire anche quali siano le
prossime iniziative che l'Assessorato, in collaborazione con le
controparti interessate, intende porre in essere al fine di
addivenire alla realizzazione della proposta. Questo anche perché
sarà fondamentale per altri due elementi: primo, capire quale sarà
in prospettiva l'agire di quella parte di piano regionale della
salute e l'altra cosa capire in prospettiva quale sarà il modo di
agire che sarà collegato all'altro ospedale di comunità, perché se
n'è già parlato, ce ne sarà anche uno nel costituendo distretto 2,
che, ripeto, avrà un'utenza ben differente rispetto al distretto 1,
ma su questo magari tornerò anche sulla mia prossima
iniziativa.
Dalle ore 10:57 assume la Presidenza il vicepresidente
Marguerettaz.
Marguerettaz (Presidente) -
Per la risposta, la parola
all'assessore Barmasse.
Barmasse (UV) -
Alcune domande sono relative
all'interpellanza, poi lei mi ha fatto un
excursus
che siamo
praticamente su tutto il piano socio-sanitario, ma quasi. Volevo
solamente ricordare che l'indicazione sul numero di ospedali di
comunità è un'indicazione che non arriva dalla Regione, ma dal
Governo ed è un ospedale di comunità ogni 50 mila abitanti.
Sicuramente l'impatto economico in questo momento è stato valutato
in maniera ancora, direi, grossolana, ma approssimativamente il
costo in termini di personale di un ospedale di comunità, con i
posti letto previsti che sono circa 20-22, corrisponde all'impatto
della struttura socio-sanitaria attualmente presente all'interno
della struttura del J.B. Festaz che in questo momento sta ancora
svolgendo quell'attività.
Sull'esigenza di avere dei posti letto di ospedale di comunità o
di strutture socio-sanitarie, questo è emerso ancora di più da
quello che in medicina si dice
evidence based medicine,
cioè
dell'evidenza. A noi mancano posti letto, quindi è vero che
bisognerà fare delle valutazioni più precise sui costi, ma penso
che si debba partire da un presupposto: se in questo momento noi
vogliamo, e in futuro, dare un servizio sanitario di questi posti
ne abbiamo bisogno sicuramente, poi l'impatto economico ovviamente
va valutato in maniera più precisa, però in questo momento partirei
da una necessità: quella di avere dei posti letto in più.
Le valutazioni che lei ha fatto sono corrette, ma teniamo
presente che gran parte dell'Alta Valle d'Aosta gravita
tendenzialmente sulla città di Aosta; abbiamo delle strutture
socio-sanitarie, come, ad esempio, Variney che adesso viene
utilizzata per i Covid positivi e, per fortuna, che c'è; avremo
un'ulteriore struttura socio-sanitaria che sarà quella di Morgex,
che verrà attivata successivamente, cioè appena sarà possibile fare
delle convenzioni per la gestione, ma che se avessimo potuto fare
in questo momento, sarebbe stato estremamente utile perché ci
mancano comunque dei posti letto. Infatti, sia per il carico legato
al Covid, ma anche per il carico delle patologie croniche che in
questo momento continuano ad afferire in maniera importante e
massiva e massiccia sull'ospedale, abbiamo necessità di portare le
patologie croniche sul territorio.
Adesso cercherò di risponderle un po' di più rispetto alle
domande dell'interpellanza. Prima domanda: "quale sia lo stato
delle interlocuzioni tra l'Assessorato, l'Azienda USL e l'Azienda
J.B. Festaz in merito alla proposta di realizzazione di un ospedale
di comunità all'interno della struttura del J.B. Festaz". In data
1° dicembre 2021 è stato effettuato un sopralluogo presso la
struttura J.B. Festaz in via Montegrappa, n. 8 ad Aosta, alla
presenza del direttore Therisod, dell'architetto De Bernardi
dell'Assessorato della sanità, del dottor Iannizzi, dell'ingegner
Barbanti dell'Azienda USL, rispettivamente Direttore dell'area
territoriale e Direttore della struttura complessa tecnica, nonché
del progettista incaricato dello studio preliminare, ingegner
Pallù. Contestualmente sono state fornite le necessarie indicazioni
tecniche al progettista per formulare una prima stima dei costi
degli interventi necessari.
In data 10 dicembre 2021, con protocollo n. 8186, è stata
avanzata alla struttura J.B. Festaz la richiesta di manifestazione
di disponibilità per la realizzazione di un ospedale di comunità di
cui alla missione 6, componente C13 del PNRR. In data 20 dicembre
2021, con protocollo n. 8406, il presidente del CdA, Ruggero
Meneghetti, risponde affermativamente citando la delibera n. 32 -
che è quella che ha citato lei, se non erro -, approvata dal
Consiglio di amministrazione in data 13 dicembre 2021.
"Quali siano i principali interventi che siano stati valutati
necessari per adeguare la struttura J.B. Festaz alle
caratteristiche di un ospedale di comunità": gli interventi
necessari saranno definiti in fase di progettazione, ricordando che
la competenza della redazione del progetto e della realizzazione
dei lavori sarà in capo alla struttura J.B. Festaz. In linea di
massima, sulla base delle valutazioni tecniche della relazione del
progettista incaricato, possono essere ipotizzati i seguenti
interventi: realizzazione di una tenda di accesso protetto per il
trasbordo ambulanza e struttura posta in corrispondenza della
porzione sud del fronte est; sostanziale mantenimento della
distribuzione interna dell'ala interessata e la trasformazione
dell'attuale RSA in ospedale di comunità, ma con significativi
interventi edilizi di manutenzione straordinaria (a titolo
esemplificativo: sostituzione dei serramenti, rifacimento dei
pavimenti e rivestimenti dei bagni, nei locali di servizio, nei
corridoi); revisione e rifacimento degli impianti tecnologici
interessati (idrosanitario, elettronico, termico, di
condizionamento); introduzione di dotazioni tecnologiche
infrastrutturali specifiche e coerenti con gli equipaggiamenti
propri di OdC, cioè di un ospedale di comunità (a titolo
esemplificativo: travi testaletto, impianto distribuzione gas
medicali, impianto gestione chiamate degenti, gruppo di continuità
elettrica) e introduzione di dotazioni tecnologiche di
medical
devices
, coerenti con gli equipaggiamenti propri di un ospedale
di comunità.
"Se le risorse oggi previste dal PNRR, così come indicate
all'interno della già citata deliberazione siano sufficienti a
soddisfare tutte le prerogative di trasformazione": sulla base
delle valutazioni tecniche della relazione del progettista
incaricato, le citate risorse, sulla base dell'ultimo riparto
inviato al Ministero, posso dire che sono pari a euro lordi
1.905.588, quindi risultano essere sufficienti.
"Quali siano le prossime iniziative che l'Assessorato in
collaborazione con le controparti interessate intende porre in
essere al fine di addivenire alla realizzazione della proposta": il
Ministero della salute, con riferimento alla missione 6, componente
C13 del PNRR, ha inviato in data 3 gennaio 2022 una nota che
evidenzia tutte le scadenze da rispettare per l'adesione al
programma da parte delle amministrazioni locali. Le prossime
iniziative saranno volte al rispetto delle scadenze citate nella
nota, nello spirito di collaborazione tra Assessorato sanità,
Azienda USL e struttura J.B. Festaz. In particolare sono da
menzionare: la scadenza del 28 febbraio 2022, data entro la quale
le Regioni, ai sensi della proposta del decreto del riparto delle
risorse del PNRR, si impegneranno a perfezionare i piani operatori
regionali, comprensivi degli action plan e delle schede di
intervento e la scadenza del 31 maggio 2022, data entro la quale le
Regioni, ai sensi della medesima proposta di decreto di riparto
delle risorse del PNRR, dovranno sottoscrivere i contratti
istituzionali di sviluppo.
Presidente -
Per la replica, ha chiesto la parola il
consigliere Aggravi, ne ha facoltà.
Aggravi (LEGA VDA) -
Assessore, commento la sua premessa
con una battuta: forse dobbiamo ringraziare la catena del Bianco e
il fatto che il tunnel non sia così comodo, perché probabilmente
l'Alta Valle, soprattutto in periodo turistico dove, ripeto,
l'utenza non è di poco conto, si guarderebbe forse altrove in
prospettiva, al di là del confine con la Francia. Mi permetta
questa battuta per un discorso molto semplice: liquidare il fatto
che l'Alta Valle o, meglio, i distretti oggi che sono suddivisi lì,
guardino e gravitino su Aosta mi sembra davvero che rappresenti un
po' anche la logica con cui in alcuni passaggi del piano... ripeto
che avremo tempo poi di commentarlo in maniera più puntuale perché
la mia iniziale critica vuole essere propositiva... è il fatto che
ha un approccio troppo legato a determinati obiettivi e non una
visione complessiva che renda efficaci gli interventi. Che ci sia
una necessità di letti l'ha detto più volte, lo comprendiamo e lo
capiamo. La battuta ulteriore è che nel massimo documento di
pianificazione una puntuale analisi sulle necessità dei posti letto
io non l'ho trovata. Io non sono un medico, sono un aziendalista e,
prima di prendere delle decisioni, so che bisogna fare delle
valutazioni. Io immagino che lei da medico non operi o non agisca
se prima non ha letto e viste le analisi del suo paziente. Le dico
questo a beneficio e nell'interesse del suo operato, perché io non
posso decidere dove andare senza sapere come andarci e senza sapere
quanto mi costa andarci, perché altrimenti dire che mi servono
posti letto... allora lo risolviamo prendendo banalmente un
capannone e aggiungendo i posti letto. Mi scusi se banalizzo, ma è
importante.
Sul J.B. Festaz mi sembra di avere capito che abbiamo dei soldi
del PNRR; i soldi ci bastano per sistemare la struttura e poi
vedremo, perché ci servono posti letto. Avremo modo di approfondire
quanto servirà per la gestione, come si intende gestire la
struttura. Per il resto mi sembra che, come ho già detto per quello
che riguardava altri argomenti, i vecchi problemi diventeranno i
nuovi problemi. C'è una necessità? Bene, cerchiamo di capire come
si intende fare e soprattutto quanto ci costa, perché altrimenti il
fatto di avere un obiettivo ci fa perdere il senso e soprattutto la
quantificazione e la spesa per altri servizi contingenti, perché
penso che per ogni letto servono determinate dotazioni non soltanto
strumentali, ma anche e soprattutto dal punto di vista delle
risorse umane che poi ci devono lavorare dietro. Abbiamo la
necessità anche di capire se, effettivamente, questi posti letto
sono sufficienti per soddisfare tutto l'arco dell'anno, perché lo
ripeto, e lo voglio ricordare, io questa osservazione gliel'ho già
fatta in audizione: mi sembra che la prospettiva turistica, il
numero di utenze turistiche che ha la nostra Regione... se ancora
siamo, appunto, una Regione turistica, a volte me lo chiedo viste
certe affermazioni un po' così che ho sentito per quello che
riguarda gli obiettivi, la pianificazione e il modo di agire di
determinati soggetti, così non cito nessuno e non creo mal di
pancia, ma lo creo a tutti anche al sottoscritto... penso che
dobbiamo capire se anche il sistema sanitario può essere pronto a
rispondere a delle necessità che oggi sono sempre più importanti;
penso che la pandemia qualcosa ci ha insegnato e ci ha insegnato
che l'utenza a cui dobbiamo fare riferimento non è soltanto quella
che già abbiamo residente, ma soprattutto quella che viene per
determinati periodi dell'anno, ci porta ricchezza e ci permette di
sopravvivere, perché è l'unica medicina che può permettere a questa
Regione di sopravvivere, di svilupparsi e io direi di vivere ancora
per molti anni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK