Consiglio Regionale della Valle d'Aosta - Oggetto del Consiglio n. 1272 del 19 aprile 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 1272 del 19 aprile 2000 - Resoconto
OGGETTO N. 1272/XI Criteri di applicazione della legge
regionale del commercio fisso e ambulante. (Interpellanza)
Interpellanza A seguito dell’approvazione da
parte del Consiglio regionale della legge concernente la
regolamentazione del Commercio fisso, nonché sulle aree
pubbliche;
Preso atto del mancato rispetto degli impegni presi dalla Giunta
e dall’Assessore competente in occasione
dell’approvazione dei provvedimenti sopra
richiamati;
Visto il tempo trascorso;
i sottoscritti Consiglieri regionali
Interpellano
La Giunta regionale e l’Assessore competente per
conoscere:
1) quali iniziative sono state intraprese o intende mettere in
atto per quanto riguarda i centri storici nei quali la promozione
commerciale è più che giustificata;
2) quali iniziative sono state intraprese o intende prendere per
l’apertura dei centri polifunzionali o piccoli
empori, nei Comuni minori;
3) quale sostegno ritiene opportuno dare agli operatori del
piccolo commercio per quanto riguarda l’assistenza
tecnica e la preparazione professionale.
F.to: Beneforti - Squarzino Secondina
Presidente
La parola al Consigliere Beneforti.
Beneforti (PVA-cU)
Sarò breve nell'illustrazione per il
semplice fatto che questa interpellanza è molto chiara.
Con questa interpellanza si affronta nuovamente un argomento che
riteniamo rivesta particolare importanza, infatti il commercio è
un'attività economica e sociale strategica rispetto anche allo
sviluppo economico e all'occupazione nella nostra regione.
A parte che non siamo ancora a conoscenza del provvedimento che
dovrà regolamentare la grande distribuzione nella nostra regione,
non sono stati rispettati gli impegni presi per quanto riguarda: i
centri storici nei quali la promozione commerciale è più che
giustificata; l'apertura di centri polifunzionali o piccoli empori
nei comuni della Regione, l'assistenza tecnica e la formazione
degli operatori commerciali. Questi impegni erano stati presi al
momento in cui era stata approvata la legge sulla riforma del
commercio prevista dalla "legge Bersani".
Riteniamo che tutto questo vada realizzato, se effettivamente
vogliamo completare il processo di riforma e di liberalizzazione
del settore, come previsto dalla "legge Bersani" che prima ho
richiamato.
Mi fermo qui e aspetto la risposta dell'Assessore.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Il Consigliere Beneforti oggi è molto attento
alle problematiche dei ceti produttivi, turismo, commercio e la
cosa non può che farmi piacere. Tutta questa attenzione si unisce
all'attenzione dell'Assessore e dell'Assessorato per queste
categorie.
Questa iniziativa mi consente altresì di fare il punto della
situazione sui provvedimenti già approvati e lo stato di
avanzamento dei provvedimenti in itinere.
Volevo anzitutto evidenziare che l'attuazione del decreto legge,
cosiddetto "decreto Bersani"?, per quanto attiene l'Amministrazione
regionale la procedura è praticamente completata sia dal punto di
vista normativo che regolamentare, in effetti la Regione ha già
provveduto ad approvare:
- la legge regionale 7 giugno 1999 n. 12 recante principi e
direttive per l'esercizio dell'attività commerciale;
- la legge 2 agosto 1999 n. 20 concernente la disciplina del
commercio su aree pubbliche, modifica alla legge regionale 16
febbraio 1995 n. 6, che va a disciplinare le manifestazioni
fieristiche;
- l'atto amministrativo, di cui forse il Consigliere Beneforti
ha perso l'iter visto che nell'intervento di premessa veniva
sottolineato che non si sapeva che fine aveva fatto il
provvedimento che regolamenta la grande distribuzione, recante
approvazione di indirizzi e criteri per la programmazione della
media e grande struttura di vendita ai sensi dell'articolo 2 della
legge n. 12/99 e tale deliberazione è stata adottata in data 12
gennaio 2000, pertanto il quadro normativo è pressochè
completo.
Poi vi sono alcuni provvedimenti di tipo deliberativo che devono
andare a completare l'organizzazione complessiva, infatti
l'applicazione e l'attuazione della legge n. 12 deve essere
concretizzata per intero con l'approvazione di provvedimenti
amministrativi che peraltro sono già stati presi in esame dalla
Giunta regionale e che sono in procinto di essere approvati dalla
Giunta stessa.
Sono anche provvedimenti amministrativi che richiedono un grosso
approfondimento con le categorie interessate, però siamo a buon
punto, siamo in dirittura di arrivo.
I provvedimenti in questione verranno approvati con apposite e
separate deliberazioni di Giunta, consisteranno in un articolato
che disciplina compiutamente le materie considerate ed avranno ad
oggetto, il primo, la disciplina dell'attivazione e del
riconoscimento dei centri polifunzionali di cui all'articolo 12
della legge 7 giugno 1999, recante principi e direttive per
l'esercizio dell'attività commerciale; il secondo, la disciplina
dell'attività di formazione e qualificazione per gli operatori
commerciali.
Questi sono due provvedimenti che verranno attuati con delibera
di Giunta, come prevede la legge, provvedimenti che sono già stati
consegnati alla Giunta, la quale sta esaminandone i contenuti,
diciamo quindi che il lavoro fatto dall'Assessorato è praticamente
terminato.
Vi è un terzo provvedimento, che dovrà essere sottoposto, dopo
l'approvazione da parte della Giunta, all'esame del Consiglio
regionale. Si tratta del regolamento sulle modalità di
autorizzazione dei centri di assistenza tecnica (CAT) ai sensi
dell'articolo 14 della legge regionale 7 giugno 1999, n. 12.
Essendo imminente l'approvazione di tutti gli atti
amministrativi sopra indicati, può definirsi quasi completata la
fase attuativa della riforma del commercio da parte della Regione;
si entrerà quindi in quella dell'applicazione in concreto dei
provvedimenti.
Per quanto concerne l'attivazione e il riconoscimento dei centri
polifunzionali, finalizzati allo sviluppo e alla rivitalizzazione
dei comuni montani minori, è previsto un percorso che si articola
nei seguenti punti:
- individuazione dei requisiti e delle attività dei centri
polifunzionali;
- fissazione delle modalità per la loro costituzione e il loro
funzionamento;
- valutazione da parte della Regione delle domande di apertura
dei centri polifunzionali sulla base di determinati criteri di
priorità e conseguente concessione del riconoscimento in base a
quanto prevede la legge;
- forme di incentivazioni finanziarie e fiscali atte a favorire
la costituzione e l'insediamento degli stessi centri
polifunzionali;
- previsione della valorizzazione e commercializzazione nei
centri polifunzionali delle produzioni agroalimentari ed
artigianali valdostane con apposite indicazioni e/o marchi per
differenziare i prodotti tipici della Valle dagli altri prodotti
oltre alla possibilità di inserire tutta una serie di servizi, che
possono essere servizi di sportello bancario, informazioni
turistiche, eccetera, che creeranno i presupposti per avere una
redditività che consenta di mantenere aperti questi centri che
hanno un valore sociale per i residenti, che hanno una funzione di
vicinato, ma soprattutto un valore dal punto di vista
turistico.
Sempre al fine di garantire la permanenza e lo sviluppo della
rete distributiva legata al piccolo commercio - perché, se ho
capito bene, la preoccupazione principale dell'interpellante è
relativa alla piccola distribuzione e alle piccole attività
commerciali-, soprattutto con riferimento alle realtà commerciali
dei centri storici, consentendo alle piccole imprese operanti nel
settore del commercio di modernizzarsi e di migliorare l'offerta e
la competitività sul mercato, si intende fornire, prevalentemente
con lo strumento dei CAT, ma non solo, un supporto concreto in
termini di:
- assistenza nell'ambito del "marketing" e della promozione;
- formazione ed aggiornamento dell'innovazione tecnologica e
della specializzazione nell'introduzione di nuove forme di
commercio, ad esempio il commercio elettronico che sarà comunque un
argomento sul quale dovremo confrontarci;
- gestione economica e finanziaria di imprese ed altri aspetti
organizzativi perché le cose diventano sempre più complicate dal
punto di vista gestionale;
- assistenza per l'accesso ai finanziamenti anche
comunitari;
- tutela dei consumatori;
- igiene e sicurezza sul lavoro;
- certificazione di qualità degli esercizi commerciali.
Tutto ciò permetterà ai gestori delle piccole attività
commerciali di avere un grosso abbattimento sui costi fissi che in
questo momento sono quelli che rendono non più redditiva
l'attività.
È poi previsto che i CAT, una volta ottenuta l'autorizzazione
della Regione, possano a loro volta accedere ad appositi
finanziamenti a sostegno della propria attività in favore delle
imprese operanti nel settore commerciale.
A corollario del sistema organizzativo che si intende realizzare
nel settore è in corso inoltre la predisposizione da parte della
competente struttura dell'Assessorato di un disegno di legge che
disciplini in un unico ambito diverse forme di incentivazione
finanziaria regionale a favore del commercio e dei servizi.
Adesso ci sono più leggi che prevedono interventi finanziari per
l'acquisto o per l'ammodernamento o per il rifornimento di nuove
attrezzature, il leasing e via dicendo; stiamo cercando di fare un
unico testo di legge che metta insieme le provvidenze relative al
settore commerciale in senso lato con quelle che adesso
sovvenzionano anche le strutture alberghiere, quella che definiamo
"la numero 101", quindi cercheremo di riorganizzare dal punto di
vista legislativo tutti questi aspetti in modo che il cittadino
abbia un unico interlocutore nel settore.
Presidente
La parola al Consigliere Beneforti.
Beneforti (PVA-cU)
Ringrazio l'Assessore per la risposta
particolareggiata che ha voluto dare alla nostra interpellanza.
Devo dire che è la prima volta che ho una risposta precisa e ben
dettagliata e devo darne atto all'Assessore.
Ci fa piacere tutto il meccanismo che viene messo in movimento;
riteniamo che questa riforma debba essere portata a termine nel più
breve tempo possibile per giungere a una soluzione del commercio
fisso nella nostra regione perché i ritardi oggi non sarebbero più
ammissibili. Quello che manca alla sua particolareggiata
illustrazione, Assessore, sono i tempi entro i quali questi impegni
che lei ha preso si intendono realizzare.
Per giugno, lei lo sa meglio di me, è prevista la Conferenza
nazionale sul commercio e quella sarà l'occasione di un incontro
fra Governo, Stato, Regioni e categorie per fare l'esame della
situazione commerciale nelle singole regioni.
Auspichiamo che a quella conferenza nazionale, che sarà
organizzata dal Ministro dell'industria e commercio e che è stata
preparata in un incontro a Cernobbio, la Regione Valle d'Aosta sia
fra quelle che ha adempiuto a tutti i compiti che le derivavano
dalla "legge Bersani".
In quell'incontro a Cernobbio, e lei lo sa benissimo, Assessore,
è stato presentato un decalogo che comprende 10 punti a favore
della categoria del settore commercio; se a questi 10 punti che
sono stati previsti a Cernobbio si aggiunge quello che vogliamo
fare a livello regionale, credo che possiamo dare al settore del
commercio uno sviluppo diverso da quello che è stato dato fino ad
oggi e togliere il sopravvento della grande distribuzione sul
piccolo commercio che oggi si verifica anche nella nostra
Regione.
Pertanto chiedo che si stringano i tempi in modo che la nostra
Regione arrivi alla Conferenza nazionale del commercio di giugno
preparata ad affrontare un nuovo futuro per tutto il settore
commerciale perché anche da questo settore dipende lo sviluppo
economico della Regione, come pure il processo occupazionale. Se in
questo settore possiamo dare occupazione, credo sia un fatto
abbastanza positivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK