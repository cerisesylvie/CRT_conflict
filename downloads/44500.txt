Consiglio Regionale della Valle d'Aosta - Oggetto del Consiglio n. 1484 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1484 del 11 maggio 2022 - Resoconto
OGGETTO N. 1484/XVI - Interpellanza: "Intendimenti in ordine
al mancato pagamento delle misure a superficie del Programma di
sviluppo rurale (PSR)."
Bertin (Presidente) -
Punto n. 18 dell'ordine del giorno.
Per l'illustrazione il consigliere Planaz a cui passo la
parola.
Planaz (LEGA VDA) -
Quest'iniziativa nasce a seguito di
segnalazioni da più agricoltori che lamentano il fatto che non sono
ancora state liquidate le misure a superficie delle annualità dal
2015 al 2021; logicamente le annualità del 2021 sono ancora in fase
di pagamento, ma per tutte le altre annualità si continua a
portarla avanti da molto tempo.
Io, Assessore, non è che voglio accusare lei di questi ritardi,
però questi pregressi che ci portiamo avanti come Amministrazione
da molto tempo sono causati da molteplici fatti, e forse altre
Regioni queste problematiche non le hanno. Ne cito alcune: la
particolarità del nostro territorio, la parcellizzazione, la poca
competitività delle nostre aziende, che non sempre possono magari
avere la possibilità di un personale che si occupi esclusivamente
di burocrazia, e questo la dice già per il fatto che di
sburocratizzazione non è stato fatto nulla, e più si continua ad
andare avanti con il tempo, più le difficoltà burocratiche si
avvertono, ma non solo per quanto riguarda le aziende agricole,
anche per gli enti che sono predisposti per andare a predisporre
tutti i piani dei pagamenti sulle misure, più che altro a
superficie che sono quelle più complicate, ma anche per le altre
misure sul benessere animale e quant'altro.
Queste problematiche che portiamo avanti da tempo, soprattutto
in un periodo come questo, che non siamo ancora usciti da una
pandemia e con un aumento spropositato del costo di tutte le
materie prime, come abbiamo già discusso in molte altre iniziative,
fanno sì che oggi queste aziende si trovano in ulteriore
difficoltà. Bisognerebbe fare in modo che si faccia tutto il
possibile per liquidare quanto dovuto, anche perché ci sono ancora
aziende che devono restituire degli anticipi avuti dalla nostra
Regione, dall'Amministrazione regionale, che se non percepiscono il
dovuto, si possono trovare in difficoltà a restituire anche quello
che è dovuto all'Amministrazione, che sarebbero anche le risorse
necessarie da usare in altri ambiti. Questo fa sì che bisognerebbe
fare in modo che tutte queste anomalie vengano risolte e si liquidi
il tutto alle aziende.
Su un rapporto ricevuto dal direttore di AREA (penso che lo
abbiamo ricevuto tutti lo scorso marzo), io l'avevo già notato
prima e oggi l'ho addirittura stampato, c'era tutta una serie di
problematiche del lavoro svolto dall'AREA, che è l'ente preposto
che fa da tramite tra noi e AGEA per la liquidazione di tutte
queste risorse, ed era spiegato tutto il lavoro fatto, con delle
richieste ben precise. Una di queste richieste è il fabbisogno di
personale per l'anno 2022; questa io non vorrei che fosse una
causa, per il motivo che, non avendo sufficiente personale a
disposizione, si rallentino tutte le procedure per la
liquidazione.
È per questo motivo che abbiamo presentato quest'iniziativa, per
mettere a conoscenza delle difficoltà che ci sono in quest'ambito,
ma anche per fare un attimo una piccola riflessione. Come sono
venuto a capire, ci sono ancora annualità come quelle del 2015 che
devono ancora essere liquidate e non è da noi forse andare a
verificare le problematiche tecniche che bloccano questi pagamenti,
ma io mi metto al posto di queste aziende che nel 2015 - 2015! -,
sia gli enti che presentano le domande ma anche gli allevatori che
si sono messi a disposizione per stipulare queste domande per gli
indennizzi, che oggi non hanno ancora percepito nulla, e questa è
una cosa che secondo me è inammissibile.
È per questo che bisognerebbe far sì di interloquire con AGEA,
che è l'ente preposto per la liquidazione di queste e andare ad
affrontare una volta per tutte queste difficoltà, perché ricordiamo
che i rapporti con AGEA sono sempre un po' così, non sempre di
netta risposta. AGEA, se da un lato forse ci fa un certo favore di
vantaggio sull'erogazione, sul pagamento, sulla stipula delle
pratiche, dall'altro canto ci troviamo delle problematiche
irrisolte, a causa di eccessivi
refresh
e altri controlli,
ma nella nostra Regione bisognerebbe anche porre un'attenzione su
quando fare questi refresh. I refresh sono delle foto aeree che
vengono fatte a distanza di due o tre anni, ma che a volte vengono
anche fatte nel periodo invernale, quando il manto nevoso ricopre
gran parte dei nostri alpeggi e questo fa sì che si vada magari a
bloccare le domande di pagamento, creando molto lavoro anche per
chi deve ripresentare l'istanza del riesame, per poi poter
giustificare che quelle superfici vengono pascolate o lavorate,
dipende dalle culture che ogni azienda va a fare.
È per questo che chiedo al Governo da cosa sia dovuto il blocco
dei pagamenti delle misure a superficie qui sopra indicate. Il
quesito 2, come anticipato, mi darà la risposta per iscritto: quali
siano le misure che non sono ancora state liquidate e quante sono
le aziende che devono essere liquidate, suddivise per annualità
sulle misure a superficie riguardante il PSR. Il quesito 3: quali
iniziative intenda mettere in campo l'Amministrazione regionale per
arrivare alla liquidazione delle misure non ancora liquidate.
Presidente -
Per la risposta l'assessore Sapinet.
Sapinet (UV) -
Grazie collega Planaz. Innanzitutto due
considerazioni su AREA, sulla sua organizzazione e sui risultati
che tra mille difficoltà sta ottenendo, l'ha citato anche lei, le
criticità sul personale, è un po' una criticità sulla quale la
macchina regionale oggi si scontra, che sta affrontando e via via
risolvendo, è ovvio che ci va del tempo. Oggi su AREA siamo
riusciti a sostituire una risorsa che ha cessato la sua attività a
fine del 2021 e nel corso dell'anno andremo ad aggiungere
un'ulteriore risorsa, che dovrebbe arrivare da una convenzione che
è stata fatta per una graduatoria. Quindi dei piccoli segnali, ma
comunque estremamente importanti. Così come prima parlavamo
dell'ufficio consorzi dove sono state aggiunte due risorse nel
corso del 2021, che sono azioni che permettono veramente di dare
dei risultati pressoché immediati, sia nei consorzi, come abbiamo
detto prima, ma anche qui, e poi le percentuali che seguiranno e
che le leggerò ne sono in parte conferma; percentuali che fanno
parte di tabelle che le fornirò, perché ovviamente le permetteranno
una lettura migliore.
Per quanto riguarda i tre quesiti, la prima domanda: a cosa è
dovuto il blocco dei pagamenti delle misure a superficie. Come già
riportato in una risposta, era l'interpellanza 648 dell'ottobre
scorso, le principali cause dei ritardi hanno natura oggettiva, e
sono legate, in parte, a errori nella compilazione o nelle
dichiarazioni rese in fase di presentazione delle domande da parte
degli stessi agricoltori, con il supporto dei loro CAA, ma in parte
anche a difficoltà tecnico-informatiche di adeguamento ai continui
cambiamenti imposti dalle normative europee e nazionali, che gli
uffici dell'autorità di gestione del PSR di AREA Valle d'Aosta,
grazie a un quotidiano scambio con i servizi di AGEA, stanno via
via risolvendo.
In particolare, si rileva che le domande presentate nei primi
anni di avvio del Programma sono viziate nella forma e nella
sostanza, il che impedisce il pagamento dei premi spettanti. Le
anomalie più ricorrenti, che riguardano tutte le campagne, sono:
periodi di impegno non corretti e di impegni non coerenti nel
tempo, incoerenze nelle date dei contratti d'affitto, molteplicità
di posizioni IVA per imprese con multiattività, dichiarazioni di
superfici o animali non coerenti con i requisiti della misura,
carico animale minimo o massimo non corretto, subentri o anomalie
nei contratti di scambio fieno-letame.
Un capitolo a sé è legato alle domande a campione e/o a
condizionalità, i cui controlli sono di competenza AGEA. In questo
caso il pagamento del premio è necessariamente ritardato, rispetto
alle normali tempistiche delle domande non estratte a campione, e
con certa frequenza l'esito dei controlli determina un importo
erogabile inferiore, per riduzioni e sanzioni, rispetto a quello
richiesto dai beneficiari.
Un'altra casistica è legata alla rideterminazione delle
superfici ammissibili conseguente ai cosiddetti
refresh,
che
lei stesso ha citato, ovvero l'effettuazione di nuove
fotointerpretazioni, da parte dei servizi AGEA, della superficie
agricola potenzialmente ammissibile. Nel caso in cui gli esiti dei
refresh, gli ultimi sono del 2018 e del 2021, determinino nei
confronti di una data azienda una minore superficie ammissibile a
premio, la domanda afferente a una o più campagne è soggetta a
riduzioni o sanzioni.
Le criticità da lei segnalate sono state oggetto di discussione
all'interno della Commissione delle politiche agricole e più volte
anche segnalate a AGEA.
Il secondo quesito è: quali sono le misure che non sono ancora
state liquidate e quante sono le aziende che devono essere
liquidate, suddivise per annualità sulle misure di superficie
riguardanti il PSR. Qui le darò poi, come detto, le tabelle.
Attualmente i pagamenti delle misure a superficie, in capo dalla
misura 10 alla 14, hanno raggiunto una media dell'88 percento della
dotazione finanziaria complessivamente assegnata a queste misure
per il settennio 2015-2021, evidenziando che la campagna 2020 è
stata pagata al 96 percento. Nello specifico, il livello di spesa
suddiviso per campagna è il seguente: passiamo da un 87 percento
del 2015, poi 89 del 2016, 89 del 2017, 84, 85, per arrivare al 96
percento del 2020 e l'85 percento del 2021 che è ancora in
atto.
Come evidenziato in tabella, le percentuali di pagamento annue
fanno riferimento alla differenza fra quanto richiesto dai
beneficiari e la spesa effettivamente liquidata per ogni campagna.
È bene precisare che la spesa teorica, cioè il richiesto, non è da
intendersi come effettivamente liquidabile o vincolante per
l'Amministrazione, in quanto la sua autorizzazione definitiva è
legata all'esito positivo dell'istruttoria dell'organismo pagatore
AGEA, a livello centrale, e di AREA a livello regionale.
Di seguito riporterò il riepilogo delle domande la cui
istruttoria è ancora aperta a causa delle anomalie descritte al
primo quesito e che di conseguenza hanno avuto un pagamento
parziale o non sono state ancora oggetto di pagamento. Qui abbiamo
una percentuale che passa dal 4 percento del 2015 al 7, al 12 del
2017, il 21 percento sul 2019, che poi riprenderemo in finale di
interpellanza, e il 2 percento sul 2020. Segue poi il dettaglio per
quello che riguarda la campagna 2021, da cui si desume l'effetto
positivo della costante e quotidiana attività di collaborazione fra
gli uffici regionali e AGEA, che ha generato in quest'ultima
campagna ottimi risultati in termini di pagamento. Infatti a oggi,
al 28 marzo, siamo già a un 85 percento di media tra le varie
misure, con alcune che sono sul 70, 87, 88 percento, per arrivare
fino alla misura 14.1.1. che è addirittura al 94 percento.
Il terzo quesito era: quali iniziative intende mettere in campo
l'Amministrazione regionale per arrivare alle liquidazioni delle
misure non ancora liquidate. Le attività messe in campo
dall'autorità di gestione del PSR, in collaborazione con AREA Valle
d'Aosta sono: l'intensificazione del dialogo tecnico e strategico
con AGEA, non sempre facile come ha ricordato, attraverso le
bilaterali tecniche e il ricorso all'
help desk
, che nel 2021
è stato attivato in maniera soddisfacente; poi, un supporto CAA per
la risoluzione delle problematiche legate ai vari fascicoli, la
fornitura dei dati a supporto dei CAA per la presentazione delle
domande 2022 e l'applicazione delle procedure approvate da AREA VdA
e dall'autorità di gestione.
Oltre alle risoluzioni tecniche sopra esposte, affrontate
quotidianamente dagli uffici regionali nel dialogo con AGEA, si
segnala comunque l'azione politica promossa dal sottoscritto
insieme ai colleghi, in particolar modo della Regione Molise, a cui
si sono poi aggiunti Friuli-Venezia Giulia e Sardegna, per le varie
problematiche, ma in particolar modo per la campagna 2019, che
abbiamo visto con una percentuale ancora importante, le cui
istruttorie erano e sono in parte ancora bloccate da AGEA, a
partire dal primo gennaio del 2021, a causa del mancato
finanziamento dell'Unione europea, che ha determinato dei ritardi
nei pagamenti dovuti questi a mancanze di AGEA; pagamenti quindi
ritardati ben oltre i termini regolamentari.
Già a partire dal luglio del 2019, poi con altri solleciti a
settembre e ottobre del 2021, non ultimo a febbraio 2022, ma anche
ieri nel corso dell'ultima riunione con i colleghi, le quattro
Regioni hanno promosso, in sede di commissione politiche agricole,
l'istituzione di un tavolo tecnico politico con il Ministero, per
trovare una soluzione tecnica e finanziaria per sbloccare le
istruttorie e colmare il mancato cofinanziamento. Questo ci era
stato già promesso a febbraio e ieri, in occasione della riunione,
lo abbiamo nuovamente sollecitato. Sono soluzioni che il Ministro
ha confermato in presenza, mentre eravamo a Verona in occasione di
Vinitaly: è sua intenzione voler trovare un accordo con AGEA, ma
per il quale ha chiesto a quest'ultima una rendicontazione precisa
della situazione su tutte le Regioni coinvolte, rendicontazione che
noi abbiamo già fornito quest'autunno.
Nelle ultime sedute della Commissione delle politiche agricole
altre Regioni si sono aggiunte, tra le quali la Regione Lazio che
ha promosso un confronto sollecitando l'istituzione del tavolo
politico, ed è stato registrato l'interesse di tutte le altre
Regioni, per arrivare a circa quindici-sedici Regioni che hanno
questa problematica. Come è avvenuto poi nella penultima riunione
della commissione, alla quale appunto ho potuto partecipare in
presenza, si è chiesto con maggiore decisione e incisione la
risoluzione di queste istanze e certamente la nostra intenzione è
continuare a sollecitare in questa direzione.
Ricordo e colgo ancora l'occasione per ringraziare gli uffici
del dipartimento e quelli di AREA Valle d'Aosta, perché comunque va
ricordato che la nostra Regione è tra le prime in termini di
percentuali di pagamento sui fondi stanziati.
Presidente -
Consigliere Planaz per la replica.
Planaz (LEGA VDA) -
Mi associo anch'io ai complimenti a
tutto il personale di AREA VdA e soprattutto al direttore che in
questi anni ha saputo dare delle risposte che era da molti anni che
gli agricoltori e gli allevatori aspettavano. È inutile
sottolinearlo, da una breve analisi vediamo che le percentuali di
premi erogati nelle annualità dal 2015 al 2020 sono migliorate
tantissimo, soprattutto arrivando al 2020 con un 96 percento di
erogato, come lei mi ha indicato, anche se questa piccola
percentuale del 4 percento in una regione piccola come la nostra
non è da sottovalutare, perché in questi piccoli numeri ci
potrebbero essere delle piccole aziende, delle piccole realtà,
delle famiglie che lavorano, che magari si vedono decurtare parte
dei fondi.
A volte, come ha detto anche lei, sono delle domande non
presentate esattamente, ma si dovrebbe fare un'analisi per il
futuro su questa nuova programmazione, sulla complessità della
presentazione di queste domande, soprattutto per le nostre realtà.
Siamo passati dai primi anni di presentazione delle domande per
arrivare a oggi, ma la situazione non è migliorata, è molto
peggiorata. C'è sempre una maggiore burocrazia, un maggiore carico
burocratico che poi, tra gli scambi tra i vari enti, tra chi
presenta le domande, tra chi le analizza, tra chi deve erogarle,
magari delle piccole anomalie vanno a bloccare dei pagamenti.
Posso citarne alcune. Facciamo l'esempio di un carico di venti
capi: questa azienda perde magari un'indennità o una misura sul
benessere animale per un capo, per un motivo che non è così grave
nella conduzione del territorio e del benessere animale, non è che
ha commesso un reato, ma magari ha sorpassato o non è arrivato al
numero precisato e magari si vede decurtare tutto il premio. Questo
bisogna fare in modo che non accada: nella nuova programmazione
bisogna essere molto vigili su queste piccole anomalie che possono
creare dei danni a delle aziende, che poi perdono delle risorse
importanti come l'indennità compensativa.
L'indennità compensativa è un premio per le aree svantaggiate di
montagna. Questo la dice già tutta: non è un guadagno per
l'azienda, ma è una misura che va a dare un sostegno a delle aree
che sono in difficoltà, che già non ce l'hanno un guadagno, che
hanno già avuto un danno, perché lavorano in ambienti non sempre
comodi. Ci sono alpeggi nella nostra regione che non sono ancora
serviti da piste, poderale o quant'altro, e queste misure vanno a
dare una mano a queste aziende, affinché continuino la loro
attività e facciano il meglio per il nostro territorio. Lo so che
forse non piace a tutti, però queste piccole attività sono
importanti sul nostro territorio, perché sono quelle che servono a
mantenere tutto quello che abbiamo, che abbiamo avuto, che abbiamo
ereditato dai nostri avi da molti anni e che dobbiamo far di tutto
per mantenere, facendo capire anche agli enti preposti di Roma e di
Bruxelles che non tutte le aziende piccole della nostra valle
possono essere competitive con le altre grosse aziende di pianura e
che devono essere aiutate per questo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK