Consiglio Regionale della Valle d'Aosta - Oggetto del Consiglio n. 110 del 1° ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 110 del 1° ottobre 2008 - Resoconto
OGGETTO N. 110/XIII - Interpellanza: "Iniziative volte a
contenere il fenomeno del caro vita".
Interpellanza
Premesso che la città di Aosta risulta primeggiare, secondo
recenti indagini, tra le città italiane per il caro vita, con
prezzi che risulterebbero anomali soprattutto per beni e servizi di
prima necessità;
Appreso che alcune amministrazioni Provinciali e Regionali
stanno assumendo iniziative per combattere il fenomeno del caro
vita, quali i
farmers' markets, per mettere direttamente in
contatto produttori locali e consumatori, e i panieri di generi
alimentari a prezzi bloccati in collaborazione con le associazioni
di categoria del commercio, la grande distribuzione e le
associazione dei consumatori, nonché di promozione dei prodotti Km
0;
Ricordata la recente conferenza " Una montagna di cibo Km 0",
organizzata nell'ambito del "Mountain Photo Festival", che ha
riscosso un notevole successo di pubblico evidenziando il vivo
interesse presente nella comunità valdostana per le problematiche
legate ad un consumo consapevole;
i sottoscritti Consiglieri regionali
Interpellano
gli Assessori competenti:
1) se siano in corso o in fase di studio iniziative di
monitoraggio dell'andamento dei prezzi;
2) se siano in programma iniziative analoghe a quelle
illustrate precedentemente od altre tendenti a contenere il
fenomeno del caro vita, per combattere la speculazione sui prezzi
di prima necessità a tutela delle fasce più deboli;
3) se non ritengano urgente attivare interventi di sostegno
(sconti, buoni acquisto...) per le fasce economicamente più deboli,
oltre ad eventuali misure generali per il rilancio dei consumi e di
miglior promozione in Valle dei prodotti agroalimentari
locali.
F.to: Louvin - Morelli Patrizia
Président
- La parole au Conseiller Louvin.
Louvin (VdAV-R)
- Grazie, Presidente. Credo che non
sfugga a nessuno la drammaticità della situazione nella quale si
trovano moltissime famiglie per l'aumento dei prezzi. È arrivata
pochi giorni fa la notizia di rincari che su scala annuale per
alcuni generi e per alcuni servizi, acqua, luce, gas, porta la
lancetta intorno al 9% dell'aumento. Qualche settimana fa le
associazioni dei consumatori sono state impegnate in azioni
dimostrative per attirare l'attenzione e chiedere maggiore impegno
su questo terreno. Non siamo di quelli che intendono fare
dell'allarmismo su una questione di tale delicatezza, ma solo avere
dal Governo regionale l'impegno e la certezza che si faccia quanto
possibile per alleggerire il peso che grava sulle spalle di molte
famiglie e questo è quanto di più normale ci si possa attendere.
Non ho bisogno di illustrare nel dettaglio questa interpellanza,
chiediamo cosa si stia facendo in termini di monitoraggio, cosa si
fa o si intenda fare per contenere il fenomeno indiscutibile e il
flagello del carovita, per contrastare in particolare la
speculazione che purtroppo è stata anche messa in evidenza in
alcuni anelli della catena di distribuzione e quali iniziative di
sostegno siano allo studio da parte dell'Esecutivo regionale.
Grazie e poi all'esito valuteremo i contenuti.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- I colleghi Louvin e Morelli portano
all'attenzione del Consiglio un tema che è molto delicato, che non
riguarda solo la Valle d'Aosta, ma è un ragionamento che deve
essere fatto con degli orizzonti molto più ampi rispetto ai nostri.
Ciò detto, nessuno si vuole sottrarre al suo giusto ruolo, quindi,
da un lato, non abbiamo attualmente delle azioni sistematiche
finalizzate al monitoraggio, siamo all'inizio della legislatura,
stiamo cercando di fare un'attività che vuole creare un po' di
sinergie rispetto ai vari attori che a vario titolo si occupano di
osservatori e di monitoraggi. Credo che anche a livello nazionale
sia così, solo recentemente con la finanziaria del 2008 è stata
creata presso il Ministero dello sviluppo economico la Direzione
generale per la concorrenza e i consumatori: una figura
istituzionale che ha fra i propri compiti fondamentali anche quello
di contrasto all'aumento dei prezzi e alle speculazioni, si tratta
del Garante per la sorveglianza dei prezzi, è stato denominato Mr.
Prezzi, no? Antonio Lirosi. Nell'ambito di questa Direzione inoltre
è stato istituito il Consiglio nazionale dei consumatori ed utenti,
fra i cui compiti - definiti dall'articolo 136 del Codice del
consumo (decreto legislativo n. 206) - vi è anche quello di
favorire ogni forma di accordo e di coordinamento fra le politiche
nazionali e regionali in materia di tutela dei consumatori e degli
utenti. A questo proposito, proprio per dare qualche elemento
aggiuntivo e per trarre dei consigli e delle esperienze, abbiamo
un'occasione molto ghiotta, nel senso che la Valle d'Aosta il 10-11
ottobre ospiterà al Centro congressi di Saint-Vincent un'iniziativa
che è stata promossa dalla Regione in collaborazione con il
Ministero: la sessione programmatica 2008 del Consiglio nazionale
consumatori e utenti. Questo convegno quindi sarà un'occasione
importante proprio per approfondire la tematica del contrasto al
carovita, ci saranno: il Sottosegretario, il Garante per la
sorveglianza dei prezzi, esperti in materia, rappresentanti delle
associazioni dei consumatori provenienti da tutta Italia. Avremo
quindi nei prossimi giorni un'occasione per vedere se riusciamo a
mettere a punto delle attività che possono poi dare dei
risultati.
Nel nostro ordinamento abbiamo diverse fonti, abbiamo delle
disposizioni che consentono di realizzare degli osservatori dei
prezzi dei prodotti al consumo, delle tariffe e dei servizi. Legge
istitutiva è lo statuto della
Chambre valdôtaine
(legge
regionale n. 7/2002), che attribuisce a questo ente di diritto
pubblico la funzione di costituire osservatori economici e
congiunturali dei diversi settori dell'economia regionale e
rappresenta sicuramente lo strumento più appropriato mediante cui
effettuare indagini periodiche o permanenti sull'andamento dei
prezzi al consumo. Già ora presso la
Chambre
sono effettuate
rilevazioni sistematiche sull'andamento dei prezzi all'ingrosso. La
legge regionale n. 6/2004, disposizioni per la tutela dei
consumatori e degli utenti, nell'attribuire alla Regione compiti
generali di tutela dei diritti dei cittadini in qualità di
consumatori e utenti di beni e servizi ha istituito un Comitato
regionale dei consumatori e degli utenti, composto da
rappresentanti della Regione interessati a tali problematiche, da
rappresentanti de la
Chambre
e da rappresentanti di tutte le
associazioni dei consumatori regionali iscritte nell'apposito
elenco. Ho avuto già modo di incontrare parte di queste
associazioni, quelle che hanno fatto fra di loro un coordinamento,
perché dobbiamo cercare nel limite del possibile di far sì che le
associazioni fra di loro collaborino un po'. L'obiettivo non è la
proliferazione di queste sigle, dobbiamo in qualche modo permettere
un coordinamento fra di loro, quindi abbiamo incontrato una parte
di esse e con alcune è stata condivisa l'idea che il Comitato
sopraccitato sia la sede decisionale più opportuna per lo studio e
l'avvio di iniziative regionali alle problematiche del
"consumerismo".
Nella seconda domanda mi si chiede:
"se siano in programma
iniziative analoghe a quelle illustrate precedentemente..."
,
nell'illustrazione si parla ad esempio dei chilometri 0: qui il
contesto istituzionale normativo ci obbliga ad un confronto
importante perché queste iniziative sono stimolanti, ma non sono
cogenti. Possiamo anche lavorare su delle ipotesi dove mettiamo
attorno allo stesso tavolo - ed è un'idea che abbiamo "messo" - le
associazioni dei commercianti, le imprese loro aderenti, le
associazioni dei consumatori, per tenere bloccati per almeno sei
mesi o più i prezzi di un paniere definito di beni.
Alternativamente si potrebbe, dal punto di vista delle idee che
abbiamo sottoposto, stipulare un accordo pluriennale con i
venditori di prodotti alimentari di largo consumo, ad esempio pane
e carne, volto ad applicare sconti sul prezzo di tali beni durante
l'ultima settimana del mese (la famosa quarta settimana).
Occorre prestare attenzione comunque al fatto che queste azioni
complesse e delicate possono essere veramente efficaci e non
esaurire gli effetti sperati nel giro di poco tempo solo se vi è
una piena disponibilità e una piena consapevolezza da parte delle
imprese e un impegno consistente da parte dell'ente pubblico in
termini di monitoraggio e promozione continua con conseguente
assunzione in proprio dei relativi oneri organizzativi e
finanziari; non possiamo disporre per legge un blocco dei prezzi,
dobbiamo cercare di creare delle condizioni per... Com'è stato
verificato in altre Regioni e Province, infatti, senza questa
importante contropartita pubblica l'effetto di contrasto al
carovita è stato decisamente limitato e le iniziative hanno assunto
connotati di estemporaneità, ossia si fanno delle belle
dichiarazioni ma, dal punto di vista dell'efficacia, si avrà un
risultato molto modesto.
In particolare, tornando all'interrogazione, i
farmers'
markets
o i prodotti chilometri 0, la Regione ha già attivato
varie iniziative di sensibilizzazione sul tema, una è stata citata:
all'interno del "Montain Photo Festival", poi ci sono - questo non
è stato citato - dei vari mercatini periodici dedicati
esclusivamente ai prodotti agroalimentari locali, quindi iniziative
che vogliono essere un segnale. Anche in questo caso occorre
sottolineare che, sebbene in linea di principio il rapporto diretto
produttore-consumatore faccia venir meno il costo di tutti gli
eventuali intermediari, in Valle d'Aosta, tenuto conto della scarsa
possibilità di produzione di volumi significativi, risulta molto
difficile beneficiare di economie di scala, quindi appare limitata
la possibilità di vendita a prezzi più bassi. Permane sicuramente,
venendo meno il ruolo degli intermediari che imballano il
trasporto, il beneficio in termini di minor impatto ambientale.
Sicuramente con questo tipo di ragionamento diamo delle
risposte.
Sul terzo quesito credo che il collega Isabellon possa avere più
elementi per dare delle risposte.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Come anticipato dal collega
Marguerettaz, per quel che riguarda il terzo punto, che si
riferisce
"ad eventuali misure generali per il rilancio dei
consumi e di miglior promozione in Valle dei prodotti
agroalimentari locali"
, si può anzitutto affermare che il fatto
che si intervenga su questo punto sia come Assessorato del turismo
e commercio, sia come Assessorato dell'agricoltura dimostra che è
in atto un'attività di collaborazione che va via via
intensificandosi per una serie di azioni fra i due Assessorati.
Brevemente, queste si esplicitano come miglior promozione dei
prodotti agroalimentari locali naturalmente attraverso una migliore
conoscenza e comunicazione fra i soggetti interessati: questo è un
passaggio importante. Parlare di filiera lunga nella
commercializzazione dei nostri prodotti potrebbe non corrispondere
ad una condizione veritiera, mentre è indubbio che mettere in
diretto contatto il mondo del commercio, del settore alberghiero
valdostano con le aziende agricole locali singole e associate
rappresenta una condizione imprescindibile non solo per vivere una
condizione oggi indicata da terminologie di richiamo come
chilometro 0, filiera corta - espressioni che si ritrovano negli
articoli che riguardano il settore e sono diventate di uso comune
-, ma altresì per stimolare la produzione quantitativa dei prodotti
del nostro territorio, non intaccando la qualità già di per sé
elevata e dove è possibile elevabile. Facciamo un esempio: ad
Aosta, in collaborazione con il nostro Assessorato, l'Associazione
agricoltori da un po' di tempo organizza la "Biodomenica", oppure
altre presenze di produttori in occasione di manifestazioni, non
ultima quella recente di domenica della "Désarpa" dei prodotti
lattiero-caseari e non solo, perché, per esempio, in Piazza della
Repubblica era presente anche l'attività della "Biodomenica" e dei
produttori che normalmente partecipano; questo evidentemente per
accorciare la filiera e i chilometri 0 non possono essere... perché
magari le zone di produzione sono un po' più distanti.
Grazie all'esperienza fin qui acquisita in questo ambito,
l'Assessorato dell'agricoltura e delle risorse naturali, in
collaborazione con quello del turismo, sta operando per fare in
modo che diversi operatori agricoli e turistici traggano reciproco
vantaggio ed aiuto da questi contatti diretti, un
unicum
turismo-agricoltura, che verrà fra l'altro sperimentato anche nella
settimana precedente la quinta Sagra del miele, che si terrà a
Châtillon dal 24 al 26 ottobre. Misure generali che si ritiene
opportuno attivare, come già indicato negli interventi presentati
al Convegno agricoltura, turismo e commercio svoltosi lo scorso
mese di gennaio a La Salle organizzato dalla
Fondation
Courmayeur
e in ultimo l'anello di raccordo che è oggi
rappresentato dal contrassegno "Saveurs du Val d'Aoste", che deve
essere un catalizzatore per raggiungere gli obiettivi sopra
esposti... quindi lavori in corso. Speriamo che da questo nasca un
reciproco beneficio per i consumatori e per i produttori.
Président
- La parole au Conseiller Louvin.
Louvin (VdAV-R)
- Sul piano della gentilezza entrambi gli
Assessori si sono distinti. In particolare l'Assessore Isabellon,
molto puntualmente, ha sottolineato l'impegno per l'accorciamento
della filiera per il rapporto sempre più ravvicinato fra produttori
e consumatori in Valle d'Aosta della nostra purtroppo modesta
produzione. La questione fondamentale però di questa interpellanza
era ed è un'altra: come facciamo in modo che famiglie che non
riescono a chiudere il loro bilancio familiare mensile possano
avere a prezzi ragionevoli pane, latte e altre generi di prima
necessità? Senza togliere niente alla disponibilità di entrambi i
componenti l'Esecutivo, quindi devo sottolineare che in particolare
l'Assessore Marguerettaz ha trattato molti aspetti, dalla
comitatologia, ai tavoli di lavoro... Un tempo mi fu detto che,
quando non si sapeva come affrontare una questione o non si voleva
risolverla (qualcuno sta già suggerendo) si faceva un comitato e
spiegava, in aggiunta, che era per approfondire la questione.
Allora questo vuol dire che non ne usciamo, Assessore Marguerettaz!
La sensazione che abbiamo avuto è che non vi sia molta chiarezza su
dove si va. Lei ha chiamato in campo tutti quanti:
Chambre
,
associazioni consumatori, Mr. Prezzi, benissimo... che cosa si fa?
Qual è l'azione che si vuol portare avanti? Credo che nessuno abbia
delle risorse miracolose, ma qualcuno ha fatto qualcosa di
concreto, altre Regioni si sono mosse e anche nel corso di
quest'anno, da quando c'è stata la fiammata dei prezzi, cito per
tutte la Regione Marche con l'iniziativa "Prezzi bloccati, facciamo
tornare i nostri conti", ha messo insieme quei soggetti che lei
deve ancora riunire, sta sentendo, vuole ascoltare e farà tutta
l'interlocuzione necessaria; la Regione Marche li ha riuniti
subito: la Confcommercio, Confesercenti, le associazioni dei
consumatori e, con Mr. Prezzi presente, ha firmato. Ora lei Mr.
Prezzi lo invita, è già stato qui ad Aosta fra l'altro non molto
tempo fa, l'inverno scorso, quando non era ancora stato insediato
nella sua funzione, ma era qui al salone regionale; quindi i
comitati si ripetono, gli incontri, le tavole rotonde... il 10 e il
12 andremo tutti a questo convegno, ma non stiamo affrontando
veramente la questione.
Il suo Assessorato sta girando in tondo su questo; capisco che
lei è lì da 12 settimane, non avrà ancora avuto tempo, si
"rimbocchi per cortesia le maniche", perché questo è un problema
cardine, è un problema difficile, duro. Ne avrà anche altri sul
tavolo, ma questo è particolarmente difficile da affrontare, qui la
grande distribuzione ha un assetto diverso da quello che ha
altrove. Siamo consapevoli di queste asperità della nostra realtà,
siamo però una Regione dove il carovita "picchia" duro, più duro
che in altre parti d'Italia, è già mediamente superiore al resto
d'Italia il costo della vita. Abbiamo tra gli altri indicatori la
Caritas, dove la fila si allunga, l'Assessorato della sanità, dove
la lista degli assegni di sussidio continua ad allungarsi,
aumentata drammaticamente. Ve lo chiederemo fra poco, ci interessa
sapere quanti sono, perché il numero dei poveri in questa regione
sta aumentando purtroppo, è un dato, mentre altri indicatori fanno
ancora risultare grande benessere e floridità in questa regione, la
situazione è critica.
Mi rivolgo all'Assessore Marguerettaz in particolare, perché il
suo collega si occupa di promuovere i prodotti e io ho fatto la
spesuccia, Assessore Isabellon, diligentemente, alla
Désarpa
, e non ho avuto l'impressione che fosse esattamente
tutto a buon mercato, ma non credo sia quella la questione centrale
del carovita. Va molto bene, siamo a favore e sosterremo la
Désarpa
, ma non è quella la risposta alle famiglie che hanno
difficoltà economiche.
Insistiamo quindi su questo, vi sollecitiamo, vi pungoliamo,
faremo ancora la nostra parte e speriamo che anche voi facciate la
vostra. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK