Consiglio Regionale della Valle d'Aosta - Oggetto del Consiglio n. 355 del 11 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
FORMAZIONE PROFESSIONALE
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 355 del 11 febbraio 2009 - Resoconto
OGGETTO N. 355/XIII - Interpellanza: "Intendimenti in merito
alla riproposizione di progetti di qualificazione di manodopera nel
settore agroalimentare finanziati dal Fondo sociale
europeo".
Interpellanza
Preso atto che i progetti "2008 élèves polonais en alpage" e
"De la Vallée de Klodzko au Val d'Aoste - Anno 2008", finanziati
con il contributo del Fondo Sociale Europeo (FSE) e del Fondo di
Rotazione statale e del cofinanziamento regionale - Programma
Obiettivo 2 Occupazione 2007/2013, sono stati avviati sin dal
2004;
Constatato che tra le motivazioni dei progetti vi erano
problemi nel reperimento di manodopera locale per il settore
agroalimentare valdostano, in modo particolare la produzione
lattiero-casearia, soprattutto nel periodo estivo durante la
monticazione negli alpeggi, ed inoltre un fabbisogno di manodopera
qualificata nel settore turistico-alberghiero;
Appurato che i progetti hanno avuto riscontri favorevoli sia
sul versante dell'offerta sia su quello della domanda di
lavoro;
i sottoscritti Consiglieri regionali
Interpellano
l'Assessore competente per sapere:
1) quali siano gli intendimenti del Governo regionale in
merito alla riproposizione di queste tipologie di progetto;
2) se si intenda potenziare la formazione linguistica al fine
di agevolare ulteriormente l'inserimento degli alunni nella realtà
formativa e produttiva della Valle d'Aosta.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, care colleghe e cari
colleghi, volevamo portare l'attenzione su due progetti "
2008
élèves polonais en alpage
" e "
De la Vallée de Klodzko au Val
d'Aoste - Anno 2008
", che erano stati finanziati con il fondo
sociale europeo e dal fondo di rotazione statale con un
cofinanziamento regionale e che sono avviati dal 2004 con un
positivo risultato. Intanto perché le ragioni che portarono ad
approvare questo tipo di progetto mi pare non siano oggi superate;
nelle due delibere, sia quella fatta dall'Assessorato alla
agricoltura che quella fatta dall'Assessorato al turismo si può
leggere che una delle ragioni fondamentali di questo tipo di
progetto erano i notevoli problemi nel reperimento di mano d'opera
locale soprattutto nel periodo estivo durante la monticazione degli
alpeggi, e in quella del turismo si leggeva "
si denota un
fabbisogno di mano d'opera qualificata che in particolare nella
stagione estiva si può stimare in circa 3000 unità
", pertanto
si richiedeva l'impiego di figure professionali altamente
qualificate la cui disponibilità sul mercato del lavoro valdostano
risulta esigua, e più avanti addirittura si specificava che sia per
il settore agricolo che per il settore turistico erano notevoli
questi problemi di reperimento di mano d'opera. Rispetto al
giudizio su questo tipo di progetto le due delibere contengono la
stessa definizione: notevole soddisfazione degli operatori del
settore e degli studenti coinvolti.
Questo per tutte le esperienze realizzate nel corso di questi
anni, si legge: "
la realizzazione di analoghe iniziative
svoltesi nell'estate 2005, 2006, 2007 con esito altrettanto
positivo
", quindi si tratta di cose che hanno avuto un certo
successo e diciamo che intervenivano anche con un cospicuo
finanziamento, perché si parlava per il settore turistico di 150
mila euro e per il settore dell'agricoltura di 75 mila euro, con
ricadute anche dal punto di vista occupazionale di un certo rilievo
anche nel settore della formazione, perché per quanto riguarda il
settore turistico coinvolgeva in modo significativo anche il
personale alle dipendenze dell'IPRA, l'Istituto Professionale
Alberghiero.
Quindi alla luce di questa esperienza volevamo un chiarimento
per capire se è intenzione portare avanti questo tipo di esperienza
o esperienze analoghe, perché non mi paiono superate le ragioni che
hanno prodotto questo tipo di iniziativa. In più volevamo rimarcare
una cosa che ci era stata in parte segnalata, che se c'era stato
non dico un intoppo ma alle volte una piccola difficoltà
nell'inserimento di questi ragazzi, alcune ragioni, oltre a ragioni
personali e di inserimento che ci sono in qualsiasi rapporto di
lavoro, veniva sul piano della comunicazione e dell'uso del
linguaggio. Mi riferisco al fatto che alle volte i ragazzi
parlavano poco l'italiano ed erano stati fatti dei correttivi a
questo progetto per intervenire sulla lingua italiana, ma nel
settore dell'allevamento un'indicazione che si poteva dare era
quella di valutare qualche piccola informazione sull'uso del
dialetto che nell'attività lavorativa di tutti i giorni è spesso lo
strumento linguistico più usato e in alcuni casi questo strumento
poteva creare qualche difficoltà ai ragazzi che arrivavano dalla
Polonia, pertanto se c'era la possibilità di fare un piccolo
intervento in questo senso. D'altronde abbiamo anche insegnanti
competenti nell'insegnamento della lingua francoprovenzale e anche
da questo punto di vista sarebbe possibile intervenire.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Questo è un
argomento interessante che in questi anni si è sviluppato sulla
base di un progetto, che è iniziato nella stagione estiva 2004, un
progetto di tipo sperimentale come era stato impostato fin
dall'inizio, di stage per giovani polacchi che potevano
indirizzarsi nei due campi di azione che sono stati da subito
individuati - per quel che riguarda il settore dell'agricoltura -
nelle necessità di reperimento di mano d'opera in corrispondenza
delle stagioni estive di monticazione degli alpeggi e - nel settore
turistico - nella necessità di mano d'opera stagionale. Questi
progetti hanno avuto in questi anni un apprezzamento che è stato
riconosciuto anche in sede di presentazione della interpellanza.
Operativamente si è sviluppata una collaborazione con due scuole
per quel che riguarda il settore dell'agricoltura, due scuole ad
indirizzo agrario della regione Sudet (?) per sopperire alla
carenza di mano d'opera, come dicevamo, negli alpeggi durante la
stagione estiva e in parallelo erano partiti i progetti del settore
turistico alberghiero. Per il settore zootecnico si è trattato di
un'esperienza importante, che ha creato un canale migratorio
apportando risultati positivi per entrambe le parti.
Alcuni dati: dal 2004 al 2008 l'esperienza ha riguardato circa
15 stagisti all'anno che si sono indirizzati verso alpeggi o anche
caseifici da 11 a 15, perché ci sono state situazioni di due
presenze in contemporanea nella stessa struttura. Oggi dobbiamo
verificare uno scenario che si è modificato in questi anni, che ci
può far capire come il progetto abbia perso la sua connotazione
sperimentale e come si debba lasciare uno spazio anche al mercato
del lavoro, questo si è già concretizzato. Durante una visita di
alcuni rappresentanti politici polacchi avvenuta nel 2006, è stato
ribadito come il governo polacco intenda non perdere i suoi giovani
e con l'entrata nell'U.E. si pone l'obiettivo di avviare delle
azioni di politiche attive del lavoro per migliorare la situazione
occupazionale dei propri giovani. Questo segnale si è concretizzato
in maniera esplicita nei due anni successivi, quando le scuole
polacche che avrebbero dovuto segnalare i ragazzi, sono cambiate
più volte - mentre prima c'era un riferimento specifico con due
scuole - anche in corso di programmazione della iniziativa (questo
ha creato qualche difficoltà di carattere organizzativo) riteniamo
a causa di un diminuito interesse per questo genere di iniziative.
Sicuramente l'obiettivo del progetto è stato raggiunto, visto che
si è aperto un canale di reperimento di mano d'opera per l'attività
estiva per i gestori degli alpeggi, a prescindere da coloro che poi
aderivano al progetto.
Il ruolo della pubblica amministrazione di sperimentare nuovi
canali migratori per far fronte alla carenza di mano d'opera nel
settore agricolo per la stagione estiva, dopo cinque anni si può
considerare momentaneamente concluso per questo tipo di esperienza.
È il momento di lasciare al mercato del lavoro il suo ruolo di
regolatore dei flussi migratori. Con questo credo sia stata
riconosciuta l'importante funzione avuta dall'Assessorato nello
sperimentare questi strumenti innovativi, in accordo naturalmente e
in collaborazione con l'Institut Agricole, che ha collaborato
attivamente con noi nella predisposizione e nella gestione del
progetto per rispondere ad esigenze settoriali molto specifiche,
sollecitando al tempo stesso le associazioni di categoria a
ripercorrere, qualora lo ritenessero ancora valido, il sentiero
aperto con lo sportello sperimentale dell'inserimento lavorativo.
Qui vale la pena di approfondire anche questo aspetto: si ricorda
che nel 2007 è stato creato, cofinanziato dal fondo sociale
europeo, all'interno dei progetti di
stage
in collaborazione
con l'EPACA (un'associazione professionale degli agricoltori) uno
sportello che facesse da mediatore fra gli stagisti degli anni
precedenti e le realtà produttive valdostane, quindi utilizzando
tutti quei riferimenti inseriti in una specifica banca dati che è
quella di tutti coloro che avevano avuto contatto sia a livello di
istituti che a livello singolo, con anche le nostre realtà
produttive che hanno aderito a questa esperienza. L'attività di
sportello realizzata da maggio 2007 a maggio 2008 ha portato a 12
contratti di lavoro nella stagione estiva 2007, di cui 6 femmine -
3 delle quali hanno trovato collocamento nel settore alberghiero -
e 15 contratti nella stagione 2008, di cui 9 femmine - 5 delle
quali hanno trovato impiego nel settore alberghiero -, e questo
cosa significa? Significa che da una parte nella esperienza di
alpeggio hanno verificato quello che è realmente questo tipo di
attività, dall'altra parte hanno preferito tornare in Valle d'Aosta
ma indirizzarsi verso il settore alberghiero perché lì si è data la
possibilità di conoscere questo tipo di opportunità. Comunque
questo ha consolidato un rapporto di lavoro che mentre era uno
stage, era un rapporto di lavoro non economicamente di
soddisfazione per lo stagista, mentre nella fase successiva ha
portato a un regolare rapporto di lavoro con questo tipo di
riscontro, che credo sia stato l'obiettivo originario; ma
l'importante è stato il coinvolgimento delle associazioni di
categoria perché sono proprio loro che devono sviluppare anche
questo tipo di attività, naturalmente con la massima
collaborazione.
Per venire alla prima domanda, evidentemente le ragioni che
hanno portato a intraprendere questo percorso non sono sicuramente
superate; l'esperienza è stata positiva, quindi il quesito su quali
siano gli intendimenti del Governo regionale in merito alla
riproposizione di queste tipologie di progetto, secondo noi
sicuramente è una tipologia di azione che va ripetuta, vanno
cercati magari altri canali che potrebbero essere interessanti da
sperimentare, mantenendo naturalmente l'attività su questo fronte
con la parte operativa di collaborazione con le associazioni.
Venendo al secondo punto in merito alla formazione linguistica,
nonostante le scuole di provenienza avessero organizzato su nostra
specifica richiesta dei corsi di lingua italiana durante i mesi
invernali, ci si è subito resi conto che le lacune linguistiche
rappresentavano il più grosso problema per l'inserimento nelle
realtà produttive valdostane, che si sommavano alle condizioni di
lavoro degli alpeggi con orari e condizioni che talvolta hanno
messo a dura prova i giovani polacchi. Nell'anno successivo le
scuole polacche sono state sollecitate a migliorare il corso di
lingua italiana, aumentando le ore di lezione tenuto conto che la
preparazione linguistica non era sufficiente per trattare degli
argomenti tecnici con il giusto peso. Nel 2005 si è provveduto a
realizzare e stampare una guida bilingue, che illustrasse la vita
d'alpeggio e le fasi di lavorazione del latte, utilizzati come
materiale didattico per l'apprendimento linguistico sia in Polonia
che durante la permanenza in Valle d'Aosta e utilizzato in tutti
gli anni successivi. Va tenuto conto che nella prima fase le scuole
di riferimento erano istituti agrari, questo a maggior ragione
andava a toccare dei temi che loro già conoscevano pur se in realtà
diverse.
Nel 2007 sono stati realizzati due DVD bilingue distribuiti agli
allievi e usati per lo studio della lingua italiana, mentre nel
2008 si è strutturato un corso di rafforzamento della lingua
italiana durante la prima settimana di permanenza dei ragazzi in
Valle d'Aosta. Questo problema è stato poi gestito anche a livello
soggettivo, perché sono tanti i fattori che possono intervenire
nella comunicazione: andando questi in famiglie diverse e in
situazioni diverse, possono trovare delle situazioni più o meno
propizie anche nella comunicazione. È vero, l'ho verificato
personalmente perché si andava a monitorare la situazione sia noi
che l'Institut Agricole per vedere se c'erano problemi in campo,
che qualcuno di loro aveva imparato più alcune cose in
patois
che non in italiano, perché la lingua di uso negli
alpeggi è questa, soprattutto perché la conduzione era di tipo
tradizionale; si faceva infatti molta attenzione a che tipo di
proposte provenivano e quali tipi di conduzione c'erano, quindi
normalmente venivano indirizzati in situazioni dove monticava una
famiglia e c'era ancora un'impostazione di tipo tradizionale della
gestione dell'alpeggio, famiglie i cui componenti erano per la
maggior parte
patoisan
. E faceva anche piacere vedere che
imparavano il
patois
, soprattutto questo aspetto lo ritengo
importante.
Président
- La parole au Conseiller Donzel.
Donzel (PD)
- Prendo atto che la sperimentazione si è
conclusa e almeno da questo punto di vista si chiarisce che questo
progetto così come è stato in essere in questi anni non viene
riproposto. Però mi permetto di segnalare che sono state costruite
in Valle d'Aosta nel frattempo delle professionalità e sono state
fatte delle esperienze come quelle all'Istituto Professionale
Alberghiero (formazione estiva dei ragazzi etc.) che, se non
diciamo lo stesso progetto ma esperienze analoghe venissero
riproposte, sarebbe anche un modo di dare continuità ad esperienze
positive che sono state realizzate dalla nostra regione. Quindi non
fare delle operazioni che creiamo delle esperienze positive e delle
professionalità e poi di colpo sparisce tutto; è importantissimo
che si siano aperti dei canali autonomi grazie alle associazioni
nel mercato del lavoro, è sempre l'obiettivo di un progetto
pubblico quello che si cammini poi da soli con le proprie gambe, ma
visto che le difficoltà rimangono, che ci sia ancora magari sotto
altra forma, con altre idee e con rapporti con altri paesi, la
riproposizione di esperienze che consentano di rispondere a questi
problemi che ad oggi sono evidenziati dalle associazioni, quindi la
difficoltà di reperire personale è ad oggi un grosso problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK