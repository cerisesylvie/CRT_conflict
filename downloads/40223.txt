Consiglio Regionale della Valle d'Aosta - Oggetto del Consiglio n. 3084 del 6 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3084 del 6 dicembre 2017 - Resoconto
OGGETTO N. 3084/XIV - Inizio della votazione del disegno di
legge: "Assestamento del bilancio di previsione per l'anno
finanziario 2017 e variazioni al bilancio di previsione per il
triennio 2017/2019".
Rosset (Presidente) -
Punto n. 41 dell'ordine del giorno.
Per l'illustrazione, ha chiesto la parola il collega Fabbri, ne ha
facoltà.
Fabbri (UVP) -
Viene oggi sottoposto all'attenzione del
Consiglio regionale il disegno di legge n. 122 che prevede
l'assestamento di bilancio per l'anno finanziario 2017 e le
variazioni al bilancio per il triennio 2017/2019 in ottemperanza a
quanto disposto dalla legge n. 118/2011 (Armonizzazione dei sistemi
contabili e degli schemi di bilancio della Regione e degli Enti
locali), adottata dalla Regione per l'esercizio 2017/2019.
Tale legge si articola in 2 capi e in complessivi 13
articoli.
Articolo 1: aggiorna la consistenza dei residui attivi e passivi
come disposto dal riassestamento dei residui avvenuti in corso
d'anno. Articolo 2: vi è l'aggiornamento dell'importo presunto
iscritto nel bilancio di previsione 2017. L'articolo 3 prevede
l'iscrizione di nuovi fondi vincolati. Articolo 4: vi è
l'adeguamento dell'importo del fondo di dubbia e difficile esazione
previsto dalla legge n. 118/2011. Articolo 5: vi è l'istituzione
nel bilancio del fondo contenzioso anch'esso introdotto con la
legge n. 118/2011. L'articolo 6 illustra la composizione del
risultato d'amministrazione dell'esercizio 2016. L'articolo 7
introduce rettifiche apportate in seguito al confronto e alla
richiesta da parte dei tecnici del Ministero delle finanze.
Articolo 8: vi è il riconoscimento della legittimità dei debiti
fuori bilancio derivanti da sentenze esecutive per un importo di
304.390 e da acquisizione di beni e servizi in assenza del
preventivo impegno di spesa (importo 1,173 milioni). Gli importi
che ho qui riportato nella relazione andranno modificati in
relazione all'emendamento previsto.
Il capo secondo prevede 5 articoli in cui si dispongono le
variazioni alla previsione di entrata e di spesa e l'elencazione
delle tabelle allegate che contengono tutti i dati dettagliati di
quanto la legge prevede.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Non entrerò nel merito della variazione
di bilancio, il mio sarà un intervento relativo ad una
consuetudine: il riconoscimento dei debiti fuori bilancio. L'ho già
detto in passato, ci tengo a ripeterlo: il riconoscimento dei
debiti fuori bilancio in pubblica amministrazione dovrebbe essere
un incidente di percorso, un qualcosa che succede nell'arco di
cinque anni di amministrazione. Per quanto riguarda il Governo
regionale, quest'Assemblea è diventata una consuetudine. Ad ogni
variazione di bilancio, ad ogni assestamento di bilancio
riconosciamo debiti fuori bilancio. Questa non è una mia
interpretazione, ma è un'interpretazione che dà il legislatore
sulle regole con cui si riconoscono i debiti fuori bilancio. È un
occhio di particolare riguardo che ha la Corte dei conti sui debiti
fuori bilancio, perché, per riconoscere i debiti fuori bilancio, ci
vanno delle precise concause, non è un riconoscimento dovuto. Ci
sono fior di sentenze secondo le quali la politica è responsabile
se il danno erariale nasce da un debito fuori bilancio e aggiungono
che questo succede quando c'è un improvvido riconoscimento della
legittimità di un debito fuori bilancio non supportata
dall'assunzione di previo impegno di spesa e qua è regolarizzata la
cosa, perché una buona parte è in assenza di impegno di spesa e
quando non c'è una palese dimostrazione di un arricchimento
dell'ente. Questi sono pronunciamenti non di una Corte dei conti,
sono pronunciamenti su cui la Corte dei conti si basa per
l'espressione dei pareri e per la verifica dei danni richiesti. Tra
le consuetudini ci sono delle cifre assolutamente importanti che
vengono riconosciute a INVA. Io ricordo che nel precedente
riconoscimento di debiti fuori bilancio si sono riconosciuti 366
mila euro a INVA per il discorso della centrale unica di
committenza, io leggo nella proposta, nell'allegato B: 362 mila
euro sempre a INVA per quello che riguarda l'assistenza
manutenzione per il sistema informativo SICER.
Il percorso di INVA lo definisco "curioso", perché quando è
stato applicato il decreto n. 296 della legge dello Stato 26
dicembre 2006 in cui si istituivano le centrali uniche, il comma
452 per il discorso della centrale di acquisto della pubblica
amministrazione dice: "dall'attuazione del presente comma non
devono derivare nuovi o maggiori oneri a carico della finanza
pubblica", questa è legge dello Stato. Che cosa succede? Negli anni
si susseguono una serie di delibere di Giunta, che fissano degli
importi destinati a INVA e fissano anche le modalità con cui devono
essere rendicontati questi importi. Una delibera di Giunta (la n.
1809/2016) prevede che tutte le spese sostenute da INVA per
l'esercizio delle funzioni di CUC siano rendicontate dalla Regione
a costi reali. Ora c'è una comunicazione del Direttore generale
Zanella, in cui facendo seguito alla fattura presentata "come
abbiamo più volte segnalato, la rendicontazione non è avvenuta a
costi reali, bensì a costi diretti", per cui si fanno le delibere,
le rendicontazioni sono fatte in maniera diversa.
Il discorso della centrale unica di committenza nasce perché la
logica diceva che io Ente locale o Ente pubblico che utilizzo
questa centrale ho del personale che si occupa di acquisti e
quant'altro per cui io delocalizzo il personale. Non è successo, il
personale che si occupava all'interno dei Comuni di questa parte è
rimasto all'interno dei Comuni, non è stato delocalizzato e abbiamo
continuato a pagare
cash
. La parte più interessante è che
nel 2016 sono stati impegnati 427 mila euro a carico della Regione,
366 mila a carico degli Enti locali, più la quota di
compartecipazione dello Stato. Come vedete, il principio secondo
cui questa centrale doveva nascere a costo zero, nel senso che non
dovevano derivare nuovi maggiori oneri a carico della finanza
pubblica, io penso che venga regolarmente non rispettato.
Pensateci, perché c'è un altro aspetto: se noi guardiamo agli
ultimi bilanci di INVA, vengono regolarmente chiusi con qualche
migliaio di euro di avanzo per farla figurare in attivo, ma se noi
riconosciamo 300-400 mila euro all'anno, non è che magari questo
riconoscimento sia un
escamotage
per non chiudere in passivo
delle società, che poi, ai sensi della "Madia", devono essere messe
in liquidazione? Io ve lo dico, siccome non voglio che qua nessuno
faccia la figura di non sapere, ci sono già esposti alla Corte dei
conti, pensateci prima di continuare nella prassi di deliberare
debiti fuori bilancio, tutti nella stessa direzione, perché se non
altro quando qualcuno ve li contesterà, non potrete dire di non
saperlo. Non è così che si amministra, i debiti fuori bilancio
devono essere un qualche cosa di straordinario. Noi qua abbiamo
messo in contabilità in ogni variazione, in ogni assestamento di
bilancio il riconoscimento di debiti fuori bilancio. Io ricordo
quando in commissione i dirigenti ci hanno detto che si trattava di
un'eccezione, che non sarebbe successo mai più. Ci hanno detto di
aver mandato una lettera in cui si diceva che tutti devono fare
attenzione e rispettare le regole. Begli effetti avete avuto,
bellissimi effetti! Se questa è l'Amministrazione regionale che
dovrebbe essere di esempio nel resto delle altre Amministrazioni,
io dico: per fortuna i Comuni non amministrano come amministra la
Regione, perché nei Comuni il riconoscimento dei debiti fuori
bilancio è ancora un'eccezione, in Regione è diventata la regola.
Per alcune società - quelle più consistenti - è diventata una
regola e io non ho le possibilità di verificare - ma mi auguro che
qualcuno lo faccia - che non sia un sotterfugio per arrivare a
degli utili minimali per non mettere in discussione il futuro di
queste società.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Innanzitutto questo disegno di legge di
assestamento del bilancio e il relativo riconoscimento anche dei
debiti fuori bilancio della Regione va ad aggiornare la consistenza
dei residui attivi e passivi, come disposto dal riassestamento dei
residui avvenuti in corso d'anno. Questo è il primo dato su questo
disegno di legge. L'aggiornamento dell'importo presunto è iscritto
nel bilancio di previsione 2017 e, in terza battuta, si prevede
l'iscrizione di nuovi fondi vincolati.
Farei proprio due considerazioni sull'articolo 8 (debiti fuori
bilancio). Innanzitutto dividerei in due i debiti fuori bilancio:
quelli che non si possono prevedere, e diverse volte in quest'aula
abbiamo comunque voluto distinguere i due percorsi: quelli legati
alle sentenze, quindi nel momento in cui ci sono delle sentenze, il
debito fuori bilancio dal punto di vista tecnico è diverso; l'altro
debito fuori bilancio è approvare un atto senza avere la copertura.
Le strutture hanno cercato di mettere in evidenza da tanti anni e
cercare di sollecitare tutte le strutture a comportarsi all'interno
di un perimetro chiaro, profondo e anche rigido. Dall'altra parte,
oggi se andate a declinare le strutture che hanno fatto il maggior
numero di debiti fuori bilancio, sono due o tre. L'invito che farei
al Governo regionale quindi è di andare
à
cibler
le
criticità e capire il perché si continuano ad approvare degli atti
pur non avendo la copertura. Si deve assolutamente migliorare, si
devono prendere dei provvedimenti. Sono riconoscibili le strutture
che hanno fatto più debiti fuori bilancio rispetto ad altre, quindi
è lì che bisogna pervenire, è lì che bisogna essere più performanti
ed è lì che bisogna cercare di rientrare all'interno di un
perimetro chiaro.
I debiti fuori bilancio sono sempre stati fatti
dall'Amministrazione regionale per questi importi minimi, ma prima
non era obbligatorio riportarli in Consiglio regionale, perché
anche su questo bisogna fare chiarezza. Questo ci obbliga - il
Governo regionale soprattutto - a migliorare e ad abbattere il più
possibile sicuramente quelli che si devono prevedere a monte e con
altra difficoltà invece quelli legati al discorso delle sentenze
che richiamavo poc'anzi.
Il gruppo ALPE si asterrà su questo provvedimento, di cui la
parte più importante sono i primi articoli che vanno ad aggiornare
la consistenza dei residui attivi e passivi
Presidente -
Non ci sono altri interventi, dichiaro
chiusa la discussione generale. Non ci sono repliche da parte del
Governo, possiamo passare alla votazione dell'articolato. Articolo
1. La votazione è aperta. La votazione è chiusa.
Esito della votazione:
Presenti: 33
Votanti           
: 21
Favorevoli: 20
Contrari: 1
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Articolo 2. Ha chiesto la parola il collega Perron, ne ha
facoltà.
Perron (UV) -
Le chiedo cortesemente di accordare una
sospensione del Consiglio, anche se siamo in fase di votazione, per
una riunione di maggioranza
(
interruzione di alcuni Consiglieri, fuori microfono)
... prima di procedere all'altro articolo, chiedo una
sospensione del Consiglio, non è la prima volta che succede, non
vedo il dramma della cosa, il Presidente del Consiglio valuta se
concedere una sospensione anche se siamo in votazione.
Presidente -
La sospensione è concessa.
La seduta è sospesa dalle ore 12:28 alle ore 12:59
.
Rosset (Presidente) -
Possiamo riprendere i lavori. Non
so se eventualmente possiamo sospendere i lavori qui e riprenderli
direttamente alle 15:30, perché credo che affrontare tutti gli
articoli con la discussione... ha chiesto la parola il collega
Padovani, ne ha facoltà.
Padovani (GM) -
Giusto per capire se la maggioranza dopo
questa non cortissima e anomala sospensione ha delle comunicazioni
da farci, perché non capiamo i motivi di questa sospensione.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Ringrazio il collega Padovani che, con
fare molto galante, ci ricorda quello che dobbiamo fare.
Abbiamo avuto la sospensione, visto che c'è stato in quest'aula
un intervento da parte di un membro del Consiglio abbastanza
pesante nei confronti delle scelte che tutti gli amministratori,
Elso Gerandin compreso, hanno fatto in quest'aula. Dico questo
perché la sospensione è servita anche per avere un confronto con i
tecnici, visto che noi siamo amministratori, ma certi
amministratori fanno i tecnici, fanno i politici, fanno i
procuratori, fanno i giudici, fanno le sentenze e fanno tutto, che
noi (e non parlo della maggioranza attuale) con la maggioranza di
quest'estate - lei, collega Padovani, compreso; lei, collega
Gerandin, compreso; lei, ex Presidente Marquis, compreso; lei ex
Assessore Fosson; lei ex Assessore Borrello e via discorrendo -
abbiamo approvato la variazione di bilancio, la legge n. 9 e la
legge n. 12 che contenevano dei debiti fuori bilancio. Adesso ho
chiesto di avere la lista, così ci rinfreschiamo un po' tutti la
memoria, e vorrei dire che noi non troviamo corretto che ci sia una
speculazione su atti dovuti, perché questi sono atti dovuti. E per
chi è un po' avvezzo (magari non tutti), e lei, collega Gerandin,
ha 40 anni di politica e di amministrazione, quindi un po' dovrebbe
essere avvezzo all'amministrazione... noi ci siamo fatti spiegare
per l'ennesima volta, anche perché giustamente c'erano dei colleghi
che dovevano avere delle rassicurazioni tecniche, che cosa
significa "debiti fuori bilancio". Intanto questo termine non è
appropriato, perché non sono cifre senza copertura. Ci sono le
coperture finanziarie per ognuna di queste somme, sennò immagino
che - collega Chatrian, lei era Assessore alle finanze - non ci
avrebbe portato una variazione con i debiti fuori bilancio
facendola pure votare, o sì? E chiedo al collega Gerandin come mai
quest'estate ha votato quei debiti fuori bilancio, quindi si è
fatto l'esposto a se stesso? Qui noi crediamo che la politica sia
la politica e gli esposti siano altre cose. Lo dico perché mi
dispiace, io non sarei intervenuto, ma questo ha creato all'interno
di alcuni Consiglieri... e lei è anche tutto contento di questa
cosa... Lei e gli amministratori del passato che sono con lei in
questa esperienza politica che sta portando avanti... avremo poi
modo di parlarne in questo periodo, visto che ci sembra che ogni
atto sia diventata campagna elettorale, anzi lo è, e ci dispiace,
perché noi non abbiamo assolutamente la volontà di portare qui un
atto, perché se sono atti dovuti... ci sono debiti fuori bilancio
di ex Assessori che sono in minoranza e si astengono, dopo il suo
intervento, pensando di mettere in quest'aula zizzania o, meglio,
fare delle allusioni che, secondo noi, non sono corrette. Questo
non va bene. Ecco la sospensione, collega Padovani, che credo sia
legittima... non volevate neanche concederci la sospensione...
Noi crediamo che l'atto dovuto sia tale, perché con il passaggio
al bilancio armonizzato sono delle cifre che hanno copertura
finanziaria, ma che non hanno l'impegno a monte, questo non sta a
significare che non c'è la somma a copertura. Visto che oggi anche
il collega Marquis ha iniziato anche lui a voler fare il tecnico
sostituendosi agli uffici, giudicando il bilancio, ma avremo modo
di parlarne... tutti tecnici, tutti primi della classe. Finché la
discussione è politica, non c'è alcun problema per quanto ci
riguarda, ma quando si inizia a mettere la melma nel ventilatore,
come ho avuto modo di dire durante gli ultimi Consigli, è una
politica che noi rifiutiamo. Ho avuto modo di mandare dei messaggi
in questi giorni - e avremo modo anche su altri provvedimenti, che
riguardano in particolare l'Assessore Baccega - che questa è una
politica di bassa lega, populista che non porta da nessuna
parte.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Presidente Viérin, io sono contento che
abbiate fatto la sospensione, perché se ne siete usciti con questa
convinzione, io dico a lei e alla sua maggioranza: auguri, ne avete
davvero bisogno, perché io quel riconoscimento di debiti fuori
bilancio non l'ho votato.
Seconda cosa: se lei è convinto che sia sufficiente avere la
disponibilità finanziaria e che tutto sia dovuto, è una vostra
libera interpretazione, per cui faccio gli auguri alla sua
maggioranza che la segue convintamente in questa tesi, perché nei
riconoscimenti di debiti fuori bilancio ci sono due principi: uno è
l'impegno di spesa (e in questo caso non c'è); l'altro è
l'arricchimento dell'ente per avere diritto. Se non ci sono questi
due presupposti, è un riconoscimento indebito, dopodiché
normalmente nei debiti fuori bilancio la politica deve dare la
disponibilità finanziaria, dopodiché la competenza è degli uffici
tecnici o amministrativi, sono loro che devono mandare avanti gli
atti. Se non hanno sufficiente disponibilità, devono chiedere alla
politica, per cui l'assunzione di responsabilità della politica non
è nei confronti dei dirigenti, è quando la politica riconosce la
legittimità del debito, per cui se voi siete convinti che sia così,
auguri, andate in quella direzione.
Quando noi siamo passati al bilancio armonizzato, ma era anche
legittima una prima considerazione dicendo: cambiamo il sistema di
contabilità... adesso la prassi del debito fuori bilancio è
diventata la normalità. Ad ogni atto amministrativo o quasi c'è il
riconoscimento di debiti fuori bilancio, allora probabilmente c'è
qualcosa da rivedere. Lo dico anche per quegli amministratori e al
loro mondo, di cui ho fatto parte (e ne sono onorato), che non
hanno fatto del riconoscimento del debito fuori bilancio un atto
corrente, ma era un'anomalia, un'eccezione...
(interruzione di un Consigliere, fuori microfono)
... non lo so, quando ci sono tre pagine di debiti fuori
bilancio, qualcosa che non funziona c'è, poi non è l'eccezione di
un provvedimento, in questo caso è diventata quasi una regola. Non
mi scandalizza comunque e non voglio terrorizzare nessuno, io
voglio solo che ognuno faccia il proprio esame di coscienza...
(interruzione del Presidente della Regione, fuori
microfono)
... "pensa per il tuo" te lo tieni per te, Presidente, sei anche
maleducato!
Presidente -
Evitate, per cortesia, il controribaltone di
qua e di là. Chiedete la parola e rimanete nel contesto e chiuso e
finito.
Gerandin (GM) -
... Presidente, quando si viene
interrotti e si dice: "tienitelo per te"... io non ho interrotto il
Presidente, ho ascoltato. Ognuno è libero di interpretare, per cui
non è un problema di fare del populismo o meno. In Valle d'Aosta
vorrei che ci fosse un sistema possibilmente condiviso da tutti.
Non mi sento pertanto minimamente toccato dall'analisi che ha
fatto, perché aver fatto anche 40 anni di amministrazione - me ne
ha dato qualcuno in più, ma va bene lo stesso - io ho provato a
fare l'amministrazione meglio che potevo, senza pensare di avere la
pietra filosofale in tasca; negli anni mi hanno insegnato come si
dovevano trattare i debiti fuori bilancio. Voi siete convinti così?
Auguri! A me interessa che quest'Assemblea sappia a cosa va
incontro se vota questo tipo di provvedimenti. Dopodiché c'è debito
fuori bilancio e debito fuori bilancio, e ci tengo a ribadirlo. Se
ci sono dei debiti perché qualcuno ha una bolletta in più di
qualche euro, ci mancherebbe! Quello è molto difficile, ma se ci
sono continui riferimenti a finanziamenti che annualmente
regolarmente vengono messi a bilancio, sarebbe davvero triste se
poi ci fossero anche dei riferimenti sul fatto che questi servono
eventualmente a coprire deficit di bilancio.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Collega Gerandin, neanche le sue
considerazioni ci toccano minimamente, ma è giusto che l'aula
sappia tutto. Visto che lei ha fatto una ricostruzione dal foro che
lei rappresenta - e molto parziale -, noi ci tenevamo - e ci
teniamo, e faremo una lingua discussione su questo - a
rappresentare la realtà nel suo insieme. A lei che è abituato a non
assumersi alcun tipo di responsabilità, salvo poi pensare di
distribuire patenti di legalità all'interno di quest'aula, noi
diciamo che gli atti... lei sicuramente essendo stato
amministratore negli anni Ottanta, dove i controlli non
esistevano... sono stati inseriti successivamente. Vogliamo parlare
del CORECO? Vogliamo parlare degli anni in cui non c'era nessun
tipo di controllo? Vogliamo parlare di tutte le evoluzioni
amministrative e oggi dei rischi che ci si assume rispetto agli
anni Ottanta nell'amministrare, o lei pensa che, quando lei ha
amministrato negli anni Settanta, Ottanta, era molto più difficile
rispetto ad adesso? Vuole riconoscerlo? Noi le auguriamo, visto che
lei augura delle belle cose a noi, di venire qui ad amministrare e
vedremo quando si porteranno i famosi debiti fuori bilancio, che
non ha fatto lei, come tanti non li abbiamo fatti noi di questi,
che cosa farà, visto che ci sono delle cooperative che aspettano
dei soldi, dei privati che devono essere pagati. Cosa facciamo,
veniamo qui e diciamo: non votiamo? Lei pensa che noi voteremmo
degli atti senza pareri di legittimità e di congruità? Vorrei
sapere se c'erano negli anni Ottanta questi pareri. Non c'era
nessun tipo di controllo su nessun tipo di atto e potremmo anche
andare a vedere quello che è stato fatto in quegli anni, sarebbe
interessante.
Oggi noi abbiamo dei funzionari che costruiscono gli atti con
pareri di legittimità e di congruità finanziaria. Vengono portati
qui, vengono votati con una legge e se lei va a leggersi la famosa
notifica che alcuni di voi in minoranza hanno ricevuto - quella
della Corte dei conti del Casinò -, mi pare che a pagina 56 ci sia
scritto che tanti atti vengono contestati, perché sono atti
amministrativi, anche portati in Consiglio, e non sono leggi.
Quando c'è una legge a monte, questa è la fonte giuridica che è
presupposto di legittimità anche contabile: questo c'è scritto. Lei
poi sicuramente, Consigliere Gerandin, sa ancora di più di quei
giudici che hanno scritto queste cose, lei è sempre il numero uno,
sa sempre tutto! Noi quindi che lei sia educato non lo diciamo, ci
esimiamo anche da giudizi personali, cosa che lei non ha fatto, ma
politicamente rifiutiamo questo tipo di interventi, che fanno male
alla politica, all'amministrazione, alla dignità e all'onestà degli
amministratori, tanti che sono seduti vicino a lei, che noi
riconosciamo.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Io mi felicito con il Consigliere
Gerandin, perché sicuramente dopo questa esperienza in Consiglio
regionale avrà una carriera come editore e farà dei testi di
contabilità pubblica che potranno essere un riferimento. Per adesso
non posso non giudicare molto negativamente la sua azione politica
che nei corridoi terrorizza le persone. Sembra un'enfatizzazione,
ma il collega Contoz ci ha detto che nei corridoi lei lo ha fermato
e gli ha detto di non votare per non avere problemi con la Corte
dei conti. Io riferisco quello che ci è stato detto in separata
sede.
Detto questo, lei legittimamente esponga tutte le sue posizioni,
però fare questi atti di terrorismo sui Consiglieri dando per
certezze cose che certe non sono non è granché edificante.
Riprendo un ragionamento del collega Chatrian, che è stato
all'Assessorato delle finanze, si ricorderà bene che, quando c'è il
riconoscimento del debito fuori bilancio, chi propone la
costruzione di questo provvedimento è il dirigente responsabile che
manda al Coordinatore delle Finanze il motivo e il
quantum
della richiesta, quindi questo è un provvedimento che nasce dalle
strutture. Ogni dirigente responsabile, all'atto della costruzione
del provvedimento, inoltra, quando si costruisce la variazione di
bilancio, al dirigente responsabile il motivo e la somma che deve
essere inserita come debito fuori bilancio. Qualora vi siano dei
problemi, e vi siano delle illegittimità, quindi lei capisce bene,
Gerandin, che il dirigente responsabile dovrebbe essere il primo a
scrivere che ci sono delle cose illegittime. Se andiamo a vedere
tutti gli importi che vengono descritti, che sono per l'ospitalità
dei minori stranieri non accompagnati c'è tutta una serie di
prestazioni che sono state effettuate, nella richiesta ogni
dirigente motiverà e spiegherà il perché non c'è stato l'impegno a
monte, ma non possiamo dire che ci sono degli atti illegittimi.
Dopodiché mi consenta ancora una precisazione, Gerandin - cerco di
aiutarla -: la contabilità degli enti pubblici (Comuni e Regioni)
era diversa; il bilancio della Regione era costruito in modo
totalmente diverso da quello degli Enti locali, dove avevamo dei
vincoli tra le entrate e le uscite. Quando lei fa dei paralleli con
gli Enti locali, quindi fa veramente una fesseria, sbaglia;
pertanto, quando scriverà questi testi sulla contabilità pubblica,
si riveda le norme fondamentali.
Presidente -
Ha chiesto la parola il collega Contoz, ne
ha facoltà.
Contoz (UV) -
Chiedo la parola per spiegare al collega
Padovani che la colpa di questa interruzione è mia. Visto che tu
hai chiesto come mai questa interruzione, voglio dare la mia
spiegazione. Mi assumo la responsabilità di aver chiesto... anzi
ringrazio tutta la maggioranza, il dottor Bieler che è venuto a
dare delle spiegazioni perché il collega Gerandin ha fatto un atto
verso di me di terrorismo politico, perché, quando sono uscito, non
è lui che ha chiamato me, sono io che ho chiamato lui per
precisare, quindi io gli ho chiesto se era vero quello che aveva
detto prima, perché mi sono spaventato, lo ammetto senza
nascondermi. Di quello che è successo al Casinò l'altra volta penso
che la maggioranza di quelli che sono stati coinvolti non sia molto
felice. Se si parla un attimo per capire come funzionano le cose,
quindi non c'è niente di male. Siamo qui per governare e, quando il
Signor Gerandin dice di essere stato chiamato dalla Corte dei conti
e di aver spiegato che queste cose non vanno bene, mettetevi pure
nei miei panni! Secondo voi, è normale fare politica in questa
maniera qui, secondo me, no! Sono poi andato di là, tutta la
maggioranza mi ha spiegato - io sono ignorante in materia, sono qui
solo da marzo - le cose come sono: sono degli atti dovuti, per cui
a questo punto io voterò la legge. Il motivo dell'interruzione
quindi è questo e mi sembra legittimo. Il collega Gerandin è qui
per fare minoranza, lo capisco, ma andare a dire alla Corte dei
conti di venire a controllare le cose logiche mi sembra una cosa
pazzesca! Io poi sono ignorante in materia perché sono qui solo da
marzo, ma cerchiamo di fare politica. Noi stessi ci mettiamo la
Corte dei conti a controllarci, questa cosa mi ha fatto cadere le
braccia, e credo non solo a me.
Presidente -
Ha chiesto la parola il collega Gerandin per
fatto personale presumo, e chiudo qui questa discussione, lo
anticipo... ah no, chiede la parola ancora il collega Bertschy.
Gerandin (GM) -
Solo per dire che correttamente il
Consigliere Contoz ha detto come sono andati i fatti, nel senso che
mi ha chiesto, io gli ho ribadito che il mio intervento era
finalizzato, poi non ho detto che devo insegnare io il lavoro alla
Corte dei conti, ci mancherebbe! Io ho semplicemente ribadito che i
debiti fuori bilancio dovrebbero essere l'eccezione e non una
regola.
Collega Marguerettaz, lei ha ragione, fino a quando non c'era il
discorso del bilancio armonizzato, c'erano due sistemi
assolutamente diversi per gli Enti locali, per cui io, seppur con
un po' di stupore, quando ho visto la prima volta che si
riconoscevano cospicui debiti fuori bilancio, ho recepito il
messaggio che mi è stato dato dal Coordinatore dicendo che noi
siamo passati da un sistema all'altro. Assessore Marguerettaz, mi
preoccupa che lei, in quanto Assessore, in quanto esperto in
contabilità, non sappia che con il bilancio armonizzato il sistema
di contabilità è uguale per Enti locali e per Regione...
(interruzione dell'Assessore Marguerettaz, fuori
microfono)
... per cui non c'è più differenza. Alla fine, quando lei dice
che c'è differenza, non è più così, c'era assolutamente, ma le
ribadisco: dalla prima volta in cui c'è stato questo primo
riconoscimento... mettiamo la seconda perché qualcuno non aveva
ancora capito il nuovo sistema di contabilità, che adesso non fare
impegni diventi quasi una cosa normale non lo è nel nuovo sistema,
altrimenti non li chiamerebbero debiti fuori bilancio, sarebbe un
sistema diverso di contabilizzare. Io non voglio dare lezioni a
nessuno, io ho espresso una mia preoccupazione, un mio modo di
vedere, come io ritengo che sia legittimo amministrare. Quando mi
sono lasciato con il collega Contoz, gli ho detto che è nella sua
coscienza, che può votare quello che vuole, è un suo problema. Io
quindi torno sul problema, penso che lui legittimamente abbia
voluto chiedere informazioni, perché mica deve ascoltare solo me!
Se l'ha convinto la tesi del Presidente, ci mancherebbe! Quella che
ci ha sintetizzato il Presidente, se non è quella del
Presidente.
Io rimango della mia idea, perché non basta avere la
disponibilità finanziaria per dire che non è un debito fuori
bilancio. Se non c'è un impegno di spesa, se non c'è
l'arricchimento dell'ente, anche se io ho le risorse a
disposizione, è un debito fuori bilancio: questo non lo dico io, lo
prescrive la contabilità. Io non ho scritto leggi, non le ho
interpretate, questo è quanto a cui nella pubblica amministrazione
ci si attiene, poi ognuno è responsabile delle proprie azioni,
ognuno è legittimamente nella facoltà di interpretare per il meglio
e non penso che nessuno, anche quelli che lo voteranno, siano in
malafede, però io mi sono sentito in dovere di dire quello che,
secondo me, è il discorso del riconoscimento dei debiti fuori
bilancio. Sono preoccupato perché non si vede un'inversione di
tendenza, non si vedono quei cambiamenti che sarebbero necessari in
una pubblica amministrazione, perché - come ha detto il collega
Marguerettaz - con il nuovo sistema di contabilità le regole per
gli Enti locali e per le Regioni sono uguali, non c'è più
differenza, se prima c'era, ora non più.
Termino dicendo che io ho vissuto quei momenti in cui c'era la
CORECO e c'era quel sistema di controllo, per la carità, è arrivato
in un momento in cui bastava un atto per riconoscere dei debiti
fuori bilancio. Io ricordo che, quando sono entrato nella pubblica
amministrazione, il primo atto che ho dovuto fare è stato
riconoscere debiti fuori bilancio, l'ho fatto una volta, ho
riconosciuto i debiti fuori bilancio e poi è cambiato il sistema di
amministrare. Io poi sono ben felice che non ci siano più i tempi
della CORECO, però era per dire che nella pubblica amministrazione
ci sono regole: non le scrivo io, non le interpreto. Mi dispiace
per il collega Marguerettaz, ma non sarò neanche editore di alcun
manuale di pubblica amministrazione, per cui la deludo.
Presidente -
Ha chiesto la parola l'Assessore Bertschy,
ne ha facoltà.
Bertschy (UVP) -
Io credo sia importante oggi prendere la
parola e forse anche parlare di politica. Stranamente su una norma
tecnica finalmente possiamo parlare di politica e la politica si fa
assumendosi delle responsabilità e soprattutto facendo attenzione a
quello che si vota, perché credo che nessuno abbia voglia di votare
cose per avere dei problemi. In quest'aula non più tardi di qualche
ora fa abbiamo fatto grandi discorsi sullo sviluppo economico, sul
sostegno alle imprese, sul bene delle persone. Il mio
riconoscimento di debito fuori bilancio è un debito del 2016, fatto
probabilmente da chi oggi non è neanche in aula e va a sostenere
una cooperativa che, se non prende questi soldi, probabilmente va a
vivere momenti non belli, perché li aspetta da quasi un anno. Delle
due, l'una: la perfezione amministrativa data dal collega Gerandin,
che non so se accomuna tutta la minoranza, oppure il riconoscimento
anche che a cavallo di un provvedimento così importante come il
cambio della gestione del bilancio che c'è stato, forse non tutto
ha potuto funzionare al meglio. In ogni caso quelli non sono
tecnicamente chiamati debiti fuori bilancio alla vecchia maniera.
Se poi lei ne sa più del più alto funzionario della Regione,
collega Gerandin, noi prenderemo lezioni da lei... ma il più alto
funzionario della Regione, lo stesso che lavorava con il collega
Chatrian, che ci ha portato a fare un provvedimento di variazione
al bilancio, dove erano 34 presenti, 32 votanti, quindi ne mancava
1 (e capiremo chi è uscito dall'aula), e dove le forze politiche
che erano all'opposizione hanno votato quel provvedimento...
(interruzione di un Consigliere, fuori microfono)
... era lo stesso funzionario che oggi ci dice che questo
provvedimento può essere votato. Il rispetto per i cittadini sta
anche in questi termini, perché quella cooperativa nulla può, se ci
sono stati questi problemi, come credo tutti gli altri
provvedimenti.
Credo che la politica si debba anche confrontare su un piano
politico, non solo su un piano tecnico. Mi fa strano che a distanza
di pochi mesi sia di nuovo cambiato questo tipo di valutazione. Io
dico: non votiamo per sostenere uno sbaglio, votiamo per sostenere
una legge che regolarizza una situazione. Saremo oggetto di future
inchieste rispetto a questo? Così non ci è stato detto, ma fosse
anche, noi intendiamo sostenere dirigenti che hanno 40 anni in
Regione, non che sono arrivati ieri, che amministrano e che hanno
fatto il bene per cercare di portare avanti servizi e non lasciare
persone fuori dalla porta e oggi non riconoscere dei debiti... che
non sono debiti prodotti con degli errori, ma che, come abbiamo già
detto più volte, sono oggetto di un cambio anche di amministrazione
rispetto al bilancio. Queste cose si devono sapere, altrimenti qua
sembra che votiamo una legge per fare dei falsi, per coprire delle
magagne, per fare scelte che non sono sostenibili. Non è così, e lo
dice la stessa persona che a giugno-luglio ci ha portato pari
provvedimento, sostenuto dall'allora Assessore Chatrian per portare
avanti un progetto di messa a norma di situazioni da regolarizzare.
È chiaro che in una dinamica corretta tutto questo non deve
avvenire. Peccato che voi sapete bene quanto abbiamo aspettato
quest'anno per vedere riallocare i fondi Stato-Regione, che fanno
parte del nostro bilancio, ma che fino a quando non entrano nel
bilancio, non possono essere impegnati. Ci sono quindi delle
difficoltà che sono enormi da parte dei dirigenti a sostenere certi
provvedimenti, certe situazioni. Diciamocele tutte però, perché
sennò sembra che nei nostri uffici le persone aspettano di creare
un problema, tanto poi i politici glielo risorgono, non è così! Tra
l'altro, la richiesta di allocazione di quelle risorse, per quanto
riguarda il nostro Assessorato, era già stata fatta durante
l'estate.
Tutto questo per dire le cose in maniera chiara: il vostro
atteggiamento è non riconoscere questo debito, quindi non
riconoscere dei soldi alle imprese e ai cittadini? E poi parliamo
di sviluppo e di sostegno delle persone?
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Sono stato tirato in ballo da diversi
colleghi. Questa mattina, affrontando proprio questo disegno di
legge, ho presentato non solo la posizione del nostro gruppo, ma ho
cercato di spiegare cosa ho fatto da Assessore anche, perché io non
mi nascondo dietro le responsabilità che mi sono assunto insieme al
mio gruppo, quindi non solo non torno indietro, ma ci metto la
faccia, schiaccio il bottone se condivido, cerco di emendarlo se
voglio modificarlo, cerco di portare delle proposte se conosco la
materia; se non la conosco, mi documento, mi faccio dare una mano
da chi è più bravo di me e poi cerco di trovare una sintesi: questo
è il
modus operandi
del mio gruppo e del sottoscritto.
Cosa ho fatto in questi sette mesi da Assessore su questo tema?
Ho fatto quello che un buon padre di famiglia deve fare e ho
sollecitato il dottor Bieler diverse volte e abbiamo scritto
diverse lettere cercando di scriverle in una maniera molto
semplice, molto chiara, molto diretta per invitare i dirigenti, i
funzionari regionali ad essere più bravi a impegnare le risorse;
per dire che, in assenza di risorse, si devono modificare le leggi,
puntando all'obiettivo. Ne abbiamo scritta una ad aprile, ne
abbiamo riscritta una a fine giugno e ne abbiamo scritta un'altra a
settembre per cercare di evitare... prima nel mio intervento, non a
babbo morto, non adesso quando la
bagarre
è iniziata. Prima
ho detto: innanzitutto divido in due i debiti fuori bilancio:
quelli legati alle sentenze, e penso neanche un mago possa sapere
eventualmente come va il posizionamento dal punto di vista
dell'esito della sentenza; secondo, se voi andate a vedere, ci sono
delle strutture che fanno meno bene delle altre ed è lì che
l'amministratore, il politico deve cercare di prendere in mano la
situazione e cercare di migliorare.
Il collega Bertschy ci ha portato un po' fuori strada, io volevo
riportare un attimo al DL n. 122, altrimenti chi ci ascolta non
capisce più nulla. Il collega probabilmente voleva non far capire
nulla e ci ha portati fuori strada. No, rientriamo in strada e
stiamo parlando del DL n. 122 e, per quanto mi riguarda, per quanto
ci riguarda, penso di essere stato molto chiaro nel mio intervento
stamattina e lo sarò altrettanto nel momento in cui, affrontando il
disegno di legge n. 120, ho detto le cose che per il nostro gruppo
non andavano bene, ho detto che, secondo noi, si facevano dei passi
avanti su tante cose e dove non siamo d'accordo lo esplicitiamo, ma
cercando di spiegare alla comunità valdostana perché non sosteniamo
o non votiamo certe modifiche, perché qui stiamo legiferando le
regole del gioco così importanti e impattanti.
Termino dicendo che sono convinto e certo che mettendo in campo
il principale responsabile amministrativo (il dottor Peter Bieler),
insieme a tutto il suo
staff
all'interno dell'Assessorato,
che sarà loro cura migliorare, diminuire e ridurre il più possibile
i debiti fuori bilancio all'interno della mancanza di impegno da
una parte, ma avere un quadro il più completo possibile, perché se
andiamo ad esaminare le poste che oggi stiamo affrontando, su certe
cose penso che si poteva fare un po' meglio - mi metto all'interno
del "fare un po' meglio e che si poteva evitare" -, questo detto
nella maniera più serena e tranquilla. Ci sono quindi delle poste
che si devono - non "si possono" - evitare e altre invece non
prevedibili, indubbiamente più difficili da mettere in campo.
Presidente -
I lavori mattutini terminano qui.
Riprenderemo alle 15:30 con la discussione sull'articolo 2. La
seduta è tolta.
---
La seduta termina alle ore 13:36.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK