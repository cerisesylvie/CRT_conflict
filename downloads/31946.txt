Consiglio Regionale della Valle d'Aosta - Oggetto del Consiglio n. 796 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 796 del 21 ottobre 2009 - Resoconto
OGGETTO N. 796/XIII - Interrogazione: "Estensione della rete
viaria valdostana".
Interrogazione
Richiamate le interrogazioni discusse in Consiglio nel maggio
e luglio 2005, OGGETTO N. 1347/XII e OGGETTO N. 1382/XII,
riguardanti l'estensione della rete viaria valdostana;
Ricordato che nell'occasione la rete stradale valdostana è
risultata composta da: autostrade 90 km, strade statali 150 km,
strade regionali 500 km, strade comunali 2.100 km e strade
interpoderali 2.222 km;
i sottoscritti Consiglieri regionali
Interrogano
gli Assessori competenti per sapere:
1) a quanto ammonta attualmente il chilometraggio delle
singole tipologie di strade nella nostra regione;
2) se si ritiene l'estensione attuale sufficiente, in
particolar modo per quanto riguarda le piste forestali e strade
interpoderali.
F.to: Bertin - Chatrian
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
L'interrogazione richiama delle precedenti interrogazioni che
nel 2005 hanno riguardato lo stesso oggetto. In linea generale, in
questi quattro anni non ci sono stati grandi cambiamenti nei
numeri, più che altro quello che andrò a rappresentare sono delle
precisazioni legate all'evolversi del sistema di indagine che si è
svolta in questi quattro anni. Per quel che è della parte di
risposta che sarebbe di competenza dell'Assessorato ai lavori
pubblici vado a fornire dei dati che la direzione interessata ha
trasmesso.
Per quel che riguarda le strade regionali il dato preciso allo
stato attuale è 497,988 km, che è in linea con i 500 km già
individuati in occasione di quelle interrogazioni richiamate;
strade statali 152,733 km; autostrade gestite RAV 32 km, gestite
SAV 64 km, di cui 7,9 il raccordo Gran San Bernardo. In merito alle
strade comunali non hanno rilevato dei dati nuovi, anche sentito il
consorzio degli enti locali, quindi rimane valido quel dato che già
nel 2005 era stato individuato, ovvero 2.100 km.
Per quel che riguarda la competenza dell'Assessorato
dell'agricoltura, agli uffici della direzione politiche comunitarie
e miglioramenti fondiari risulta che i chilometri di strade
interpoderali indicate dai consorzi di miglioramento fondiario che
le gestiscono ammontano a 1.776; qui è importante dire che
soprattutto negli ultimi due anni si è avuto un censimento molto
più preciso di questa rete di strade interpoderali gestite dai
consorzi, in quanto questo è un dato necessario al fine della
determinazione dei tetti massimi ammissibili per le spese di
gestione, che è una novità degli ultimi tempi, dopo l'approvazione
della legge 32. Questo è un dato che nel 2005 non avevamo in
maniera così dettagliata, quindi può apparire discordante da quanto
è emerso dalla rilevazione effettuata dal Corpo forestale nel 2005,
riferito quindi ai soli chilometri dei consorzi di miglioramento
fondiario.
All'epoca era stato individuato un macrodato che riguardava
2.222 km di piste - ho qui una nota del direttore che all'epoca si
occupava del settore - che raggruppava tutte le piste sterrate
presenti sul territorio, in quanto non esisteva una classificazione
specifica delle diverse tipologie di piste (interpoderali,
forestali, antincendio boschivo, di servizio, agricole e piste di
accesso private presenti sul territorio). Poi i 2.222 km sono
comprensivi anche dei 173 km di piste forestali attualmente
stimate: questo è un dato specifico relativo alle piste che hanno
questa caratteristica. La rimanenza dovrebbe attribuirsi a strade
private, vicinali, di competenza di altri enti.
Si precisa inoltre che i chilometri di strade interpoderali
gestite direttamente dai consorzi potranno subire una variazione in
più, in quanto quell'indagine che richiamavo prima è ancora in
corso, in relazione alla risoluzione di quei tratti di strade
sterrate non ancora definite nelle competenze, quindi c'è ancora
una parte di strade che sono oggetto di valutazione per le
competenze. Non ultimo, è da ricordare che un po' tutti i Comuni
sono ancora in fase di elaborazione del piano regolatore comunale e
spesso c'è una trattativa fra i consorzi e i Comuni per definire le
competenze esatte di strade che hanno una multifunzionalità, cioè
sono strade magari realizzate come piste interpoderali o forestali,
ma poi raggiungono dei nuclei abitati dove è prevalente la presenza
di strutture abitative, che non hanno più i requisiti di ruralità
soltanto, ma sono defunzionalizzate all'uso agricolo. Molto spesso
c'è la necessità di riconoscerle come strade comunali, in quanto -
quando si realizzano interventi edilizi -giustamente i proprietari,
pagando gli oneri di urbanizzazione, chiedono di avere dei servizi
che sono migliori rispetto alle necessità di una strada
interpoderale, quindi sollecitano il Comune di riferimento ad
adottare un'acquisizione di queste strade. Comunque questo è in
fase di definizione. La lunghezza delle piste forestali ammonta -
ripeto - a circa 173 km.
Venendo al punto 2:
"se si ritiene l'estensione attuale
sufficiente, in particolar modo per quanto riguarda le piste
forestali e strade interpoderali"
, si può affermare che allo
stato attuale il numero e le caratteristiche tecniche e di
sicurezza delle strade interpoderali siano quasi sufficienti alle
moderne esigenze delle aziende zootecniche, legate all'allevamento
in particolare delle lattifere per quel che riguarda la
monticazione. La maggior parte delle richieste di contributo
pervenute all'ufficio miglioramenti fondiari infatti ha come
oggetto il riattamento o la sistemazione della viabilità esistente.
Tuttavia è importante ricordare che alcuni consorzi aventi sede
soprattutto nella Bassa Valle, dove sappiamo che la conformazione
del territorio negli anni ha creato più problemi nel momento in cui
si doveva andare a realizzare della viabilità, hanno inoltrato
richieste di costruzione
ex novo
e di opere viarie, segno
evidente che alcune zone della nostra regione ne sono ancora
sprovviste. È importante ricordare che le proposte sono oggetto di
esame da parte degli uffici competenti dell'Assessorato con attenta
verifica, caso per caso, con priorità da riconoscersi nei casi di
accesso a
mayen
e alpeggi che prevedono la monticazione di
bestiame produttivo, quindi lattifere, ed è sicuramente
comprensibile il perché di questo tipo di priorità.
Le piste forestali invece, insieme con quelle private e con le
strade poderali che attraversano zone boscate, consentono un
sufficiente accesso alla maggior parte dei comprensori forestali
della regione. Tuttavia si ritiene che la viabilità forestale non
sia sufficiente, in quanto vi sono comprensori che non risultano
essere serviti oppure vi sono situazioni in cui la viabilità
esistente necessita di miglioramenti per consentire un migliore
accesso e l'esbosco di assortimenti legnosi di maggiore valore. Non
ultimo, la cura del bosco, in quanto nella nostra regione è
risaputo che la maggior parte dei comprensori boscati riguardano
foreste di protezione piuttosto che di produzione. Però alla luce
di fenomeni che si verificano di difficoltà legate a conseguenze di
eccessi di precipitazioni o quant'altro, danno importanza anche ai
boschi di protezione che vanno anch'essi mantenuti in
efficienza.
Sarebbe inoltre necessario incrementare anche la viabilità
secondaria, vale a dire le piste trattorabili.
Si dà atto che dalle ore 9,40 assume la presidenza il
Vicepresidente André Lanièce.
Presidente
- La parola al Consigliere Bertin.
Bertin (VdAV-R)
- Grazie, Presidente.
L'obiettivo di questa interpellanza è quello di avere il quadro
aggiornato dei chilometraggi della rete stradale valdostana. In
particolar modo mi aveva impressionato il dato relativo alle strade
interpoderali, 2.222 km, quattro anni fa. Un dato che lascia
piuttosto impressionati: con 2.200 km se si va ad ovest si arriva
fino a Lisbona, se si va ad est a Kiev, se si va a nord fino ad
Oslo, se si va a sud non basta neanche la Sicilia. A mio avviso
questo chilometraggio potrebbe rappresentare un dato sufficiente,
se non altro per chiudere una fase nella quale l'intervento più
semplice era realizzare una strada.
Oggi quasi tutti gli alpeggi e le località hanno una strada e
sono raggiunti da strade, pertanto la ricchezza di queste località
è, in prospettiva, proprio quella di non avere una strada.
Pertanto, negli anni a venire, a mio avviso bisogna avere il
coraggio di trovare soluzioni alternative e usare la strada proprio
come ultima soluzione, quando le altre non sono possibili. In
questo senso immagino il caso di Comboé o di San Grato, dove le
ipotesi alternative soprattutto per Comboé erano state prospettate,
e più che un ricorso contro la sentenza del TAR, sarebbe necessario
approfondire un'eventuale ipotesi alternativa. Continuare così è
certamente più facile, ma a lungo andare rischia di essere il modo
più dannoso per la Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK