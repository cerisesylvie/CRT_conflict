Consiglio Regionale della Valle d'Aosta - Oggetto del Consiglio n. 1652 del 12 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1652 del 12 dicembre 1990 - Resoconto
OGGETTO N. 1652/IX - SERVIZIO DI TRASPORTO PER GLI STUDENTI
UNIVERSITARI VALDOSTANI. (Interrogazione)
PRESIDENTE:
Do lettura dell'interrogazione presentata dal
Consigliere Riccarand ed iscritta al punto 14 dell'ordine del
giorno.
INTERROGAZIONE
APPRESO che dall'inizio del mese di novembre sarebbe stato
istituito un servizio di pullman Aosta-Milano per un gruppo di
studenti universitari valdostani frequentanti l'Università di
Milano;
APPRESO ALTRESI' che tale servizio sarebbe totalmente gratuito
mentre non ci sarebbe analogo intervento di sostegno o rimborso
delle spese di trasporto per gli studenti valdostani frequentanti
università di altre città;
PRESO ATTO di numerose osservazioni in tal senso presentate al
Gruppo consiliare regionale;
il sottoscritto Consigliere regionale
INTERROGA
l'Assessore all'Industria, Commercio, Artigianato e Trasporti
per sapere:
1) le caratteristiche del servizio di trasporto istituito per
gli studenti valdostani frequentanti l'Università di Milano;
2) gli interventi di sostegno/rimborso alle spese di trasporto
previste dalla Regione Valle d'Aosta per gli studenti valdostani
frequentanti università di altre città.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Fosson; ne ha
facoltà.
FOSSON (DC) :
In riferimento all'interrogazione del
Consigliere Riccarand, devo rilevare che la Giunta regionale, su
proposta dell'Assessore all'Industria, Commercio, Artigianato e
Trasporti, nella sua ultima riunione ha approvato una deliberazione
che ha per titolo: "Modalità di applicazione di tariffe
preferenziali di viaggio ed istituzione di servizi di trasporto a
favore di studenti universitari", della quale cercherò di
riassumere brevemente il contenuto, dopodiché non ho
difficoltà...
(...Interruzione del Consigliere Riccarand...)
... Sì, nell'ultima riunione di Giunta del 7 dicembre e la
deliberazione ha il numero 10585; in ogni caso ne farò avere una
copia al Consigliere interrogante.
Il servizio di trasporto per gli studenti universitari che
frequentano a Milano è stato istituito dietro richiesta scritta
degli stessi studenti, pervenuta in data 5 novembre 1990. Questo
servizio prevede una corsa di andata, domenica sera alle ore 19,00,
ed una di rientro in Valle con partenza alle ore 19,00 da Milano.
Per tutte e due le corse sono previste delle fermate alle uscite
autostradali, secondo le richieste degli interessati.
Il servizio ha caratteristiche di noleggio privato, proprio
perché in quelle ore non esistono trasporti automobilistici e
ferroviari pubblici compatibili, per coincidenze e servizio, con le
esigenze degli orari scolastici degli studenti. Tale servizio è
stato istituito dopo che era stato avviato, sempre su richiesta
degli studenti, un analogo servizio per coloro che frequentano
l'Università della Savoia di Chambéry, per coloro che frequentano
gli istituti superiori di Annecy, nonché per gli studenti di scuole
specializzate quali gli istituti agrari di Lombriasco, Verzuolo e
San Martino di Rosignano.
Si è provveduto e si continuerà ad insistere affinché le
Ferrovie dello Stato ed il Ministero dei Trasporti, da cui
dipendono le linee automobilistiche per l'estero e per Milano,
provvedano ad istituire o ad incrementare corse convenienti e
compatibili con le esigenze degli studenti. Si pensi soltanto al
problema del rifiuto delle Ferrovie dello Stato di far fermare i
treni Intercity a Chivasso.
Il servizio di noleggio è gratuito, per il semplice motivo che
né la Regione né i concessionari possono istituire linee e corse di
servizio pubblico su itinerari non di competenza regionale, quali
sono quelli per Milano o Chambéry. Il pagamento di un biglietto su
un servizio ripetitivo di noleggio privato non è consentito, poiché
costituirebbe servizio abusivo di linea. La Giunta regionale ha
comunque disposto - e questo fa parte della deliberazione che ho
citato prima - il pagamento di una tessera di ammissione al
servizio, fissato in lire 15.000 per ogni anno accademico. Tale
tessera, che viene rilasciata dietro presentazione di adeguata
documentazione comprovante la condizione di studente, dà solamente
diritto all'utilizzo delle due corse settimanali predette.
Successivamente alla richiesta del 5 novembre, pervenuta dagli
studenti di Milano, in data 19 novembre 1990 è pervenuta una
istanza degli studenti universitari di Torino che chiedevano un
parziale ammortamento delle spese relative al viaggio per Torino.
In effetti la situazione per Torino è diversa, perché esistono già
molte corse di trasporto automobilistico o ferroviario compatibili
con gli orari degli istituti universitari.
La Giunta regionale, con la deliberazione approvata, stabilisce
che dall'Assessorato all'Industria, Commercio, Artigianato e
Trasporti venga rilasciata una tessera con buoni di viaggio validi
per il pagamento del solo 40 per cento del prezzo del biglietto
ferroviario o automobilistico pubblico, con uno sconto quindi del
60 per cento. Nei prossimi giorni saranno stampati i moduli e le
tessere e poi si procederà ad informare a mezzo stampa gli aventi
diritto ed a distribuire i moduli e le tessere.
Il provvedimento per Torino anticipa comunque il
provvedimento... Scusa?...
(... Interruzione del Consigliere Riccarand...)
... Sì, tutte e due: sia la ferrovia sia le linee
automobilistiche. Ovviamente occorrerà stipulare un'apposita
convenzione con le ferrovie.
Dicevo che il provvedimento della Giunta anticipa quanto è
previsto per la generalità degli studenti universitari, ovunque
frequentanti, che entrerà in vigore con una legge, che è già stata
presa in esame dalla Giunta e che verrà formalmente proposta al
Consiglio per l'esercizio 1991, nella quale si prevederà che
entrino in vigore convenzioni con tutti i trasporti pubblici, per
tutte le sedi universitarie, in applicazione dell'articolo 10 della
legge regionale 30/89 sul diritto allo studio, che prevede appunto
sconti sulle tariffe. Le convenzioni potranno entrare in vigore nel
corso dei primi mesi dell'anno prossimo. Tengo a precisare che noi
intendiamo estendere lo stesso servizio a tutti gli studenti,
facendo quindi pagare a tutti il 40 per cento delle spese di
viaggio.
La deliberazione, che fa già riferimento alla legge che verrà
proposta, è naturalmente più articolata e penso che la sua lettura
costituisca una risposta sufficiente all'interrogazione del
Consigliere Riccarand, cui comunque ne fornisco una copia.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (VA):
Mi dichiaro solo parzialmente soddisfatto
della risposta dell'Assessore, perché ancora una volta ci troviamo
di fronte ad un tipo di intervento non ben programmato: si parte
con un certo servizio, che poi viene in qualche modo esteso, ma si
creano situazioni di disparità fra gruppi di studenti, con relative
reazioni ed aspettative, senza una sufficiente programmazione.
Qui abbiamo di fronte due categorie di studenti universitari:
quelli che viaggiavano gratis e che comunque viaggeranno con 15.000
lire per tutto l'anno accademico e quelli che dovranno pagare quote
notevolmente superiori anche quando ci sarà lo sconto del 60 per
cento sul prezzo dei biglietti.
Noi riteniamo che la pubblica amministrazione effettui
interventi di sostegno sui costi dei trasporti degli studenti
universitari, cosa del resto già prevista dalla legge approvata dal
Consiglio in favore degli studenti universitari, ma riteniamo di
fondamentale importanza che si proceda in modo da garantire un
trattamento omogeneo verso tutti gli studenti universitari,
indipendentemente dalla sede in cui sono iscritti o frequentano. Ci
sembra pertanto che il provvedimento di legge preannunciato
dall'Assessore, che tenderà ad omogeneizzare queste situazioni, sia
quanto mai necessario ed urgente.
PRESIDENTE:
Come concordato questa mattina in sede di
Conferenza dei Capigruppo, era previsto per le ore 18,00 l'inizio
della trattazione degli oggetti nn. 31 bis e 31 ter, le cui
relazioni ed il cui dibattito, così com’è ormai
tradizione, verranno svolti congiuntamente, anche se poi saranno
votati separatamente.
Chiedo, pertanto, che sia data lettura dei due oggetti, di cui è
relatore il Consigliere Ricco.
Ricordo al Consiglio che questa sera, dopo la relazione del
Consigliere Ricco, ascolteremo le relazioni dell'Assessore alle
Finanze, Lavoyer, e del Presidente della Giunta, Bondaz.
Al termine delle due relazioni, prima che si chiuda la seduta,
saranno anche forniti ai Consiglieri i testi scritti delle due
relazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK