Consiglio Regionale della Valle d'Aosta - Oggetto del Consiglio n. 206 del 13 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 206 del 13 novembre 2008 - Resoconto
OGGETTO N. 206/XIII - Reiezione di mozione: "Predisposizione
di un nuovo piano di miglioramento della struttura aeroportuale
esistente".
Mozione
Il Consiglio regionale della Valle d'Aosta, con la propria
deliberazione n. 1718/XII dell'11 gennaio 2006, ha approvato il
primo Piano di interventi per la realizzazione di opere di
rilevante interesse regionale.
Tra gli interventi previsti dal Piano figura l'aumento della
capacità operativa dell'Aeroporto regionale, con l'ammodernamento
delle strutture di volo e delle infrastrutture logistiche
connesse.
La realizzazione delle opere in questione, con le modalità e
nella misura prevista dal progetto di massima di cui è stato
incaricato l'Arch. Gae Aulenti, appare - alla luce di un attento
esame delle sue implicazioni economiche, dei suoi futuri oneri
gestionali diretti e indiretti, dell'evoluzione complessiva del
sistema dei trasporti, dell'impatto ambientale e delle delicate
problematiche di sicurezza - oggettivamente sovradimensionato,
antieconomico e non funzionale ad uno sviluppo sostenibile delle
attività di volo nel contesto regionale valdostano.
Un'attenta considerazione di questi profili ha messo infatti
in luce che la costruzione di una grande aerostazione per fare
dell'Aeroporto Corrado Gex di Saint-Christophe un aeroporto
commerciale di maggiori dimensioni, con traffico di aerei da 80-90
posti su Aosta, rischia di essere un investimento esorbitante
rispetto alle esigenze della nostra Regione e difficilmente
conciliabile con le esigenze primarie di sicurezza, qualità della
vita e dell'ambiente che la Valle d'Aosta deve oggi
difendere.
Appare dunque assolutamente necessaria ed urgente una
moratoria degli ulteriori sviluppi progettuali dell'opera, prima
che si affrontino ulteriori spese e si arrivi ad un punto di non
ritorno nella sua realizzazione.
Il Consiglio regionale
Impegna
la Giunta regionale a sospendere la progettazione della nuova
aerostazione, limitando il proprio intervento all'allungamento
della pista, all'estensione dell'impianto luci e all'ammodernamento
degli impianti di assistenza al volo, per garantire un alto livello
di sicurezza e mantenere la primaria vocazione dell'Aeroporto
Corrado Gex di Saint-Christophe quale aeroporto turistico per
velivoli di ridotte dimensioni;
Impegna altresì
l'Assessore al Turismo, Sport e Trasporti a predisporre entro
tre mesi un nuovo piano organico di miglioramento qualitativo della
struttura aeroportuale esistente, facendone oggetto di un pubblico
confronto riguardo a tutte le sue implicazione prima di sottoporlo
all'approvazione del Consiglio regionale.
F.to: Louvin - Bertin - Cerise Giuseppe - Chatrian - Morelli
Patrizia
Presidente
- La parola al Consigliere Louvin.
Louvin (VdAV-R)
- Grazie, Presidente. Non è la prima
volta che l'argomento approda in aula e ci siamo fatti carico di
leggere con attenzione i lunghi ed articolati dibattiti che hanno
accompagnato in questi anni la discussione sull'ampliamento delle
strutture aeroportuali del Corrado Gex di Aosta. Riteniamo in
questo momento assolutamente necessario che questo Consiglio riesca
ad avere su questa tematica una fermezza di posizione e ci
auguriamo un'apertura di orizzonti che non lo metta su un binario
di automatismo, tale da permettere a chi siede in quest'aula di
dire che non si può fare niente perché hanno già fatto, hanno già
detto, perché ormai siamo già su una certa strada e non possiamo
fare diversamente.
Abbiamo preso nota delle informazioni che ha dato in quest'aula
poche settimane fa l'Assessore, in ordine agli sviluppi
progettuali, realizzativi della struttura. Abbiamo aperto anche un
dibattito con la popolazione valdostana, che ha suscitato notevole
interesse: per la prima volta sono stati portati all'attenzione del
pubblico, fuori da questa sala, elementi, informazioni, valutazioni
anche provenienti da personalità esterne alla Valle, che hanno
aiutato ad avere un quadro complessivo dello sviluppo aeroportuale,
che si presenta oggi, a nostro modo di vedere, sotto una luce
alquanto problematica. Su questo tema è doveroso premettere che c'è
un atteggiamento non preconcetto né nei confronti delle attività di
volo, che sono da noi considerate come attività molto interessanti
e degne di sostegno nella misura in cui si integrano bene con lo
sforzo di apertura della Regione, e soprattutto rimangono
compatibili con il quadro complessivo del nostro sistema, e con la
sicurezza dei nostri abitanti. Abbiamo peraltro constatato come
nello sviluppo degli ultimi anni di programmazione e progettazione
delle strutture ci sia stata una certa sottovalutazione complessiva
dell'onere che andiamo a mettere sulle spalle della comunità
valdostana per i prossimi anni, non solo e non tanto per la
realizzazione di opere in sé per quanto riguarderà poi la loro
gestione: già in altri campi dei trasporti abbiamo situazioni
aperte alquanto critiche e quella aeroportuale che finora non ha
presentato agli occhi della comunità e della stessa Amministrazione
regionale profili di grande problematicità, rivela oggi invece un
momento di particolare delicatezza. A cosa ci riferiamo? Intanto ci
riferiamo ad una situazione nella quale abbiamo una programmazione
di ampliamento della nostra struttura aeroportuale che ci porrà
nella migliore delle ipotesi in coda ad una classifica di strutture
aeroportuali che in Italia sono già di per sé molto numerose. Ci
sono oltre 100 aeroporti in Italia, 45 per il traffico commerciale,
con una linea di tendenza generale in Europa alla loro riduzione e
invece con una controtendenza in Italia che vede, malgrado le
difficoltà che sta affrontando questo settore, un loro aumento. Non
è l'unico campo nel quale si rischia in generale in Italia di avere
una quantità eccessiva di strutture rispetto ad esigenze di
semplificazione e di organizzazione.
È vero, dobbiamo guardare prevalentemente alla nostra situazione
regionale, ma non possiamo scindere la nostra posizione da una
valutazione comparativa con altre realtà, con altre infrastrutture
di questa natura. Abbiamo guardato con una certa preoccupazione il
numero e i numeri di frequentazione di strutture analoghe; posto
che per quanto riguarda l'aeroporto della Valle d'Aosta, le più
ottimistiche previsioni, fatte proprie dal masterplan del 2004
portano a una soglia di 45.000 passeggeri circa l'anno, constatiamo
che 10 dei 50 aeroporti commerciali italiani non raggiungono le
500.000 unità, ma che ci attesteremmo in fondo a questa classifica
e in una compagnia che dal punto di vista economico non ci farebbe
grande invidia. L'aeroporto di Ancona Falconara nel 2006 ha
accumulato oltre 4 milioni di euro di perdite con circa 500mila
viaggiatori, Brescia Montichiari ha superato i 4 milioni di euro di
perdita, Parma ha raggiunto nel 2007 4,5 milioni di perdita, Cuneo
Levaldigi che è un aeroporto più piccolo ma sta aumentando a vista
d'occhio il proprio deficit, si è attestato a 1,5 milioni l'anno.
Le stime più ottimistiche indicano per il futuro dell'aeroporto di
Aosta e nel caso di questa evoluzione una perdita di 2,5 milioni di
euro, ma questo è fare astrazione dei costi sommersi, molto
rilevanti, a cui andiamo incontro se questa struttura verrà
attivata. Credo che non possiamo nasconderci che ci vorranno circa
48 unità dei vigili del fuoco in più, assunti a tempo pieno, per
garantire l'apertura annuale dell'aeroporto e la sua funzionalità
come aeroporto commerciale così come previsto. L'onere in questo
caso oscillerebbe fra 1,5 e 2 milioni di euro l'anno.
Come non possiamo nasconderci che gli stessi controlli che oggi
svolgono nella maggior parte degli aeroporti le forze dell'ordine
per quanto riguarda i controlli di sicurezza sui viaggiatori e
sulle merci che trasportano stanno passando alle stesse società
aeroportuali, quindi andrebbero ad aumentare ulteriormente i costi.
A questi poi ne possiamo aggiungere altri, legati anche al contesto
ambientale nel quale viviamo, per quanto riguarda le temperature
nelle stagioni invernali, le necessità di dégivrage. Stiamo
parlando di aspetti economici, vorrei tenere al momento fuori da
questa tematica le pur complesse e delicate implicazioni di natura
più squisitamente ambientale, legate all'inquinamento sia esso
acustico o di altra natura, per che cosa? Cosa abbiamo sull'altro
piatto della bilancia? Cosa può spingere a questa scelta di
ampliamento dell'aeroporto che porterebbe alla costruzione di
un'intera nuova aerostazione alle porte di Aosta?
Essenzialmente come traino, come spinta, l'idea di un incremento
turistico legato al volo charter, a quel turismo low cost, ma
purtroppo anche low budget, ossia non esattamente di alto livello
di disponibilità economica che si troverebbe particolarmente
compromesso e ristretto dalle maglie di una modalità tecnica che
impedisce ad aerei oltre le 70-80 unità di passeggeri di poter
atterrare ad Aosta. Sappiamo che la taglia media dei charter
utilizzati dalle compagnie è nell'ordine delle 150-200 unità
passeggeri, abbiamo la netta sensazione che il miraggio di un
incremento deciso del traffico turistico sulla Valle d'Aosta, per
il quale ancora bisognerebbe fare un'intensa attività di promozione
economica, per rendere per queste compagnie più interessante
atterrare ad Aosta piuttosto che atterrare a Torino Caselle,
crediamo sia un miraggio e una prospettiva che rischia di non
avverarsi. Non siamo qui per suscitare solo apprensioni, ma per
chiedere che ci sia un'attenta rivisitazione anche alla luce di
esperienze analoghe. Sono state portate sul tavolo della
discussione in queste ultime settimane esperienze simili a quelle
della nostra Regione, da tenere presenti, fra queste la vicenda
dell'aeroporto di Bolzano. Ci ispiriamo molto spesso a come ci si
muove in questa provincia autonoma; l'esperienza di Bolzano, che ha
oggi un traffico commerciale dell'ordine di 85.000 passeggeri, è
un'esperienza che va guardata con attenzione perché ha cumulato dal
2001 ad oggi circa 18 milioni di euro di perdite, quindi una media
di oltre 2,5 milioni di euro e sull'ampliamento di questa struttura
ci sono fortissime riserve da parte di chi ha dovuto mettere mano
al portafoglio finora, inizialmente anche forze economiche private
ma poi sempre più e solo la provincia autonoma per sostenere questi
oneri.
Noi avremmo bisogno per vivere come aeroporto di queste
dimensioni di un bacino di utenza che la Regione non ha
numericamente né di suo né con il turismo, e dobbiamo fare i conti
con questa realtà, non limitarci a guardare solo ai costi edilizi,
ma guardare con attenzione alle prospettive che si aprono di fronte
a noi nell'arco di 10-15 o 20 anni, senza dimenticare che tutte le
stime su cui si sono basati i decisori finora sono state le stime
ottimistiche che potevano essere formulate in relazione a un
periodo di forte crescita economica. Nell'incontro che il 9 ottobre
abbiamo organizzato qui nel salone regionale, un esperto gestionale
che ha attentamente studiato queste problematiche ha concluso il
proprio intervento dicendo che questo piccolo aeroporto in
particolare è un giocattolo di lusso, che non ha nessuna chance di
andare in pareggio.
Noi ci accontenteremmo anche di una chance minore, quella di un
deficit contenuto, ragionevole e sostenibile, ma temiamo - lo
diciamo adesso che siamo ancora nei tempi perché questo possa avere
un significato - che questa prospettiva vada diversamente
orientata.
È stata chiamata per la progettazione dell'aerostazione una
progettista di fama internazionale, di cui abbiamo apprezzato le
realizzazioni del Musée d'Orsay e del Palavela, ma non crediamo che
si sbagliasse molto l'arch. Gae Aulenti quando, qualche mese fa,
dichiarava: "
sarà un progetto impossibile ed è per questo che
sono qui
".
Non so che chiave di lettura si debba dare a questa
dichiarazione. So che se non è impossibile tecnicamente, questo è
un progetto che è impossibile economicamente. È un progetto non
sostenibile per la nostra comunità nelle dimensioni nelle quali si
sta sviluppando. Non è per noi questione di disquisire sulle 8
torri, sulle 3 vetrate, sulla grande galleria centrale, sul salone
espositivo che dovrebbe accogliere importanti mostre; abbiamo il
timore che si continui a correre dietro a realizzazioni di grande
ambizione e che questa nostra comunità si ritrovi fragile
nell'affrontare i chiari di luna prossimi venturi.
Ci saremmo aspettati che lo stesso Presidente della Regione, che
ci aveva anticipato una disponibilità alla revisione di alcune
grandi opere quando abbiamo avuto occasione di incontrarci al
momento della formazione della Giunta, desse corso a una sterzata
in questa direzione. Devo dire che nel mese di agosto abbiamo avuto
invece l'impressione che ci fosse un piede più spinto
sull'acceleratore in base alle sue dichiarazioni: non c'è alcun
ripensamento sull'ampliamento, così è stato dichiarato, sono al più
in corso di chiarimento le situazioni eventualmente sottovalutate
al momento della predisposizione del progetto. Non so a cosa si
riferisse in particolare, ma non abbiamo avuto l'impressione che si
stesse aprendo verso una doverosa rimeditazione di questo
ampliamento. Venendo al concreto della proposta che sottoponiamo
all'attenzione dei colleghi, ritengo necessario dirvi che noi
riteniamo necessaria una moratoria, una sospensione dello sviluppo
progettuale dell'opera dell'aerostazione. Non chiediamo revisioni
dell'intervento relativo all'allungamento della pista e alle misure
che riguardano l'impianto di luci, l'ammodernamento degli impianti
di assistenza al volo. Noi riteniamo che ci sia da quel punto di
vista un percorso già molto avanzato, d'altra parte per il buon
coordinamento di queste opere era stata avviata la realizzazione
del masterplan, ma riteniamo che si debba ripensare alla primaria
vocazione dell'aeroporto Corrado Gex e riaffermarne la natura
prioritaria di aeroporto turistico per velivoli di ridotte
dimensioni, che avrete visto purtroppo (compreso il volo a vela)
diradarsi molto dagli anni '80 in poi.
Riteniamo possibile, e invitiamo la maggioranza e le altre forze
del Consiglio a guardare con attenzione a questa proposta,
ripensare il piano di miglioramento qualitativo della struttura
aeroportuale, che di un miglioramento qualitativo ci sia bisogno è
fuori discussione ma che questo avvenga a seguito di una
discussione aperta con la comunità regionale interessata (e devo
dire al momento anche preoccupata) e che questo ci porti a una
strada diversa da quella intrapresa, che vedrebbe consegnati per la
fine del 2009 gli elaborati progettuali esecutivi della costruzione
della nuova aerostazione e nel giro di pochi anni alla
realizzazione dell'intera opera, di cui noi con questa mozione
chiediamo che si sospenda lo sviluppo progettuale, in attesa che ci
sia un'attenta ponderazione di tutte le conseguenze della
trasformazione della struttura aeroportuale nelle direzioni
indicate.
Presidente
- Dichiaro aperta la discussione generale.
La parola al Consigliere Caveri.
Caveri (UV)
- Sarà naturalmente il Governo ad esprimersi
sulla mozione dal punto di vista dei suoi intendimenti e pur
tuttavia credo che qualche annotazione vada fatta all'intervento
del collega Louvin e anche al testo presentato. Place Emile
Chanoux, prima di chiamarsi così si chiamava Piazza Carlo Alberto,
il Re Tentenna come era stato chiamato per questa sua capacità di
cambiare idea, e devo dire che da questo punto di vista tentennare
è la cosa peggiore che c'è. Quando si assumono delle decisioni,
queste vanno portate fino in fondo, il che non vuol dire
migliorarne i contenuti, contrarne le spese, trovare delle
soluzioni se possibili più intelligenti. Ma credo istruttive le
cose dette dal collega Louvin e da questa compagnia di giro che si
è creata contro l'aeroporto, che vede personalità le più varie: chi
ha paura di non poter più volare con il suo aereo turistico, chi ha
paura che ci possa essere rumore sopra la propria villa di
campagna, chi si dice preoccupatissimo anche di elementi
contraddittori. Quando il collega Louvin dice che non verrà nessuno
in questo aeroporto e che sarà un deficit spaventoso, poi pochi
passaggi dopo si dichiara invece preoccupato per l'inquinamento
acustico ambientale; dei due l'uno: o non ci viene nessuno e sarà
un disastro, oppure c'è l'inquinamento acustico ambientale causato
dalla numerosità di questi voli che però lei sosteneva non ci
sarebbe stata. È una sindrome ben nota che è stata studiata, è la
sindrome NIMBY (non nel mio cortile) che sembra colpire in
particolare le forze di opposizione ogni volta che un'opera
pubblica deve essere fatta. E allora come i surfisti si cerca
l'onda che può portare qualche consenso e qualche vantaggio.
Vede, la questione dell'aeroporto è una questione antica e non
risalirò a 50 anni fa alle idee molto innovative che aveva una
personalità che lei conosce bene, come Corrado Gex, che pensava a
uno sviluppo vero dell'aeroporto di Aosta, e lo pensava negli anni
'50 quando l'evoluzione della tecnica era certamente diversa da
quella di oggi e Gex aveva capito non solo l'utilizzo dell'aereo ma
poco prima di morire aveva avuto l'intuizione, divenuta poi
concreta negli anni successivi, di poter utilizzare l'elicottero in
montagna.
Allora per me che mi sono occupato di questa questione l'aspetto
più spiacevole di determinate iniziative politiche è quello di
essere presi per fessi, ossia l'idea che questo Consiglio regionale
nella scorsa legislatura, nell'approvare dopo lunga discussione, il
master plan dell'aeroporto lo abbia fatto sulla base di elementi
superficiali e senza tener conto di quei suggerimenti che vi sono
venuti dai vostri esperti, quelli che avete portato qui sotto per
discutere di una problematica che è quella dell'aeroporto di
Bolzano, che come lei ha detto, ha delle coloriture completamente
diverse dalla situazione nostra.
Nel momento in cui è stato approvato il master plan, questo si
rifaceva ai documenti della fine degli anni '90, quando quei
governi regionali di cui lei faceva parte hanno approvato il piano
territoriale paesistico e il piano dei trasporti che indicavano
nello sviluppo che successivamente si è realizzato e si sta
realizzando nell'aeroporto, come una delle priorità per la Regione.
È vero allora che le operazioni revisionistiche o di tentennamento
sono talvolta politicamente brillanti, ma io credo che negli anni
si è perseguita con difficoltà di ordine tecnico un'idea, che non
vede solo nell'aeroporto un aeroporto commerciale, ma ha bene in
testa quello che l'attuale Sottosegretario Guido Bertolaso ha
detto, ossia che l'aeroporto è la base ideale della protezione
civile. E lo si è dimostrato nell'alluvione del 2000 quando tutte
le strutture trasportistiche, la ferrovia, le strade, sono state
spazzate via, l'aeroporto è rimasto e l'indomani è arrivato l'aereo
da Roma, sono arrivati gli aerei da trasporto con gli aiuti, sono
arrivati gli elicotteri.
Ecco perché la radioassistenza, già realizzata nel rispetto dei
tempi dell'accordo di programma quadro, è stata una scelta giusta,
perché questo consente ai mezzi di soccorso, agli aerei, di poter
operare anche in condizioni diverse dalle attuali, in cui il volo a
vista ha una serie di limiti. Non solo, l'allungamento della pista
a poco meno di 1500 metri rende più sicuro il volo sul nostro
aeroporto e apre delle prospettive interessanti. L'aspetto che
trovo negativo è il fatto di pensare che la presentazione del
master plan non sia arrivata con degli esperti altrettanto bravi
dei vostri, che invece prevedono per un aeroporto come quello di
Saint-Christophe, dedicato a Corrado Gex, una prospettiva di
sviluppo realistica e non un volo pindarico (visto che siamo in un
ambiente aeronautico).
Dobbiamo capire se dobbiamo essere una Regione autonoma o una
caricatura di essa: c'è Caselle, c'è Malpensa, c'è Ginevra, ma con
la stessa logica non facciamo la ferrovia, perché i soldi investiti
nella ferrovia li investiamo addirittura, come lei ha ricordato
stamani, in strutture che non sono neppure di nostra proprietà, ma
è una scelta strategica nel ritenere che si tratta di qualcosa di
utile.
Abbiamo collaborato con l'ANAS per la realizzazione e il
miglioramento delle strade statali, perché riteniamo che siano
utili, ma tutti i tecnici che ci hanno consentito di approfondire
le ragioni dell'aeroporto ci confermano che questo aeroporto ha una
ragione di essere. Uno può citare a lungo le esperienze di Parma,
di Bolzano, di Forlì, di Albenga, il tentativo che anche Trento ha
fatto di avere un proprio aeroporto. È vero, ognuna ha delle
proprie tipologie, ma gli studi che sono stati fatti hanno
riguardato la realtà della Valle d'Aosta in una logica sempre
comparativa che certamente è utile.
Credo quindi, nell'esprimere la posizione del gruppo Union
Valdôtaine, che bene si fa a continuare a riflettere, a pensare che
ogni progettualità può avere nel tempo dei miglioramenti: il master
plan consente di fare delle pianificazioni di lungo periodo che
talvolta devono essere corrette, ma mi sembra di cogliere da questa
sua idea della moratoria, che è un termine inquietante che viene
solitamente adoperato per questioni più importanti, come le
moratorie della bomba atomica o cose del genere, una sorta di
logica di congelamento dell'esistente, come se poi nel costruire la
pista allungata e nel costruire la radioassistenza si debba restare
sospesi, per cui l'aerostazione sembra essere una bizzarria. Quando
invece è, nell'accordo di programma quadro, una conseguenza di una
serie di tappe che possono certamente far raggiungere il risultato
di avere un aeroporto che sarà sempre un aeroporto piccolo con dei
numeri limitati, con un numero ridotto di aerei. D'altra parte,
basta vedere la situazione di Sion che è molto simile, per capire
che anche aeroporti di dimensione regionale possono sopravvivere,
altrimenti con Ginevra e Zurigo è evidente che i nostri amici del
cantone del Valais potrebbero chiudere l'aeroporto, invece hanno
saputo svilupparlo con una serie di voli che oggi hanno un
significato, in particolare per il turismo.
Credo che l'idea oggi della moratoria sia una rappresentazione
quasi caricaturale della realtà, perché non ci sarebbe niente di
peggio che fissarci degli obiettivi e poi prima ancora di averli
raggiunti, perché in questo momento è in costruzione l'allungamento
della pista, precludere lì sì uno sviluppo complessivo dell'area
aeroportuale sulla base di una presunzione, che finisce per avere
delle logiche esclusivamente ideologiche.
Presidente
- La parola al Consigliere Donzel.
Donzel (PD)
- Oggi, dando un'occhiata ai giornali e ad
alcuni commentatori di area di centro sinistra, la percezione che
c'era di come si stanno affrontando i problemi in Italia e in Valle
è quella che facciamo un gran dire che non vogliamo più parlare in
termini ideologici, ma poi da una parte e dall'altra la volontà di
affrontare i problemi in modo neutro viene meno e generalmente
dagli interventi, dalle scelte che vengono fatte, si percepisce che
questo paese sta bene con addosso la pelle dell'ideologia, che dà
garanzia a qualsiasi intervento sia fatto dalla minoranza o dalla
maggioranza. Non c'è la volontà di leggere mai in nessuna riga la
possibilità di trovare una soluzione, che possa dare la sensazione
ai cittadini che la politica sta dando delle risposte a tutti e non
a una parte, non magari alla parte più forte. C'è in questo Paese
sempre una voglia, per fortuna solo a parole, di menar le mani
quando si tratta di fare politica.
Leggendo la mozione in oggetto, avevo ritenuto fosse stato fatto
un significativo passo avanti rispetto a un riconoscimento
dell'importanza dell'allungamento della pista, dell'estensione
dell'impianto luci e di quella messa in sicurezza di questa
struttura aeroportuale. Valuto in modo positivo per aver già in
altre sedi sostenuto questa posizione, ossia che avere un aeroporto
in cui sia finalmente garantita la possibilità di atterrare di
notte in sicurezza sia una condizione minimale perché
quell'aeroporto abbia una sua dignità. Quindi inviterei a cogliere
in quello che viene scritto non solo ciò che divide, ma anche ciò
che può unire e creare un clima più sereno, perché nelle polemiche
di questi giorni molte erano relative all'allungamento della pista,
che questa mozione sembra in qualche modo superare.
L'altra considerazione è una considerazione che avevo fatto
stamani rispetto a quell'ampio documento che avevamo discusso, il
PAR (Programma attuativo regionale), rispetto all'analisi di
contesto. Già in questo documento era scritto che era necessario
allungare la pista, ce lo eravamo detto e lo avevamo discusso
ampiamente, quindi il fatto che almeno su qualcosa ci siano dei
punti in Comune sarebbe il caso che li sottolineassimo, invece di
vedere sempre ciò che divide.
Ritengo che sia - al di là delle terminologie usate - giusto
fare una valutazione, per evitare che la politica tentenni; stamani
è tornato più volte il tema della politica tentennante quando nelle
variazioni di bilancio abbiamo visto i fondi che dal trenino
andavano e venivano, ossia è chiaro che la politica tentenna da una
parte e dall'altra, non è neanche che buttarsi a capofitto su certe
scelte, come alle volte abbiamo rischiato di fare su alcune cose,
visto che quello è stato votato una volta, lì continuiamo a
metterci i soldi.
Certo, condivido pienamente con il collega Caveri che la
politica debba avere il coraggio di fare delle scelte e di farle
fino in fondo, credo che il tema di migliorare la struttura
dell'aeroporto e di darle una dignità di vero e proprio aeroporto
sia un tema importante. In questo senso cogliere nella mozione
l'idea di fare chiarezza, perché ho visto dei documenti, adesso non
sono riuscito a rintracciarli, scusate la mia imperizia ancora nel
recuperare il materiale, ma dove si accennava ad aerei che
avrebbero dovuto avere 50-60 passeggeri, adesso circola ultimamente
la voce degli 80-90, qualcuno ha messo n giro la voce dei 100 etc.,
è chiaro che su questo bisogna fare assoluta chiarezza. Se
decidiamo di fare un aeroporto dove atterra un aereo da 120
passeggeri, bisogna avere una struttura di accoglienza dei
passeggeri che scendono, bagagli etc. che sia strutturata per
quella funzione. Se invece decidiamo che ci affidiamo a compagnie
aeree più piccole dove facciamo magari tantissimi voli, però con
strutture aeree di tipo diverso, con minori passeggeri, può darsi
che la struttura debba essere diversa. In questo senso la politica
non tentenna, quando fa una scelta che è chiara dall'inizio alla
fine, non che costruisce una struttura per la quale poi andremo a
cercare qual è l'aereo che atterrerà per poi scoprire che abbiamo
costruito una struttura che non è detto che sia quella che si confà
al tipo di aereo che deve atterrare. Su questo in questo momento
non dico io qual è l'aereo che deve atterrare, ma chiedo: siamo
assolutamente certi della tipologia di aereo che deve atterrare?
Abbiamo valutato le compagnie che hanno intenzione di atterrare al
Corrado Gex, quanti passeggeri portano? E quindi che tipo di
struttura di accoglienza andiamo a costruire: se costruiamo una
struttura, visto che c'è un turismo di massa, con un tipo di
servizi da turismo di massa o se invece è una struttura
aeroportuale di un certo altro livello perché arriva un altro tipo
di utenza. Queste cose vanno valutate, in questo senso non si vuol
dire, almeno noi del PD non diciamo: non facciamo un certo tipo di
scelta, ma diciamo: siamo tutti convinti di avere in testa in
questo momento qual è la scelta?
Se lo siamo, questa mozione non la prendiamo neanche in
considerazione, se invece pensiamo che varrebbe la pena pensare al
modello che vogliamo realizzare, naturalmente la maggioranza è
convinta sul suo modello, ma se siamo convinti andiamo in quella
direzione e la perseguiamo fino in fondo. Con questo spirito non di
rottura, né di polemica, sosteniamo pienamente questa mozione
perché riteniamo che in questo momento la politica non abbia ancora
fatto quella scelta definitiva sulla qualità, sulla tipologia vera
e propria della stazione che deve essere realizzata. In questo
senso auspichiamo che lo faccia in modo trasparente, ognuno di noi
dirà se ritiene di fare tanti servizi per quelli che vengono a fare
volo a vela, o altri avranno altre idee. Però ce lo diciamo prima,
lo votiamo, così poi sappiamo che non facciamo la fine del trenino
di Cogne: non è colpa mia, è colpa tua, e abbiamo buttato soldi per
anni senza aver avuto in mente qual era l'obiettivo finale di
questo intervento.
Presidente
- La parola al Consigliere Lattanzi.
Lattanzi (PdL)
- Grazie, Presidente. Ringrazio i colleghi
che hanno presentato questa mozione perché ci danno l'opportunità
di fare una riflessione su questa importante opera. La mozione
affronta due temi. Condanna sostanzialmente il progetto attuale, lo
ritiene da rivisitare e chiede tre mesi per poter presentare un
nuovo piano di miglioramento qualitativo e quantitativo da
discutere con il Consiglio regionale e con le forze attraverso il
pubblico confronto.
Vorrei ricordare due aspetti. Ho sentito il tono pacato,
cercherò di usare, anche se non ci riuscirò perché sono
caratterialmente diverso. un tono il più pacato possibile alla
Lattanzi, andando dietro al ragionamento che faceva l'amico Donzel
prima. Donzel, voi avete partecipato a queste decisioni, io prendo
atto che oggi c'è la volontà da parte vostra di ripensare, ma voi
eravate al Governo quando questi progetti sono stati approvati e lì
era il momento di pensare, e lì anzi avete detto a noi che eravamo
alla opposizione che avevate pensato. Su quei progetti avete votato
voi della maggioranza all'epoca di centro sinistra e ci avete
convinto che le argomentazioni alla base di quei voti a favore e
anche di chi nell'Union era ancora, erano i ragionamenti più giusti
e più corretti per avere un aeroporto di quel tipo. Ci avete
convinti, avete convinto tutta la Valle d'Aosta su questo processo,
avete convinto tutta la Valle d'Aosta che serviva un'infrastruttura
di collegamento aereo, per portare la Valle d'Aosta al centro del
carrefour del turismo internazionale perché era giusto farlo. Noi
contestavamo qualche cifra, esprimevamo una preoccupazione legata
alle cifre di cui si parlava, agli investimenti, perché sappiamo
che quando un'opera la fa un privato, costa dieci, quando la fa il
pubblico costa cinquanta, e su quello abbiamo dibattuto, ma tutti
sempre alla unanimità abbiamo condiviso la necessità di dotare la
Valle d'Aosta di una stazione aeroportuale per collegarla con il
resto del mondo.
Questa mattina - chiedo scusa ai colleghi per la mia assenza che
sicuramente non si sarà notata - sono stato a Milano ad un convegno
per affrontare l'attuale crisi finanziaria, che è diventata una
gravissima crisi economica. Si condivideva tutti stamani, politici,
finanzieri, banchieri, industriali, sindacati, che questo momento
di crisi economica avrà ancora tutto il suo sfogo nel primo
semestre del 2009, per cominciare a vedere qualche raggio di luce
per la fine del 2009. Parlo di crisi economica e non finanziaria,
perché le crisi finanziarie sono alternative alle crisi economiche,
scontano prima sia le crisi che le opportunità. Tutti hanno dato il
loro contributo a questa visione del mondo che sta cambiando in
maniera epocale perché stiamo vivendo momenti che i nostri figli
studieranno sui libri di storia, epocali per l'effetto di questa
grande globalizzazione che ha cambiato tutte le strutture e le
architetture del commercio, delle istituzioni, della politica,
dell'economia e della finanza. Su una cosa tutti erano d'accordo:
tutti i paesi devono fare il massimo dello sforzo per iniettare
investimenti nelle infrastrutture per far ripartire l'economia. In
Cina è di qualche ora fa la decisione di uno stanziamento di 585
miliardi di dollari sulle infrastrutture, treni, ponti, strade,
autostrade, per sostenere quella crescita, altrimenti non si
riuscirebbe a far rientrare nello sviluppo della ricchezza il 90%
della popolazione cinese che ancora è nelle campagne. Ma così
stanno facendo tutti i paesi. Gli americani hanno stanziato con
Bush prima e Obama ha già dichiarato la sua disponibilità ad
ulteriori 600 miliardi di dollari dopo i 750, sempre da iniettare
nelle infrastrutture, nell'ammodernamento, nella tecnologia.
Credo che la Valle d'Aosta, che ha degli avanzi di bilancio che
non dobbiamo dimenticare sono il frutto delle tasse versate dai
valdostani, che non vengono del tutto spesi perché a volte non
sappiamo neanche più come spenderli, ci si deve inventare studi dei
più pellegrini per poter giustificare la spesa, piani di marketing,
ma lasciamo perdere, altrimenti faccio la polemica mentre non
vorrei uscire dal canone donzeliano, ma credo che noi abbiamo
l'opportunità di avere le risorse da investire nelle
infrastrutture. I ragionamenti che sento in questa mozione sono gli
stessi, con qualche differenza, che si sentivano quando si parlava
di fare l'autostrada Torino/Courmayeur: ripensiamoci, ma se non
facciamo l'autostrada forse è meglio, lasciamo la nostra valle come
Heidi, con le pecorelle, le mucchette, i bambini che corrono nei
prati...
I dibattiti sono già stati fatti, la mozione ripropone lo stesso
spirito, ossia la rimessa in discussione di una scelta di
investimento di denaro pubblico che avanza e che ci possiamo
permettere ancora per poco di far avanzare, per fare
un'infrastruttura i cui benefici non conosciamo in toto oggi con
tutti gli studi che possiamo fare, anche con altri sei mesi, anzi,
se ci rimettiamo a studiare altri sei anni l'aeroporto, nessuno di
noi sarà mai in grado di misurare i reali benefici, così come fece
l'autostrada Torino/Courmayeur, perché diventa complesso
comprendere quali sono gli effetti di un impatto di una struttura
come questa. Sappiamo però che in concetti keynesiani gli
investimenti producono lavoro e occupazione e che i collegamenti
sono sempre cosa buona e giusta.
Io condivido poi che uno può essere più d'accordo sul progetto
Aulenti che è al di fuori delle logiche, uno potrebbe essere più
sul tradizionalista un altro più sul futurista, ma queste sono
decisioni che deve prendere chi ha avuto il mandato di governare,
io questo mandato non ce l'ho, altrimenti avrei scelto l'aeroporto
che piaceva a me e avrei lasciato un segno nella storia della mia
vita. Così non è; chi decide sono quelli che devono governare e
assumere delle decisioni per lasciare delle opere che poi verranno
ricordate, come il ponte vicino al Buthier, per la storia, e
quell'architetto sarà ricordato solo per quella porcheria che ha
lasciato lì! Però qualcuno ha deciso.
Io credo quindi che la mozione vada rigettata per una questione
di buon senso. Sono stati fatti 15 anni di studi pro e contro
l'aeroporto per la Valle d'Aosta, sono stati stanziati danari per
le progettazioni, è stato fatto un iter che è durato otto anni per
arrivare ad approvare uno studio di progettazione e finalmente
l'avvio di questi lavori, se mi permettete ci aspettavamo che già
volassero gli aerei, non che ci fermassimo di nuovo a pensare! Poi
quanti saranno, tu dici, Donzel, vediamo chi viene e chi non
viene... ma come fai a sapere chi viaggerà su questo aeroporto?
Intanto comincia ad averlo, altrimenti non puoi neanche sederti al
tavolo con le compagnie aeree per le trattative, non puoi neanche
andare in Giappone o a Mosca a dire venite in Valle d'Aosta con
voli charter: no, tutti in treno o in macchina altrimenti non ce la
possiamo fare, altrimenti dobbiamo fare le navette con i pullman.
Magari è contento quello della SAVDA, ma le navette da Torino o da
Ginevra... perché concordo con le valutazioni fatte dal collega
Caveri, non concordavamo sui presupposti di investimento che
ritenevamo esagerati, ma concordo sulla necessità di fare! È un po'
quello che si dovrebbe fare con il trenino di Cogne, so che stamani
ne avete purtroppo riparlato, ma sul trenino di Cogne quello che la
gente ci chiede, oltre a condannare gli investimenti che sono
andati a mal fine, è: cosa volete fare? Decidete! Qui ci dicono:
"
andate avanti
", perché se rimettiamo di nuovo in
discussione il progetto, se sì, se è giusto o sbagliato, perdiamo
tempo. Quello che oggi costa dieci, fra dieci anni costerà
quindici, venti e trenta, quindi non faremo una cosa buona.
Termino dicendo che questa Regione fa pochi investimenti, siamo
concordi che quando discuteremo il bilancio fra qualche giorno, il
60% sono spese correnti, l'altro 25% sono leggi di settore
ricorrenti, abbiamo una manovrabilità di investimenti che è di
circa il 5-10%. Ora, se su quel poco di investimenti che stanno
tentando di fare li fermiamo dicendo: pensiamoci, non andiamo
avanti... poi fosse veramente una cosa disumana, se ci dovessero
atterrare i Boeing 747 sarei d'accordo con voi, ma queste
valutazioni sono già state fatte. Come si dovrà atterrare e
decollare in questa valle credo che i piloti lo sappiano e chi
dovrà far viaggiare i charter da 80 posti lo saprà fare, sennò non
verranno.
Io credo che noi adesso abbiamo un dovere; quello che deve fare
l'opposizione in questo momento non è quello di frenare quelle
poche opere che la maggioranza vuole portare avanti, ma è di
spingere perché le cose vadano avanti! Ci pensano già loro a
frenarsi! Sono già molto bravi loro a ripensare ogni tre minuti chi
deve fare il progetto, a chi dare l'incarico, ci mettono già loro
15 anni per fare un progetto, se noi ancora presentiamo delle
mozioni per frenare quel poco che stanno facendo, loro avranno
l'alibi per dire: "
ma l'opposizione ha sempre cercato di frenare
tutte le azioni...
". Non diamogli questo alibi, sono già bravi
da soli. Diamogli invece il nostro contributo a un voto favorevole
perché questa cosa venga fatta subito. Fate una mozione perché
vengano accorciati i tempi, non allungati; non che si rimetta in
discussione la decisione; la decisione è presa.
Siamo indietro come Valle d'Aosta di 10 anni sulle
infrastrutture, sul turismo, Agostino ha fatto l'Assessore al
turismo del Comune di Aosta, si stufa a sentir parlare di turismo;
Agostino, dovresti essere tu che parli di turismo, dovresti essere
tu a portare iniziative sul turismo! Capisco che non è facile
soprattutto per uno che il turismo non lo ha mai fatto, ne ha
sempre solo sentito parlare e ha gestito per conto degli altri, ma
fare turismo vuol dire fare gli imprenditori. Tu sai cosa vuol dire
mettere dei soldi, 2 milioni di euro su un albergo, e dover pagare
le rate a Finaosta? Se vieni a casa mia, ti faccio vedere cosa vuol
dire. In Valle d'Aosta aprire oggi un albergo è praticamente
impossibile perché le norme non ti permettono in questa regione di
aprire un albergo!
Rivolgo quindi un invito all'opposizione, ma lo dico da
opposizione a opposizione pur comprendendo la necessità di porre
dei temi: le decisioni sono state prese, andiamo avanti, non
fermiamoci neanche più un secondo a pensare se l'aeroporto sì, se
l'aeroporto no, 60 posti, 50 posti. Facciamo in modo che questa
maggioranza abbia tutte le opportunità per chiudere un progetto che
i valdostani a questo punto aspettano, perché lì c'è un'autostrada
che passa a fianco all'aeroporto e tutte le volte che ognuno di noi
passa di lì, la domanda che ha nel cuore è: ma quando aprirà questo
aeroporto? Le luci sono lì, ogni tanto le accendono qualche volta
le spengono, ogni tanto si legge sui giornali che c'è qualcosa che
blocca i lavori, l'ENAC... ma quando aprirà questo aeroporto?
Questo dobbiamo fare noi!
Quindi vi chiedo di non farvi votare contro. Ritiratela con
l'impegno a presentarne una, dove chiedete di accorciare i tempi.
Se non lo farete voi, lo faremo noi, ma questo vale per questo,
vale per l'ospedale, per il trenino di Cogne: facciamogli fare
queste benedette opere pubbliche! Ci hanno pensato 15 anni, ci
avete pensato 15 anni perché c'eravate tutti voi in maggioranza,
non è che potete cominciare a dire ora ripensiamoci, altrimenti ci
fermiamo qui.
Lo avete già fatto con l'autostrada questo errore, non
commettetelo sull'aeroporto!
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. Sicuramente
questo è un argomento molto impegnativo e interessante. Non vorrei
che questo argomento diventasse un argomento frivolo, sui cui
esprimere delle opinioni in base alla propria sensibilità e a degli
elementi effimeri. Assistiamo oggi a un dibattito che si sta
diffondendo, viene coinvolta la comunità alla quale si chiede:
siete a favore o contrari all'aeroporto, e alla fine rischiamo di
vedere una serie di persone che si coinvolgono in buona fede, ma
che non hanno gli elementi per poter valutare.
Vorrei dire, mantenendo questa pacatezza che credo sia solo
proficua, nella mozione, al di là di una serie di osservazioni che
sono state fatte dal collega Caveri, c'è un ragionamento di fondo
che, mi perdonino i proponenti, non riesco a capire, nel senso che
questo ragionamento, peraltro apprezzato dal Consigliere Donzel,
dice: "
è stato fatto un passo avanti, è stato considerato in
modo positivo l'allungamento della pista, è stata valutata
positivamente l'illuminazione, la radioassistenza, queste sono per
la sicurezza, blocchiamoci per l'aerostazione
". Non riesco a
scindere questi due ragionamenti, per il semplice motivo che
l'illuminazione e la radioassistenza non sono delle cose che ti
piovono dall'alto, non c'è un robot. Perché questa pista e questo
aeroporto siano radioassistiti, c'è la necessità di fare una serie
di attività; non c'è la necessità di avere una torre di controllo,
ma bisogna che lo spazio aereo sia presidiato. Allora le
possibilità sono tante, o meglio, sono tre: la radioassistenza
viene fatta dall'esercito, se è un aeroporto che ha un interesse
militare, viene fatta dall'ENAC dove c'è un interesse da parte
dell'ente nazionale, viene fatta dalla società che gestisce e che
deve strutturarsi e assumere personale, oppure può esserci un mix
fra queste due, nel senso che la società fa una convenzione con
ENAC e paga. I nostri esperti dicono che in alcune situazioni
simili per avere la radioassistenza e quindi per poter atterrare di
notte e fare queste cose, l'ENAC potrebbe chiedere centinaia di
migliaia di euro (5-6-700mila euro l'anno), pertanto la
radioassistenza di per sé, se non si fanno determinate attività, è
un investimento buttato via. Non possiamo dire: abbiamo allungato
la pista, da 120 metri siamo arrivati a 1500, della radioassistenza
ne beneficiano tutti, perché non è così, non ne beneficia nessuno,
e sarebbe sciocco prevedere la radioassistenza per far circolare
gli aeromobili da traino per gli alianti, sarebbe improponibile.
Quindi dal punto di vista della sicurezza valutiamo positivamente
la radioassistenza, ma se ne blocchiamo lo sviluppo, di fatto
bocciamo anche la radioassistenza, non serve a niente.
Io me ne occupo oggi in modo continuativo, nel senso che ho
partecipato ai lavori, ma sicuramente i miei predecessori, qui è
stato ricordato correttamente negli ultimi dieci anni
l'approvazione del PTP nel 1998, l'approvazione del piano di bacino
di traffico del 1999, abbiamo avuto il piano di sviluppo
aeroportuale masterplan nel 2004 con la Giunta Perrin e poi abbiamo
avuto il programma degli investimenti di sviluppo dell'aeroporto
regionale Corrado Gex nel 2006, quindi abbiamo una sequenza di atti
che hanno coinvolto tanti soggetti. Quando abbiamo trasmesso il
masterplan e la Regione il 13 aprile 2005 ha trasmesso all'ENAC lo
studio, questo progetto si articolava su questi tre aspetti che fra
di loro sono inscindibili, perché l'allungamento della pista, la
radioassistenza, la radiostazione fra di loro sono inscindibili.
Rispetto a questa trasmissione ci sono state una serie di
valutazioni, che hanno poi trovato un momento di sintesi quando lo
Stato ha firmato gli accordi di programma quadro. Allora nel
momento in cui c'è la firma dell'accordo di programma, non c'è solo
una pacca sulla spalla, ma c'è la contribuzione con del denaro,
però questo denaro non viene dato a babbo morto, viene dato sulla
base di cronoprogrammi. Quindi rispetto a questo tema, perché oggi
ci concentriamo sull'aerostazione, abbiamo un accordo di programma
quadro firmato a luglio, e se i lavori non vengono appaltati entro
la fine del 2009, noi perdiamo la quota che lo Stato ha messo a
disposizione, che è di 3,2 milioni. Questo per dare contezza di
quanto è l'investimento, perché le previsioni sono 13,8 milioni, di
cui 3,2 milioni vengono finanziati all'interno di quell'accordo di
programma quadro. È chiaro che, rispetto a questo tema, nessuno si
vuole sottrarre a delle valutazioni, ma queste valutazioni possono
riguardare - posso anche essere d'accordo - la sobrietà
dell'aerostazione, possiamo fare dei ragionamenti, ma noi dobbiamo
fare comunque delle valutazioni.
Oggi, dal punto di vista del turismo invernale, i due Paesi che
sono ai vertici per la promozione che facciamo, sono Russia e Gran
Bretagna, questi sciatori vengono in aereo! Per darvi anche i
numeri, dal Regno Unito abbiamo 52.000 arrivi, dalla Russia 7.000
arrivi circa, in crescita; quindi semplicemente per queste due
località abbiamo questi numeri. Ci sono anche inglesi che vengono
con il pullman, ma generalmente questo è il dato. Cosa voglio dire
allora? Credo che il Governo e io personalmente siamo disposti a
fare un confronto e a fare tutte le analisi scientifiche - per
quanto possano essere scientifiche delle previsioni - nell'ambito
di un confronto serio in Commissione, dove andiamo ad analizzare
tutti i documenti, che sono abbastanza consistenti. Vede, qui mi
sono fatto dare l'ultima che è stata fatta da Jarach, che è uno
studio che è stato commissionato dalla società mista, l'AVDA, dove
vengono presi in esame, ed è recente perché si fonda e fa una serie
di ragionamenti proprio sul 2007, prendendo i dati del 2007, e fa
un'analisi comparativa fra punti di forza e punti di debolezza, con
una serie di aeroporti che sono vicini a noi, partendo da Torino,
Ginevra, ma facendo anche dei paralleli con Innsbruck, con Sion,
con Cannes, con una serie di aeroporti che hanno delle
similitudini, hanno dei punti di forza e dei punti di
debolezza.
Nessuno si sottrae al confronto, ma ritengo sia un po' una
speculazione politica quella di portare questo dibattito nella
piazza, non perché questa non sia idonea o adeguata, ma perché
forse la piazza tutta una serie di elementi non li ha, tutta una
serie di documenti non li ha. Ecco perché nessuno ha una posizione
preconcetta per affermare che tutto quello che è stato fatto, è
stato fatto in modo giusto, dimostriamo ma arriviamo con degli
elementi scientifici e non ideologici, ed evitiamo di sprecare
delle risorse.
Ripeto, la radioassistenza se non è presidiata, non serve a
nulla, buttiamo via dei soldi. Se non appaltiamo entro il 31
dicembre 2009 l'aerostazione, perdiamo 3,2 milioni. Ora non credo
che possa essere accettata l'idea della moratoria nel senso di dire
smettiamo tutto, credo che si possa proficuamente confrontarsi per
mettere a disposizione di tutti, quindi vedere e se ci sono dei
correttivi li facciamo ben volentieri. I documenti sono a
disposizione e rispetto a questo se c'è la possibilità di stabilire
un programma di lavori e nel frattempo chiedere al gruppo di non
proseguire nella proposizione di questa mozione, sicuramente
sarebbe preferibile; in caso contrario ci sarà un confronto sulla
mozione per valutare se ci sono delle possibilità di emendarla o di
modificarla, ma radicalmente.
Presidente
- Se non vi sono altri interventi, dichiaro
chiusa la discussione generale.
La parola al Consigliere Louvin.
Louvin (VdAV-R)
- Grazie, Presidente. Devo dire che il
modo con il quale abbiamo introdotto questa problematica faceva
sperare in una maggiore apertura e in una maggiore disponibilità,
tenendo presente anche i fatti recenti di sviluppo dell'economia, a
cui invece qualche collega dà una lettura e rispetto ai quali
ritiene di trarre conclusioni diametralmente opposte alle nostre.
Parto però dall'osservazione conclusiva dell'Assessore, che chiama
fuori dal dibattito la piazza perché non competente, non informata,
non documentata da potersi esprimere e valutare. Non sono un
assemblearista per vocazione, ma credo che i tempi moderni ci
portino a doverci misurare come istituzioni politiche, come
istituzioni rappresentative e voi come Governo con chi sta fuori da
questo palazzo.
Quando abbiamo portato la questione fuori da queste mura e non
in modo preconcetto, dando spazio ad opinioni, a personalità
diverse, abbiamo ricavato l'impressione che le persone fossero in
grado di farsi un'idea, di partecipare attentamente alla scelta e
che questo dibattito fosse tutt'altro che una speculazione
politica. È certo poi che la politica segue il suo corso, ma credo
che non solo i partiti stiano attenti a questa problematica, ma vi
stia attenta anche molta parte della nostra comunità, magari
silenziosamente e magari non sempre alzando il tono della voce o
scrivendo lettere ai giornali, ma con modo molto partecipe sta
interrogandosi sulle scelte di questi giorni. Delle scelte che
risentono sì di un iter lungo, di una catena di atti programmatori,
ma credo che bisogna sottrarsi al fatalismo dell'inevitabile,
dell'ineluttabile e trovare il momento per fare il punto e
riorientare le proprie scelte.
È stato indicato questo atteggiamento come un atteggiamento
tentennante, evocando anche una grande personalità della storia,
che è vero è stato dileggiato per le sue incertezze, in un momento
che credo legittimasse anche qualche incertezza, perché i moti
risorgimentali non erano del tutto scontati nel loro esito. Ma devo
dire che quel tentennante monarca fece anche qualche scelta
abbastanza avveduta e fu se non altro aperto nei confronti della
modernità e introdusse per primo uno statuto che durò un secolo dal
punto di vista della validità dei suoi principi fondatori. Non
credo quindi che tutti i tentennamenti e tutte le esitazioni siano
di per sé da condannare, ma tanto meno lo sono - collega Caveri -
quando traggono origine dalla necessità di non considerare
determinate opere necessarie anche per un orgoglio di classe
politica, e dico di classe politica e non di personaggi della
politica, ma in qualche modo delle scelte appartenute ad un
momento, ad una particolare tipologia di persone che devono forse
associare grandi realizzazioni al loro nome.
Noi crediamo che qui ci sia la necessità di rivedere queste
grandi realizzazioni, lo abbiamo detto con molta pacatezza in
campagna elettorale, che avremmo ritenuto da rivedere alcune grandi
opere, questa prima di tutte, e i dati che abbiamo acquisito nel
corso di questi ultimi mesi ci confortano e ci hanno confortati nel
porre, con il modo pacato che è stato ricordato, alla vostra
attenzione questo problema.
Perché, vedete, si parte sempre dal mattone, in questa valle si
parte sempre prima dalla decisione di costruire qualcosa e poi si
va a vedere come funzionerà questa cosa, se funzionerà, se costerà
e quanto costerà.
Noi non siamo così keynesiani, collega Lattanzi, e devo dire che
il ragionamento (sintetizzo all'estremo il suo pensiero)
"
abbiamo i soldi, forza, dai, spendiamo, diamoci dentro
" non
mi pare calzante in questo momento. Condivido la necessità di non
deprimere l'economia sicuramente, ma non per questo tutto quanto
abbiamo sul tavolo deve essere accelerato.
Non siamo neanche all'estremo opposto per una politica di Valle
d'Aosta da cartolina, che non accetti le infrastrutture quelle
necessarie, nella misura in cui devono essere realizzate che lo
siano e lo siano con decisione e rapidità. Ma su questa e sulla
funzionalità futura dell'aeroporto della regione credo che la
rivisitazione che chiedevamo all'Assessore di fare in tempi molto
rapidi, aprendosi ad una discussione che non c'è stata prima e che
oggi non si vuole tenere, sia un'opportunità che abbiamo messo sul
tavolo alla Giunta e che riterremo di dover perseverare, questo sì,
nel mantenere e cercheremo di sostenere in ogni modo perché non si
vada avanti in modo cieco.
Vede, Assessore, lei ha citato poco fa quello che è uno dei
grandi specchietti per le allodole di questa vicenda, che è il
mercato turistico di alcuni paesi come la Gran Bretagna e la
Russia. Ora, si dà il caso che la Russia si trovi al di fuori di
una gittata di aerei che possano favorire, rispetto alle
possibilità di atterraggio in Valle, un flusso sostenibile e che i
numeri che lei ha fornito per la Gran Bretagna sono quasi
esclusivamente riferiti ad un turismo very low cost, che poggia per
scelte - ed è una scelta ribadita dagli stessi operatori -
necessariamente su gomma per il costo e per la tipologia di turismo
che sta portando.
Continuare ad illudere il mondo turistico valdostano sui
benefici miracolosi dell'aerostazione come veicolo per portare più
turisti e turisti di migliore livello in Valle, crediamo che non
sia sostenibile. Ripeto, dagli stessi studi che sono contenuti nel
masterplan abbiamo un'indicazione ottimale di 45mila passeggeri
all'anno a regime, vuol dire 120 persone al giorno. Questi sono i
dati del masterplan approvato nel 2004 e non sono dei dati che
rendono a nostro avviso percorribile la via di questo
ampliamento.
Noi chiediamo che si ripensi bene questa scelta e non la
riteniamo contraddittoria con le valutazioni positive che abbiamo
dato sugli investimenti finora fatti. Dalla sua concatenazione,
Assessore, sembra di capire che siccome abbiamo fatto la
radioassistenza, siccome siamo venuti fin qui, abbiamo fatto 30
come dice il popolo, facciamo 31!
Non è esattamente questo. Condivido e apprezzo il passaggio di
sottolineatura del collega Caveri sulla funzionalità dell'aeroporto
Corrado Gex in funzione di protezione civile e piattaforma
operativa, di collegamento e di intervento, su questo non ci sono
ripensamenti e fraintendimenti. Noi abbiamo proposto di scindere le
due strade, di procedere da un lato negli investimenti di
allungamento della pista e di sicurezza, e di dare un colpo di
freno sulla costruzione dell'aerostazione, di tornare su questa
decisione non perché non ci piaccia avere un bell'aeroporto, ma il
salto di qualità che è previsto in questa operazione con il
passaggio a livello commerciale, sicuramente non lo riteniamo
confacente alla Valle d'Aosta in questo momento.
Saremo una caricatura di autonomisti, ognuno ha le ambizioni che
gli sono proprie, ma a volte l'eccesso di ambizione, come insegnava
anche La Fontaine, può essere foriero di qualche esagerazione e di
qualche crescita eccessiva e non vorremmo che fosse questo il
nostro destino. Un'ultima parola, ma perché sia chiaro che la
proposta è una proposta di carattere sospensivo in attesa di un
approfondimento e che il termine moratoria non ha niente a che
vedere con le bombe atomiche - devo dire ho una formazione diversa,
la moratoria mi è stato insegnato essere una sospensione sul
pagamento degli interessi -, vorrei solo che l'interesse, la nota
molto salata che spetta alla nostra Regione portare in futuro sia
per il momento sospesa e se possiamo anche annullata.
In ogni caso questo è l'intendimento, spero di averlo ribadito
con la necessaria chiarezza, anche se con rammarico prendo atto che
non c'è l'apertura e non c'è l'interesse a perseguire una decisione
più meditata su questo tema in questo particolare momento in
quest'aula.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Semplicemente per dire che è
un'interpretazione del collega Louvin, quella di indicare le forze
di maggioranza come forze non disponibili ad un confronto e a voler
valutare anche le nuove situazioni che vengono a proporsi, tant'è
che siamo sensibili, faremo tutte le valutazioni del caso, se il
Presidente della Commissione competente lo riterrà opportuno, sono
disponibile a un confronto portando eventualmente anche tutti i
documenti. Perché vede, Louvin, se c'è una volta che non è stato
anteposto il mattone al progetto, è proprio questo. Prima di
arrivare a dei lavori, c'è stato un lavoro di approfondimento e
degli studi da riempire una stanza, parte di quegli studi lei li
conosce molto bene, ha partecipato, così come negli anni tutti
coloro che si sono occupati di aeroporto.
Rispetto a questo tema quindi, perlomeno dal punto di vista
metodologico, non ha detto una cosa vera. Prima di arrivare al
mattone, prima di vedere gli scavatori in azione, c'è stata una
produzione importante di documenti e non di documenti costruiti in
solitudine, ma sottoposti allo Stato, che di fatto ha condiviso e
sottoscritto degli accordi mettendo a disposizione delle risorse.
Io non voglio polemizzare, abbiamo anche un certo rapporto, ma non
è che non c'è stata la provocazione. Per impressionare le persone,
perché ovviamente ognuno ha un certo livello, nel salone regionale
che sta sotto di noi, è stato riprodotto in un ambiente chiuso il
rumore di un aereo per dire che l'inquinamento acustico avrebbe
turbato la quiete della nostra Regione. Allora lei, siccome c'era,
avrà potuto constatare che il rumore era probabilmente
insopportabile, ma da dire che quel rumore sarà il rumore che
udiranno i nostri concittadini, mi pare che sia un po' esagerato.
Così come credo sia esagerato dire che un aereo che è in difficoltà
cosa farà? Cercando di atterrare, centrerà uno degli edifici che
sono prossimi all'aeroporto. Allora o abbiamo dei piloti che hanno
una vocazione suicida, ma normalmente un pilota che vuole fare un
atterraggio di emergenza, cercherà di indirizzarsi verso località
dove non ci sono dei condomini e questo perlomeno dovrà dare atto
che rispetto ai piani di rischio che ogni Comune dovrà recepire per
condizionare l'edificabilità delle aree vicine, ci sono delle
indicazioni molto rigorose. Avvocato Louvin, da quel punto di vista
i raggi e le altezze sono disciplinate in modo rigoroso, eppure io
ho sentito dire: ma questi sono matti, vogliono fare un aeroporto
per farci piombare gli aerei in soggiorno! Di fronte a queste cose
immagino che una persona che non ha avuto modo di seguire questo
iter, possa preoccuparsi, però non credo che sia corretto. Mi pare
che coloro che danno delle informazioni del genere siano un po'
tendenziosi (cerco di essere gentile).
Ecco perché probabilmente nel fare un ragionamento puntuale,
potendoci confrontare su questi elementi, credo che si possano dare
degli elementi di tranquillità.
Dopodiché ribadisco che, se ci sono delle correzioni da fare,
saremo i primi a farle e a farle molto volentieri. Nessuno vuole
dilapidare delle risorse, ma siamo nella condizione di avere una
serie di attività che non possono essere proprio ridicolizzate come
viene fatto.
Presidente
- La parola al Consigliere Donzel.
Donzel (PD)
- A parte il piacere che ho di sentire citato
Keynes che mi sto ristudiando, citato anche da chi mi sta di
fronte: investiamo, buttiamo i denari, basta muovere
l'economia...
(interruzione del Consigliere Lattanzi, fuori
microfono)
scusa, tu parli probabilmente non ti ascolti, ti invito a
risentirti in video, nel senso che denaro pubblico avanti
investimenti... per rimettere in piedi l'economia...ricordo che
andando a rileggere, sto scoprendo con mia sorpresa, perché me lo
ero completamente scordato, che Keynes fa spesso riferimento a
progetti di razionalizzazione e usa il termine programmazione, che
era stato pressoché bandito dalla politica che voleva prendere le
distanze dal modello di programmazione di molti paesi
socialdemocratici. A parte questa piccola questione, ho ritrovato
il dato che mi mancava nel piano che è stato votato dalla
maggioranza questa mattina. Si fa riferimento nel PAR (Programma
attuativo regionale) alla necessità di potenziare l'operatività
dell'aeroporto di Saint-Christophe e per questo si fa riferimento
che il miglioramento dell'affidabilità del servizio in generale
deve essere fatto anche in relazione alle attività della protezione
civile, del soccorso alpino, di lavoro degli elicotteri e degli
aerotaxi, per dire, una struttura che deve immaginarsi di essere
fruibile da più soggetti.
Non voglio far perdere tempo, è tardi, siamo tutti stanchi, però
ho ritrovato quel famoso dato che dicevo. Ci siamo messi tutti a
parlare di aerei da 80-90 posti, ma ripeto che la maggioranza lo ha
votato questo documento; qui c'è scritto: "
inoltre in questo
aeroporto che va implementato... sarà possibile accogliere nuove
categorie di aeromobili fino a 70 posti".
È solo questo che voglio capire: allora, quello che dicevo io,
siamo sicuri tutti che andiamo a progettare un'aerostazione che
accoglierà aerei fino a un massimo di 70 posti, e quindi
andiamo...
(interruzione dell'Assessore al turismo, sport, commercio e
trasporti, Marguerettaz)
mi fa piacere, Assessore, vuol dire che sto imparando a leggere
i documenti, e quindi so che faremo sale dove si potranno sedere
persone ragionevolmente legate a questo tipo di utenza e
l'aerostazione, quella che dicevamo noi, è progettata in funzione
di questa pluralità di servizi. Sono d'accordo anch'io
sull'importanza del soccorso alpino, dell'aerotaxi. Qui c'è scritto
(votato dalla maggioranza) fino a 70 posti, poi decidiamo, ma
intendiamoci, la maggioranza decide: no, vogliamo gli aerei da 120
posti. L'importante è che si decida, lo si dica a chiare lettere, e
non che ci ritroviamo con le variazioni etc.
Questo è stato votato oggi, a questo mi richiamavo, se poi mi si
rassicura che andiamo in questa direzione sono più sereno, ma
l'intendimento del PD rispetto a questa mozione è solo rispetto a
una politica che sia chiara, condivisa e quindi non
all'intendimento di rallentare, ostacolare, falsare la possibilità
di chi, ma di avere una politica che fa delle scelte che sono
chiare e che non sono continuamente rettificate, perché è lì che il
denaro pubblico viene sciupato. Su questo sono d'accordo con il
Consigliere Lattanzi, poi le opere pubbliche finiscono per costare
a dismisura perché ci sono varianti, contro varianti, modifiche...
e lì gettiamo i denari. La scelta quindi è chiara, è votato il
progetto e sappiamo in che direzione andiamo.
Presidente
- La parola al Consigliere Lattanzi.
Lattanzi (PdL)
- Grazie, Presidente. Raimondo,
presentarsi ad un dibattito con la bandiera bianca, il guanto di
velluto e la pistola dietro la schiena non è corretto; o fai quello
che vuole dialogare e imposti un dialogo leale e corretto
intellettualmente, oppure non ci siamo. Perché tu non puoi fare
l'interpretazione autentica del mio pensiero, cosa che peraltro ti
diventa difficile perché io sono di centro-destra tu sei di
centro-sinistra, a volte non riesco neanch'io a fare l'autentica
del mio pensiero, figuriamoci se puoi farlo tu.
Bisogna però essere leali. Non ho detto che bisogna buttare via
i soldi, mi pare di aver sviluppato un ragionamento che può essere
più o meno compreso alla luce di quanto io possa essere bravo a
comunicare, ma certo non ho detto che sono qui per far buttare via
i soldi solo perché ci sono! Ho detto che abbiamo l'opportunità di
avere le risorse, che non so ancora per quanti anni ci saranno, che
sono state prese una serie di decisioni politiche alle quali voi
avete partecipato e oggi andare a disquisire se l'aereo è da 70
posti, da 60 o da 80 non è più un fatto nostro, è un fatto tecnico
perché in base a quegli accordi di programma che hanno utilizzato
quella scelta politica (ossia avere un aeroporto) è diventato un
fatto tecnico: di quanti metri può essere l'aeroporto, quanti aerei
ci possono atterrare, con quale velocità, con quali misure di
sicurezza, a quali altezze, in quali condomini devono andare a
picchiare... non è più un fatto politico, è una scelta puramente
tecnica.
Se voi - mi pare che è quello che vogliate - volete rimettere in
discussione la scelta politica che anche voi avete deciso, credo
che sia corretto cambiare idea, mi permetto solo di ricordare al
collega Louvin che le assemblee popolari che hanno voluto rivedere
decisioni politiche prese da questo Consiglio, che si davano per
preparate e poi anche per rispettabili e maggioritarie, allo scorso
referendum sull'ospedale hanno preso solo delle legnate. Perché
alla fine o sono loro che governano, quelli delle piazze, o sono
quelli che sono qui. Ci siete già voi a rappresentare quella parte
di popolazione che non vuole l'ospedale, che non vuole l'aeroporto,
che non voleva le autostrade, che non vuole fare le opere pubbliche
perché si parte sempre dal mattone e dal cemento e chissà mai da
cos'altro dovremmo partire, perché non ho mai sentito da queste
popolazioni minoritarie - perché i referendum hanno dimostrato che
erano minoritarie - delle proposte, ma sempre solo delle proteste!
Un po' come quella minoranza di studenti che in questo momento,
insieme a una minoranza di privilegiati docenti, stanno
protestando, proposte però su come se ne viene fuori non ne ho mai
sentite!
Il tutto subito in questo mondo è molto difficile da
raggiungere, chiedo invece alla Giunta di andare avanti il più
velocemente possibile e di far volare quanto prima gli aerei che
potranno volare in quella situazione, per dare alla Regione una
carta in più, non la carta, perché con l'aeroporto non abbiamo
risolto i nostri problemi. I russi per venire qui devono
conoscerci, devono avere dei servizi, lo stesso vale per i
giapponesi e per gli inglesi, magari la parte più qualificata degli
inglesi e non quella che distrugge gli alberghi in cui va, che va
bene anche quella quando non c'è altro - fra l'altro, negli ultimi
anni sono migliorati rispetto alle prime frequentazioni -, e
certamente, se vogliamo la parte più qualificata del turismo
mondiale, non possiamo non pensare di non avere gli strumenti e le
carte per poterci almeno giocare la sfida che noi affrontiamo già
in ritardo con altri competitor già molto più avanti. Credo che se
Chamonix potesse dotarsi di un aeroporto come noi stiamo ragionando
di fare, lo farebbe in tempo zero, noi ci abbiamo messo già 15
anni, spero che nei prossimi 15 mesi si possa sentire quel famoso
rumore di decollo o di atterraggio di un aereo che arriva e che ci
porta un po' di soldi!
Presidente
- La parola al Presidente della Regione,
Rollandin.
Rollandin (UV)
- Il dibattito di questa sera ha
sicuramente un limite, che è quello di intervenire in un momento e
in un discorso che è stato avviato da molto tempo. Da quando si è
parlato di aeroporto, ci si è subito accorti che se si pensava
all'aeroporto in un tempo non sospetto, probabilmente alcune opere
vicine sarebbero state pensate in modo diverso. Parlo della
distanza dell'autostrada dall'aeroporto, parlo di alcune
infrastrutture che se fossero state dimensionate in modo diverso,
sicuramente avrebbero dato un'altra possibilità di pista con un
certo asse, con una certa metratura, con tutta una serie di
difficoltà su cui c'è stato un confronto molto serrato per
addivenire a una proposta che è quella che oggi. Abbiamo cercato di
discutere di un progetto più ampio, di cui si dà atto, per il quale
sono in corso i lavori: l'allungamento della pista,
l'illuminazione, il sistema di radioassistenza.
Dico questo perché è vero che si sta facendo un ragionamento
serio sull'economicità dei cosiddetti "aeroporti di seconda
fascia", perché è un momento particolare e inoltre si è aggiunta la
crisi, che sicuramente insiste nel far notare alcune difficoltà nel
mantenere gli aeroporti.
Ma noi abbiamo qui oggi il problema che si discute e che dice:
facciamo una moratoria sull'aerostazione. Ora dobbiamo intenderci
su cosa significa questo tipo di discorso, il fatto di sospendere
questo tipo di ragionamento non è un atteggiamento che credo possa
essere recepito in questo modo.
Credo che l'osservazione sia quella di dire: sicuramente
l'aerostazione rappresenta un punto di impatto nell'insieme, su cui
si può ragionare. I progettisti stanno lavorando, stanno
presentando una prima bozza (fra l'altro, non c'è solo Gae Aulenti,
ci sono altri studi associati che stanno lavorando per una serie di
documentazione tecnica per la predisposizione di questo intervento)
e il fatto di avere un'aerostazione di un tipo piuttosto che di un
altro non è ininfluente rispetto ai ragionamenti che ho sentito
anche qui su quello che sarà il flusso di traffico, che dai
masterplan non era previsto sui 45.000 come è stato detto, ma era
previsto sui 24.000 per raggiungere un obiettivo possibile anche
per l'aeroporto di Aosta.
(interruzione di un Consigliere, fuori microfono)
Credo che nell'insieme o si prevede di attivare dei meccanismi
di consultazione, legittimi, che si possono fare, però a questi
bisogna dare tutti i documenti necessari. Se è necessario il
confronto, non ci sottrarremo, ci sono tutti i documenti in modo
che ci possa essere un confronto serio su dati oggettivi, perché
alcune delle delucidazioni che sono state date, secondo me sono
fuorvianti. Una delle preoccupazioni a cui qui si è solo accennato,
è che molti dicono: ma se l'aeroporto ha questa connotazione
futura, noi dobbiamo eliminare tutte le attività complementari, le
attività degli aeroclub, le attività secondarie? Ma questo non
corrisponde al vero in base alle note predisposte dai programmi che
sono stati presentati!
Non voglio ripetere quello che molto brillantemente qualcuno ha
già detto prima di me, pertanto dico solo che l'atteggiamento della
Giunta non è dilatorio né accetta moratorie, non è quello di
pensare che si vuole guadagnare tempo. È quello di fare una
riflessione giusta, di richiedere un confronto serrato con chi
progetta l'aerostazione, per tener conto di una serie di variabili
nell'ambito della progressione del possibile utilizzo
dell'aeroporto. Perché notiamo una cosa a cui nessuno ha accennato:
oggi noi abbiamo una compagnia regionale o a partecipazione
regionale, l'AVDA, che ha la gestione dell'aeroporto attuale, dove
in questo momento c'è stato un cambio dell'azionista di riferimento
con in particolare quello che è l'atteggiamento (di cui dovremmo
qui discutere) per quanto riguarda il volo di linea Aosta Roma o
altri, su cui si è impostato all'inizio il tutto per arrivare a un
aeroporto commerciale. Anche questo è un motivo di riflessione per
la successiva valutazione del progetto di aerostazione.
Credo che, sapendo che questa riflessione la vogliamo fare, ma
non intesa come moratoria bensì intesa come approfondimento, e
tenuto conto che nelle premesse della discussione e della stessa
mozione si possa dire: fatti salvi tutti i lavori che sono stati
fatti, e che questo è un lavoro in corso, riteniamo sia giusto che
questa riflessione venga fatta, ma la facciamo nei modi e nei tempi
che riteniamo più consoni, per evitare di perdere tempo rispetto a
una riflessione che va fatta.
Nell'insieme quindi ci asteniamo su questa mozione, ma
riconfermiamo la volontà di fare tale approfondimento e di portare
le riflessioni di questo ulteriore approfondimento anche alla
Commissione nel momento in cui vorrà essere investita.
Crediamo con questo di aver dato una risposta che non è
dilatoria, che non è di cambiamento di rotta, ma è un
approfondimento giusto e corretto su un tema che merita tutta
l'attenzione necessaria, in una fase che è ancora progettuale
proprio per non sprecare fondi a disposizione, per non disperdere
soldi che potrebbero essere mal spesi, ma riteniamo giusto che
questa riflessione venga fatta.
Presidente
- La parola al Consigliere Louvin, per
dichiarazione di voto.
Louvin (VdAV-R)
- Una dichiarazione di voto nei suoi
contenuti abbastanza scontata, Presidente, dopo quanto ci siamo
detti e che vuole semplicemente riprendere due questioni che sono
state evocate in quest'ultima tornata di interventi.
Abbiamo volutamente tenuto fuori, Assessore Marguerettaz, dalla
porta le problematiche di impatto sulla città e di sicurezza legate
al volo, non perché non siano importanti - credo che anzi
dovrebbero essere molto attentamente meditate, perché tutte le
attività umane hanno delle componenti di rischio, si tratta di
valutare sempre in che misura questo rischio sia sostenibile e
quali precauzioni possono essere prese, ma abbiamo voluto tenere
fuori dalla porta di questo dibattito le problematiche che lei ha
buttato sul tavolo in modo abbastanza grossolano, questioni legate
al rumore, alle difficoltà in cui possono trovarsi velivoli in
avvicinamento o in partenza. Non le sottovaluterei comunque, non le
metterei su un piano di leggerezza come lei ha fatto, ma stanno,
rispetto al discorso che abbiamo fatto oggi che ha una valenza
tutta economica e prospettica per questa Regione, fuori dalla
porta.
Il secondo aspetto sul quale chiedo mezzo minuto per
puntualizzare la nostra posizione è che comprendiamo la volontà di
non alzare il muro in modo brutale da parte del Governo regionale,
è una posizione intelligente e abile quella di non sottrarsi alla
discussione e al confronto, ma ci sono discussioni e confronti che
avvengono "a babbo morto", quando ormai, in francese si direbbe les
carottes sont cuites o se si preferisce: "i buoi sono usciti".
È un modo elegante, Presidente Rollandin, ne diamo atto, è un
modo abile di chiudere la discussione in termini non polemici e non
risolutivi, ma qui riteniamo che i tempi siano quelli di una
decisione di carattere sospensivo rispetto alle attività di
progettazione e non di aprire semplicemente un dialogo, un
confronto, ma nei modi e nei tempi consoni, quando ormai sarà già
tutto fatto, per evitare di non perdere tempo come lei ha detto,
quasi questo riflettere seriamente sulle conseguenze
economico-gestionali dell'investimento che stiamo facendo fosse
un'inutile perdita di tempo. Non adottiamo noi del nostro gruppo e
non adotta la parte che sostiene questa mozione un tono polemico,
non riprendiamo neanche in tono polemico delle osservazioni che ha
sviluppato il collega Lattanzi, non penso che gli aerei con il loro
rombo felice e progressivo porteranno vagonate di euro o di altre
monete alla Regione. Noi crediamo in uno sviluppo più equilibrato e
più sostenibile della nostra economia, non necessariamente passante
attraverso la quantità massiccia di afflusso aereo.
Prendiamo atto di questa posizione che è della maggioranza e che
è probabilmente sostenuta da altra parte di questo Consiglio, ma
per noi il confronto esterno a quest'aula non è tempo perso, la
sospensione che chiedevamo e che chiediamo con forza non è un
tentennamento, non è un'esitazione, ma è un giusto approfondimento
di problematiche sulle quali ho l'impressione che questa comunità
ritornerà presto e intensamente ad occuparsi.
Il nostro voto naturalmente sarà favorevole alla mozione.
Presidente
- Pongo in votazione la mozione:
Consiglieri presenti: 32
Votanti: 11
Favorevoli: 8
Contrari: 3
Astenuti: 21 (Agostino, Bieler, Caveri, Comé, Crétaz, Empereur,
Impérial Hélène, Isabellon, André Lanièce, Lavoyer, Maquignaz,
Marguerettaz, Pastoret, Prola, Rini Emily, Rollandin, Rosset,
Salzone, Viérin Laurent, Viérin Marco, Zublena Manuela)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK