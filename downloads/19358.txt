Consiglio Regionale della Valle d'Aosta - Oggetto del Consiglio n. 2518 del 20 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2518 del 20 marzo 2002 - Resoconto
OGGETTO N. 2518/XI Stato dei rapporti sindacali alla Cogne
Acciai Speciali ed aggiornamento del protocollo sottoscritto con la
Regione. (Interpellanza)
Interpellanza A conoscenza delle notizie apparse sugli organi
di informazione locale in merito allo sciopero proclamato dalle
rappresentanze sindacali alla "Cogne-Acciai Speciali" di Aosta, a
seguito della decisione della Società di procedere alla riduzione
degli organici del personale;
Appreso, altresì che la protesta nei confronti della Società è
motivata anche dall’atteggiamento antisindacale
della stessa nei confronti del Consiglio di fabbrica e dei
lavoratori;
Vista la dichiarazione sui rapporti con il personale rilasciata
dal Dr. Mario Cavagna, amministratore delegato dalla Società Cogne
Acciai Speciali, nell’audizione avvenuta nella
IV
a
Commissione consiliare riunitasi in data 10 ottobre
2001;
A conoscenza del provvedimento approvato dalla maggioranza del
Consiglio regionale, con il quale, si impegnava la Giunta regionale
ad avviare, d’intesa con la Cogne-Acciai Speciali,
un aggiornamento del protocollo sottoscritto fra le parti nel
1993;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) se, alla luce del protocollo esistente, la Regione è stata
informata dalla Società "Cogne Acciai Speciali" delle decisioni
intraprese dalla stessa, in merito alla riduzione degli organici
del personale;
2) quali sono i rapporti fra le rappresentanze sindacali e la
società visto lo sciopero di protesta proclamato anche a sostegno
del riconoscimento delle relazioni sindacali;
3) se nonostante le richieste avanzate da tempo dallo scrivente,
è stato effettuato l’aggiornamento degli accordi
sottoscritti fra le parti con il protocollo del 1993;
4) se, e come, intende intervenire qualora le iniziative
unilateralmente intraprese dalla Società contrastassero con i
contenuti delle intese a suo tempo concordate fra le parti.
F.to: Beneforti
Président
La parole au Conseiller Beneforti.
Beneforti (PVA-cU)
Questa interpellanza non ha bisogno di
molte parole per essere illustrata, per cui mi limito ad alcune
indicazioni.
L’abbiamo presentata perché, dopo le notizie
apparse sugli organi di informazione locale, ci siamo incontrati
con alcuni dirigenti sindacali e un gruppo di lavoratori della
"Cogne".
Da questo confronto è scaturita la necessità di verificare in
questa sede la situazione esistente alla "Cogne" sul piano
produttivo e occupazionale, nonché in merito alle relazioni
sindacali esistenti le quali, secondo gli amici che hanno avuto un
incontro con noi, lasciano sempre molto a desiderare.
Per fare il punto della situazione, è bene ricordare la risposta
data dal dr. Cavagna, amministratore delegato della "Cogne",
nell’audizione avvenuta in IV Commissione il 10
ottobre 2001, praticamente un mese dopo l’atto
terroristico americano.
In quell'occasione il dr. Cavagna rispose a domanda che il
trattamento del mercato non creava conseguenze drammatiche per la
"Cogne", dato che i prodotti fabbricati e immessi sul mercato erano
diversi, la produzione era diversificata, per cui non prevedeva
l’utilizzo di strumenti tipo la cassa integrazione.
In quell'occasione disse anche che i rapporti con i sindacati erano
buoni, nel rispetto reciproco, a parte alcuni malintesi che però
erano già stati chiariti.
A pochi mesi di distanza le organizzazioni sindacali proclamano
lo sciopero di quattro ore a fine turno, per protestare contro la
politica aziendale che tende a ridurre i costi di produzione con il
taglio degli organici, per protestare contro
l’arrogante atteggiamento aziendale nei confronti
del Consiglio di fabbrica e dei lavoratori.
Con lo sciopero, i lavoratori e i rappresentanti sindacali
rivendicano una politica aziendale diversa, un turnover che
assicuri il mantenimento dei livelli occupazionali, un programma di
formazione capace di assicurare le professionalità necessarie
perché l’azienda possa andare avanti, e richiedono
un confronto in sede sindacale per quanto riguarda la mobilità
interna, perché non avvenga in forma selvaggia, come sembra stia
avvenendo.
Così come sta avvenendo, dicono le organizzazione sindacali,
delle professionalità esistenti, dal momento che chi sostituisce
chi se ne va non è preparato professionalmente. Non è la prima
volta che affrontiamo in questa sede i problemi che sorgono alla
"Cogne", ma ho idea, dai fatti che avvengono, che la situazione non
sia cambiata e che l’azienda non abbia modificato il
suo comportamento.
L’azienda continua a fare ciò che vuole e come
vuole, senza alcun rispetto né verso i lavoratori, né verso le
organizzazioni sindacali, né verso le autorità regionali.
Ciò, che affermo è dimostrato dai fatti, perché un conto sono i
comunicati che l’azienda emette, nei quali afferma
che i rapporti fra la società e i rappresentanti sindacali sono
trasparenti e afferma di voler rispettare gli accordi sottoscritti
per quanto riguarda l’occupazione, e che, nonostante
le sofferenze esistenti nel mercato siderurgico a livello mondiale
e nazionale, non ha fatto ricorso alla cassa integrazione; un altro
conto è invece il suo reale comportamento, perché se non ci fossero
delle motivazioni valide, i lavoratori non scenderebbero in
sciopero. Su questo non mi pare che ci debbano essere dubbi.
Abbiamo presentato questa interpellanza per conoscere qual è la
situazione oggi e come la vede l’Amministrazione
regionale. Mi riservo di intervenire successivamente.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Come veniva ricordato nelle premesse
dell'interpellanza, questa nasce da una iniziativa di sciopero, che
si è tenuta alla fine di febbraio dalle organizzazioni sindacali,
legata alla modificazione degli organici tecnologici di un reparto.
Questo è stato un elemento di contrapposizione e di conflitto fra
l’azienda e il sindacato, che viene dopo un periodo
in cui i rapporti, pur non essendo idilliaci, si svolgevano però
nella normalità. Dopo questo sciopero c’è stato da
una parte un reintegro degli organici, (tagli
all’organico non ci sono stati) e sono stati
realizzati da parte del sindacato e dell’azienda tre
accordi sulla gestione interna dello stabilimento, cosa che mi fa
pensare che ci troviamo di fronte ad un momento di confronto, che è
fisiologico nella vita delle aziende.
Per quanto riguarda le questioni legate
all’andamento aziendale, ho avuto occasione di
sentire l’amministratore delegato
dell’azienda nei giorni scorsi, che ci ha confermato
le cose dette nell’audizione alla commissione,
quindi ha riconfermato la situazione produttiva sostanzialmente
positiva dello stabilimento. Noi tutti attendiamo il miracolo che
ogni tanto ci ricorda Fazio, una ripresa sicuramente rafforza la
situazione aziendale ma, come è stato ricordato,
l’azienda non ha utilizzato la cassa integrazione
per riduzione di mercato, pur in una situazione economica generale
che non era positiva. Stanno andando avanti gli investimenti
previsti, e credo che con l’apertura della strada
che attraversa l’area Cogne, è possibile visivamente
vedere come i lavori del decapaggio, che era stato devastato
dall’incendio, stiano andando avanti celermente.
Nell’ultima riunione della Commissione regionale
per l’impiego, avvenuta la scorsa settimana,
l’azienda ha fatto richiesta - e la Commissione
regionale ha approvato - di trentasei progetti per
l’assunzione di altrettanti dipendenti nello
stabilimento. Sono tutta una serie di segnali, che indicano una
sostanziale vitalità dell’azienda.
Oggi l’azienda occupa 960 persone, a cui si
aggiungono dei contratti interinali, circa 25-26, ed occupa più di
250 persone che lavorano nelle ditte appaltatrici esterne.
Per quanto riguarda la seconda domanda, rispetto alla situazione
che aveva determinato un momento di conflittualità
all’interno dell’azienda
c’è stato da una parte il reintegro dei lavoratori
di un reparto, il treno blooming, che l’azienda
aveva pensato di ridurre, e contemporaneamente sono stati fatti
degli accordi per quanto riguarda la salvaguardia impianti in caso
di sciopero, assemblee, festività, eccetera; è stato anche fatto un
accordo per quanto riguarda il trasferimento di un impianto dalla
"Cogne Technologies" alla C.A.S. ed è stato fatto un ulteriore
accordo per quanto riguarda gli straordinari e le turnazioni,
quindi direi che siamo in un momento di normale confronto
all’interno dello stabilimento.
Per quanto riguarda la terza domanda, va detto che nel momento
in cui il Consiglio regionale aveva approvato
l’ordine del giorno, ci trovavamo in una situazione
che ritengo fosse oggettivamente diversa da quella di oggi. Ci
trovavamo di fronte ad un'azienda che aveva scorporato tre società,
era rimasta la C.A.S., era nata la "Cogne Technologies" e la "Cogne
Service", e in quel contesto non era chiaro quale sarebbe stato lo
sviluppo di queste società.
Nello stesso tempo c’era stata
l’acquisizione di una società, la "Nova Acciai", si
stava preparando l’acquisizione della "Dam" in
Ungheria, quindi c’era un quadro che necessitava di
maggiore chiarezza, e di qui era nato l’ordine del
giorno del Consiglio relativo all’aggiornamento
degli accordi. Devo dire che i fatti sviluppatisi successivamente
hanno dato risposta agli interrogativi che si erano posti in quel
momento, e direi che i dati odierni sono tranquillizzanti. È
indubbio che la necessità di pensare ad una revisione degli accordi
non va più vista da un’ottica di mera garanzia di
mantenimento dell’attività produttiva, quanto di
sviluppo della società stessa.
Da questo punto di vista sono andati avanti gli incontri con la
società, legati soprattutto ad una questione, che è la questione
dei costi dell’approvvigionamento energetico, perché
tutti sappiamo che l’industria siderurgica ha
fortissimi consumi energetici e, pur rispettando le norme sulla
concorrenza, si tratta di vedere sul piano tecnico, stante le
attuali normative, se è possibile trovare soluzioni per risolvere
questo problema.
Ci troviamo di fronte ad un processo di liberalizzazione del
mercato - che non è ancora concluso - tutti sapete che a Barcellona
sono stati fatti degli approfondimenti per andare avanti sulla
liberalizzazione del mercato elettrico a livello europeo; non è
ancora stata attivata la borsa dell’energia, che
diventa il momento "clou" di questo tipo di liberalizzazione, ma
siamo in un momento in cui c’è una forte
modificazione delle norme.
Ad oggi non è stato ancora possibile definire un quadro che
consenta di individuare soluzioni idonee a risolvere un problema
che è della "Cogne", ma che è di tutto il sistema produttivo
regionale, vale a dire quello di avere dei costi energetici più
competitivi. Stiamo lavorando in questa direzione, tenuto conto che
dobbiamo confrontarci con una modificazione normativa che non dico
essere quasi quotidiana, ma è molto variabile. Il discorso su
questo tema è quindi avviato e si continua ad approfondire mentre,
in risposta all’ultima questione, devo dire che non
possiamo far altro, come stiamo facendo, che mantenere un contatto
molto stretto con le organizzazioni sindacali e con la direzione
aziendale, per seguire da vicino la situazione. Noi rispondiamo e
risponderemo rispetto ai problemi posti dalla situazione presente;
in riferimento a interpellanze su fatti a venire, ci stiamo
attrezzando per rispondere anche a queste. Doti divinatorie al
momento non ne abbiamo!
Président
La parole au Conseiller Beneforti.
Beneforti (PVA-cU)
Nel prendere atto della risposta
dell’Assessore, devo dire che non sono completamente
soddisfatto, perché tende più che altro a giustificare un
comportamento della "Cogne Acciai Speciali". Sembra che lo sciopero
avvenuto sia stato un ulteriore malinteso, come avveniva in
passato, e che sia stato chiarito e quindi ripristinato un rapporto
corretto anche nelle relazioni con i lavoratori e le organizzazioni
sindacali.
L’Assessore dice che ciò che è accaduto è stato
praticamente sanato e che questi fatti possono essere dovuti al
confronto fisiologico che può avvenire fra le due parti. Io dico
che i lavoratori non proclamano gli scioperi se non ci sono le
motivazioni, e guardate che quello sciopero riuscì e riuscì in modo
determinante, tant’è vero che ha ridimensionato
anche le prese di posizione della società. Verificheremo comunque
con i lavoratori e con i sindacalisti con i quali abbiamo parlato e
che ci hanno chiesto di riportare in questa sede il problema, quali
intese sono state raggiunte fra loro e la società.
Noi ci preoccupiamo di questi problemi, perché ci rendiamo
conto, come credo se ne renda conto l’Assessore e la
Giunta, dell'importanza che riveste la "Cogne" per Aosta e per
l’economia regionale. Noi non presentiamo
interpellanze in questa sede tanto per parlare, ci sono altri
argomenti di cui si può parlare; a noi interessano questi problemi
perché ci rendiamo conto di cosa rappresenta la "Cogne" per gli
800-1000 dipendenti che oggi devono lavorare.
Inoltre prendiamo atto dell’andamento produttivo
della società, dei benefici che può trarre dalla politica
energetica che è condotta in Valle e che verrà condotta a livello
nazionale con la liberalizzazione del mercato. Ciò che non
condividiamo è il comportamento della "Cogne" in merito
all’aggiornamento dell'intesa del 1993; nel momento
in cui c’è stata una riorganizzazione
dell’attività produttiva aziendale, nel momento in
cui erano avvenuti gli scorpori dell’attività e
create nuove aziende, in quel momento si doveva giungere ad una
revisione di quel protocollo d'intesa, per avere da parte della
Regione determinate garanzie sul piano produttivo ed
occupazionale.
Da quel lato l’azienda non ha mantenuto
l’impegno, e questo impegno non è stato mantenuto
neanche dalla Regione, perché ho le risposte che mi sono state date
alle interpellanze e alle interrogazioni, dalle quali sembrava che
il giorno dopo che si era discusso l’argomento, in
questa sede, dovesse arrivare l’aggiornamento del
protocollo d'intesa. Volevo sentire a che punto eravamo, e ho
capito che questo aggiornamento non s’ha da fare e
non si farà, se non accadono fatti diversi da quelli che fino oggi
sono accaduti.
Questo lo avevo già capito, ma oggi volevo verificarlo, come lo
vogliono verificare anche i lavoratori e i sindacalisti; lo avevo
capito in quell'audizione avvenuta in IV Commissione quando, alla
domanda sull’aggiornamento del protocollo di intesa
del 1993, il dr. Cavagna rispose:
"Sarò brevissimo, sul
protocollo d'intesa non ci sono sul tavolo formalizzazioni che
riguardano revisioni o altro. Credo che il protocollo d'intesa sia
un documento di riferimento ancora attuale. Forse qualche passo del
protocollo dovrebbe essere realizzato fino in fondo, ma non credo
che sia all’ordine del giorno da parte nostra una
revisione dal punto di vista formale dei temi del
protocollo"
.
In quella sede, alla presenza anche
dell’Assessore, il dr. Cavagna fece queste
affermazioni; questo vuol dire che, fatto quel protocollo, da parte
dell’azienda, oggi, anche se ammette che alcune cose
non sono state realizzate fino in fondo, si intende andare avanti
secondo i propri progetti ed obiettivi, senza tener conto degli
impegni presi con la Regione e le istituzioni regionali. So
benissimo qual è il ruolo che deve svolgere
l’azienda e quello che devono svolgere la Regione e
le organizzazioni sindacali, ma credo che le aziende che vengono in
Valle non possano disattendere gli impegni che prendono.
Mi auguro che, pur non essendo un indovino, come diceva
l’Assessore, si cerchi di "tallonare" questa azienda
per l’importanza che ha nella nostra regione e per
Aosta; di tutta la questione ne riparleremo con chi ci ha informato
e, se del caso, torneremo sull’argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK