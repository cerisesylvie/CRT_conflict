Consiglio Regionale della Valle d'Aosta - Oggetto del Consiglio n. 581 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 581 del 13 maggio 2021 - Resoconto
OGGETTO N. 581/XVI - Interrogazione: "Tempistica per
l'apertura del parcheggio situato a nord dell'ex Caserma
Testafochi".
Bertin (Presidente)
- Punto n. 32. Per la risposta,
l'assessore Marzi.
Marzi (AV-SA) -
Lo scorso 28 aprile si è concluso l'iter
del passaggio di proprietà patrimoniale dell'ex Caserma Testafochi
di Aosta dallo Stato alla Regione in ottemperanza a quanto previsto
dall'accordo di programma siglato nel mese di luglio 2008 tra il
Ministero della Difesa, l'agenzia del Demanio, la Regione autonoma
Valle d'Aosta e il Comune di Aosta.
Come previsto dall'accordo di programma richiamato, il
trasferimento definitivo della proprietà degli immobili dell'area
Testafochi a favore della Regione è avvenuto successivamente alla
realizzazione, al collaudo e alla consegna delle opere di
riqualificazione delle Caserme Battisti e Ramires e dell'eliporto
di Pollein, beni tutti di natura militare.
Come ho già avuto modo di dichiarare, acquisita ora la piena
proprietà delle aree, che quindi in precedenza non erano regionali,
gli uffici regionali stessi, la SIV e le imprese coinvolte,
potranno operare per completare l'opera, in quanto oggi siamo di
fronte a un cantiere su un territorio di natura regionale.
Sarà quindi possibile rendere fruibile alla cittadinanza il
parcheggio di Via Monte Pasubio, attraverso la sua concessione in
uso al Comune di Aosta.
Venendo alla prima domanda: la futura area di sosta a uso
pubblico, grazie alla sua collocazione strategica e a una rilevante
dotazione di circa 150 stalli, fornirà un'importante risposta sia
all'attuale richiesta che alle future necessità derivanti
dall'avvio delle attività della nuova Università valdostana.
La stessa è ricompresa nell'area del primo lotto del Polo
universitario, attualmente quindi un cantiere in stato di avanzata
realizzazione pari a circa l'82% dei lavori.
Ora che il passaggio di proprietà è sancito - e quindi il
terreno è diventato di proprietà regionale - sarà possibile cedere
il parcheggio per renderlo fruibile e si sta finalmente procedendo
alle opere di finitura del parcheggio stesso.
Tali opere saranno completate entro la fine di questa primavera,
come da nota della SIV (la società di scopo che segue i lavori)
trasmessa lo scorso 23 aprile e confermata in data 6 maggio.
Oltre alla pavimentazione dei marciapiedi e allo spostamento dei
pali dell'illuminazione pubblica, le finiture comprendono la
sistemazione delle aree verdi e la segnaletica orizzontale e
verticale. Riguardo agli adempimenti di natura
tecnico-amministrativa che si renderanno necessari, SIV in data 6
maggio ne ipotizza la conclusione entro l'inizio di questa
estate.
Per completezza, segnalo che si dovrà procedere con un verbale
di consistenza delle opere eseguite, il conseguente collaudo
tecnico comprensivo di tutti gli impianti realizzati e la
successiva consegna anticipata, in quanto il resto dell'area di
cantiere resta in capo alla SIV e da quest'ultima quindi alla
Regione.
A seguito della richiesta di concessione concordata con il
Comune di Aosta dovranno quindi essere predisposti gli atti
necessari alla concessione delle aree su cui insiste il parcheggio
che dovranno poi essere sottoposti all'approvazione dei competenti
organi regionali e comunali.
Veniamo alla domanda due: sulla base delle indicazioni fornite
dai soggetti interessati si può verosimilmente ipotizzare che il
parcheggio a nord dell'area Testafochi sarà reso fruibile durante
l'estate. Con l'occasione approfitto per anticipare che in
relazione all'avanzamento dei lavori del cantiere del primo lotto
del Polo universitario - e credo che questo le farà piacere e farà
piacere anche al Consiglio - risultano sostanzialmente completate
anche le opere relative al parcheggio di Via Monte Vodice. Si potrà
quindi, entro l'estate, concedere al Comune anche tale area che
conta una disponibilità di 54 posti auto per destinarla quindi a
uso pubblico.
Con tale area s'incrementa in modo significativo la dotazione di
sosta complessiva nel centro cittadino, andando così a soddisfare
ulteriormente l'esigenza di parcheggio con un positivo impatto
indotto anche nella circolazione e fluidità del traffico.
Spesso capita, quando rispondiamo a iniziative consiliari, che
ci diciamo vicendevolmente che si ringrazia per la domanda di
riferimento. Nel caso specifico lo dico a maggior ragione per un
motivo fondamentale: venendo da dieci anni di Consiglio comunale,
prima come Consigliere e poi come Assessore, ho avuto in più di
un'occasione la possibilità di vedere, agli Assessori di
riferimento al Comune e anche in Regione, poste questo tipo di
domande e, soprattutto per una persona che frequenta e conosce la
città di Aosta, quello che rimaneva come un interrogativo di
riferimento era la difficile comprensione da parte del cittadino
comune rispetto al fatto che quel cantiere, così come lo vogliamo
chiamare, non fosse di proprietà regionale, perché di fatto fino a
pochissimi giorni fa quel terreno su cui insisteva un cantiere non
era di proprietà regionale ma era di proprietà del demanio.
Ora col passaggio della proprietà, questo non lo dico per lei
visto che è Consigliere che studia e frequenta questo luogo da
quasi tre anni ma sicuramente, lei lo sa anche come architetto,
qualcuno potrebbe pensare: "Ecco, e adesso che cosa succede? Resta
un cantiere", però con il passaggio della proprietà adesso almeno
quella parte di cantiere, che di fatto è un parcheggio, potrà
essere concessa e quindi data al Comune.
Questi sono dei passaggi di natura amministrativa che
apparentemente possono annoiare ma che di fatto, nella ridondanza e
nel ripetere sistematicamente queste cose, magari anche per il
vecchietto che a quest'ora prima di cena ci sta ascoltando e che si
diverte a guardare il cantiere, a tutti gli effetti può essere più
chiaro il fatto che adesso finalmente si potrà procedere con i
tempi che ho citato al passaggio e quindi ci auguriamo tutti nel
minor tempo possibile di vedere delle auto parcheggiate in
loco.
Presidente -
Per la replica, il consigliere Distort ne ha
facoltà.
Distort (LEGA VDA) -
"E quindi uscimmo a riveder le
stelle", ma il concetto però è questo, io vorrei soffermarmi su
questo aspetto: è chiarissimo il passaggio amministrativo, da
proprietà dello Stato diventa proprietà regionale e da proprietà
regionale si cede alla fruizione comunale.
Benissimo, chiaro questo discorso amministrativo e i tempi
relativi alle procedure amministrative, però mi permetta una
domanda, Assessore: ma i lavori di ultimazione, sistemazione del
verde, completamento dei marciapiedi, l'illuminazione, segnaletica
a terra... questi lavori che stanno comunque prendendo del tempo e
si sono avviati dopo l'acquisizione dell'area anche, combinazione,
legati al tempo di consegna della mia interrogazione... tra l'altro
se c'è un certo collegamento, una consequenzialità tra il deposito
della mia interrogazione e l'avvio dei lavori io sono doppiamente
soddisfatto, perché neanche da direttore dei lavori io mi sono
trovato con la possibilità di avere un'azione immediata a seguito
di un ordine di servizio!
Però rimane comunque il quesito. Questi lavori fanno parte del
titolo abilitativo relativo all'intera opera in corso nell'ambito
dell'area dell'ex Caserma Testafochi, quindi la domanda è questa:
ma perché devono iniziare dopo il passaggio di proprietà? Il titolo
abilitativo, il permesso edilizio, li comprendeva. Questi lavori
sono stati iniziati e poi sono stati interrotti per questioni
organizzative del cantiere che qualcuno mi dovrà spiegare, ma
soprattutto qualcuno dovrà spiegare - non a me, ma alla
collettività - perché questi lavori, che erano comunque
autorizzati, che erano comunque previsti, non sono stati condotti
prima, mentre, tra l'altro, il cantiere continuava perché
l'edificio, la palazzina in corian è comunque andata avanti con
l'esecuzione dei lavori, quindi mi chiedo perché? Di chi è la
responsabilità? Chi è che ha deciso che quei lavori si sarebbero
interrotti fino a dopo il passaggio di proprietà? Perché? Il titolo
abilitativo c'era. Questo è un elemento importante: anziché
all'indomani della cerimonia di trasferimento di proprietà dallo
Stato alla Regione si poteva, non dico il giorno successivo ma in
tempi molto più ridotti, generare una nuova cerimonia di cessione
dell'utilizzo di questa area dalla Regione al Comune.
E invece no, siamo qui a realizzare dei lavori.
Qualcuno deve spiegare perché questi lavori non sono stati fatti
prima
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK