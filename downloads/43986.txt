Consiglio Regionale della Valle d'Aosta - Oggetto del Consiglio n. 1087 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Nomine
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1087 del 1° dicembre 2021 - Resoconto
OGGETTO N. 1087/XVI - Interpellanza: "Risoluzione delle
criticità relative alla procedura di valutazione comparativa per il
conferimento dell'incarico di Direttore della Fondazione per la
Formazione Professionale Turistica".
Bertin (Presidente) -
Riprendiamo. Siamo al punto n. 25
all'ordine del giorno. Per l'illustrazione, consigliere
Sammaritani.
Sammaritani (LEGA VDA) -
Parliamo questa sera della
Fondazione per la Formazione Professionale Turistica a cui fa capo
anche l'Istituto Professionale Regionale Alberghiero, quindi l'IPRA
di Châtillon per intenderci, e parliamo dell'avviso di selezione
pubblica per titoli ed esami per il conferimento dell'incarico a
tempo determinato del direttore di questa Fondazione.
All'interno di questo avviso non risultano esplicitati i criteri
di valutazione dei curricula dei soggetti candidati così come non
viene specificato se sia previsto un punteggio assegnato in base
alla tipologia di laurea.
Osservato che l'articolo 8 dell'avviso prevede che sia la stessa
Commissione di valutazione che in sede di prima riunione stabilisca
fra l'altro i criteri per la valutazione di quanto dichiarato dai
candidati nella domanda redatta secondo il modello allegato
all'avviso e nel curriculum allegato alla stessa in riferimento ai
titoli e all'esperienza professionale; osservato altresì che tale
modalità di azione attribuisce alla Commissione di valutazione un
ambito di discrezionalità inopportuna se si considera che la nomina
del direttore in questione vede poi la totale discrezionalità di
scelta da parte del Consiglio di amministrazione, come stabilisce
lo stesso articolo 12 dello Statuto della Fondazione per la
Formazione Professionale Turistica, anche se poi quell'articolo 12
non è poi così chiaro, a mio avviso;
rilevata un'evidente criticità nel sistema d'individuazione dei
criteri di valutazione, anche alla luce del disposto dell'articolo
6, che parla appunto della Commissione di Valutazione al comma 3,
dove si prevede che non possono far parte della Commissione coloro
che si trovino in situazioni d'incompatibilità e che componenti
sottoscrivano al momento dell'insegnamento apposita dichiarazione
di assenza di ragioni di incompatibilità, come è naturale e logico
peraltro in tutti i procedimenti di questo genere;
interpelliamo il Governo regionale per sapere se condivide
l'esistenza delle criticità sopra elencate e in caso positivo se
ritiene di mettere in campo delle iniziative per far sì che le
procedure di valutazione comparativa tra candidati aspiranti a
ruoli dirigenziali siano il più possibile oggettive e
trasparenti.
Presidente -
Risponde l'assessore Jean-Pierre
Guichardaz.
Guichardaz J. (FP-PD)
- Se mi permette, vorrei fare,
prima di entrare nel vivo della sua domanda, una breve premessa che
credo sia utile per inquadrare meglio l'interpellanza.
La Fondazione per la Formazione Professionale Turistica è
soggetta al controllo della Regione Valle d'Aosta, la quale
finanzia l'attività dell'ente con un contributo annuale di oltre 4
milioni di euro.
Ad oggi il numero dei dipendenti della Fondazione è pari a
novanta persone per soli duecentottanta alunni e anche in virtù di
questo rilevante carico assunzionale accumulato negli anni e i
conseguenti costi di personale che può bene immaginare, collega
Sammaritani, insistono in modo importante sul bilancio della
scuola, all'attuale Consiglio di amministrazione è apparso
necessario, prima ancora che opportuno, dotarsi di una adeguata
disciplina che potesse regolamentare la complessa attività di
reclutamento del personale, naturalmente parlo di quello non
docente, ciò anche al fine di effettuare selezioni atte a garantire
all'ente l'acquisizione delle migliori professionalità. Ci si è
dunque adoperati per effettuare una verifica al fine di capire se
il citato regolamento assunzioni fosse adeguato.
Dall'analisi è emerso che in passato, fino al 2019, più
precisamente fino all'insediamento del rinnovato CdA, la fondazione
si atteneva a una procedura che nelle intenzioni avrebbe dovuto
essere finalizzata a individuare le modalità e i criteri
sottostanti le attività di selezione, assunzione e gestione, al
fine del percorso di carriera del personale, nel rispetto dei
principi meritocratici di trasparenza, imparzialità e correttezza e
di tracciabilità del processo decisionale.
Tuttavia, l'esaminata procedura adottata ante 2019, proprio con
riguardo alla fase di reclutamento e di selezione delle
candidature, è apparsa alquanto deficitaria proprio riguardo ai
criteri di trasparenza, imparzialità e tracciabilità del processo
decisionale, infatti per il reclutamento del personale non docente
era - mi riferisco sempre al periodo antecedente l'insediamento
dell'attuale CdA - semplicemente previsto che il direttore, in base
all'elenco dei curricula vitae direttamente acquisiti, contattava -
se presenti - più potenziali candidati ed effettuava il colloquio
tecnico e attitudinale sulle competenze, riportando il giudizio a
margine del curriculum vitae.
Una volta effettuata la valutazione da parte del direttore,
l'eventuale assunzione doveva essere deliberata dal Consiglio di
amministrazione.
Pertanto, a ben vedere, era sostanzialmente insussistente
un'effettiva procedura selettiva, non era infatti prevista - fino
appunto al mese di settembre del 2019 che è la data di approvazione
del regolamento vigente- alcuna forma di pubblicità inerente
all'avvio della selezione né tantomeno erano esplicitate le
modalità per prendervi parte.
Fino ad allora si faceva riferimento appunto a curricula
direttamente acquisiti dal direttore, senza che fossero in alcun
modo indicate le loro modalità di acquisizione.
Ai fini dell'assunzione era prescritto soltanto l'espletamento
di un colloquio tecnico-attitudinale sulle competenze che
individuato quale unica prova, a prescindere dalla figura
professionale ricercata, difficilmente consentiva un'effettiva
valutazione meritocratica dei candidati, valutazione peraltro
rimessa in via esclusiva al direttore, disancorata da qualsiasi
criterio oggettivo predeterminato.
Il CdA ha dunque deliberato di rivedere il regolamento
assunzioni per garantire il rispetto dei principi meritocratici di
trasparenza, imparzialità e correttezza e di tracciabilità del
processo decisionale.
Per quanto concerne la procedura di selezione della figura del
direttore, lo statuto prevede che il direttore della fondazione
venga nominato dal Consiglio di amministrazione su proposta del
Presidente, senza altre specificazioni, dunque la nomina del
direttore della fondazione sarebbe potuta avvenire con la massima
discrezionalità da parte del Consiglio di amministrazione;
quest'ultimo però, proprio al fine di garantire un'adeguata
trasparenza e oggettività alla procedura, nonché garantire all'ente
l'acquisizione delle migliori professionalità presenti sul mercato,
ha ritenuto opportuno procedere a tale nomina attraverso una
selezione pubblica che fornisse una rosa di nomi tra cui
scegliere.
Come chiaramente si evince da una completa lettura dell'avviso
di selezione, nell'ambito di tale procedura la Commissione di
valutazione ha svolto le proprie mansioni, quindi esame dei
curricula e prova orale dei candidati ammessi alla procedura nel
rispetto dei criteri stringenti nei termini indicati dall'articolo
7 e dall'articolo 8 dell'avviso di selezione.
In altri termini la Commissione si è limitata ad attribuire i
sottopunteggi ai criteri presenti nell'avviso di selezione, come
chiaramente indicato al comma 5 dell'articolo 8 dell'avviso, in
forza del quale la Commissione, cito testualmente: "Esaminerà le
domande pervenute ed attribuirà i punteggi e i curricula nel
rispetto di quanto previsto nel presente articolo nonché
dall'articolo 7".
Il passaggio dell'articolo 8 comma 1 dell'avviso di selezione
citato nell'interpellanza, deve quindi essere letto in rapporto
agli ulteriori commi della stessa disposizione e dell'intero avviso
di selezione.
Da una completa lettura dell'articolo 8 dell'avviso di selezione
si evince che in esso erano esplicitati i criteri di valutazione
dei curricula, massimo dieci punti per i titoli e massimo trenta
punti per l'esperienza professionale, quindi si confronti, tra
l'altro, l'ultima parte dell'articolo 8 comma 1.
Lo stesso dicasi rispetto al peso attribuito al percorso di
laurea. Sul punto infatti, premesso che ai sensi dell'articolo 3
comma 2 lettera A dell'avviso - per accedere alla selezione era
richiesto tra le altre cose il possesso di qualsiasi laurea
nell'ambito dell'attribuzione dei punteggi riservati ai titoli,
sempre in base all'articolo 8 comma 2 dell'avviso di selezione - ai
fini della valutazione di ciascun candidato la Commissione era
vincolata in ogni caso a tenere conto dei seguenti titoli
preferenziali:
a) il possesso di una laurea nell'ambito delle discipline
economiche, aziendali e giuridiche o del management turistico;
b) la votazione finale del corso di laurea;
c) il possesso di altri titoli di studio, come a titolo
esemplificativo: dottorato di ricerca, diploma di master o
specializzazioni, segnatamente in materia attinenti all'ambito
delle discipline economico, aziendali e giuridiche o del management
turistico;
d) le pubblicazioni o riconoscimenti scientifici segnatamente in
materia attinenti all'ambito delle discipline economico aziendali e
giuridiche o del management turistico.
Quanto indicato nell'ultima parte della premessa
all'interpellanza, rispetto alla disciplina dell'incompatibilità
cui sono soggetti i membri della Commissione, per come è espresso
non appare correlato ai punti precedenti dell'interpellanza
medesima.
In ogni caso, si precisa che tutti i Commissari hanno
regolarmente attestato l'assenza di cause d'incompatibilità con i
candidati.
Quindi in conclusione, visto il ruolo di fondamentale importanza
rivestito dalla Fondazione in merito alla formazione in ambito
turistico, settore economico estremamente importante in Valle
d'Aosta, il CdA ha fortemente voluto una procedura che garantisse,
a tutela della scuola e dell'Amministrazione controllante, il
migliore più adatto profilo professionale possibile.
I criteri di ammissione sono stati attentamente valutati, a solo
titolo esemplificativo l'attuale avviso di selezione ha indicato la
necessità del possesso della laurea come criterio di accesso per i
candidati, titolo che peraltro non è mai stato specificamente
richiesto in passato.
In breve, il Consiglio di amministrazione attuale sta cercando
di garantire all'Amministrazione regionale una governance attenta
alle esigenze del mercato, una gestione improntata all'efficienza e
alla performance con uno sguardo attento ai criteri di trasparenza
e meritocrazia consoni alla gestione di un ente finanziato con
soldi pubblici.
Presidente -
Per la replica, consigliere Sammaritani.
Sammaritani (LEGA VDA) -
Vorrei fare nella replica due
premesse, innanzitutto, sicuramente la prima di carattere generale:
ci muoviamo in un territorio sempre piuttosto insidioso che è
quello delle nomine e quindi ben comprendo l'intento di tutti gli
enti, della Regione in primo luogo e dei controllati, per dare la
maggior trasparenza possibile a queste nomine, ci mancherebbe!
Seconda premessa è che sicuramente, oltretutto credo che questa
selezione sia ancora in corso quindi non voglio in alcun modo
neanche indirettamente influenzare in questo tipo di procedura,
sicuramente non avverrà ma sono certo che chi fa parte della
Commissione ha tutte le competenze e gli intenti di operare nel
migliore dei modi, questo è fuori discussione.
Il discorso è che purtroppo quando ci si muove in questo tipo di
settore di ambito, forse bisognerebbe essere, ma lo dico proprio in
termini generali, molto trasparenti, nel senso molto decisi e a
volte non utilizzare l'ipocrisia, nel senso che sarebbe bene, io lo
dico anche per convinzione personale, io personalmente sarei per lo
spoil system per i livelli apicali, quindi a questo punto, capirà
bene, che il mio orientamento è in quel senso, cioè chi governa
decide, chi sta al vertice dei vari settori e poi se ne assume le
responsabilità, naturalmente, se poi ci vuole mettere persone senza
capacità peggio per lui, chiaramente avrà, spero, i risultati
politici e amministrativi che si merita.
Per entrare un po' nel merito invece di queste criticità che io
credo di aver rilevato e credo che siano state segnalate anche da
qualche sindacato in modo un po' generico perché non si capisce
bene, ma parto un po' dal fondo, cioè quella questione della
incompatibilità, non è un problema in sé stesso, nel senso che il
comma 3 dell'articolo 6 chiaramente prevede la clausola classica
d'incompatibilità, chi fa parte di una Commissione deve dichiarare
le sue incompatibilità, ed è giusto che sia così, ci mancherebbe.
Per fare questo inevitabilmente deve sapere chi partecipa alla
selezione, questo è indubbio, perché altrimenti non si potrebbe
sapere se si è incompatibili, quindi nella prima seduta - dice
questo comma - si devono dichiarare le eventuali incompatibilità,
quindi l'assenza d'incompatibilità. Ma se messo in relazione questo
articolo con l'articolo 8 che sono i lavori della Commissione che
dice anche al comma 1 che in occasione della prima riunione la
Commissione di valutazione definirà i tempi e le modalità di
svolgimento dell'incarico nonché i criteri per la valutazione,
quindi non il punteggio ma i criteri, ecco che allora una criticità
secondo me sorge perché prima devi sapere chi partecipa all'avviso
e dopo stabilisci i criteri di valutazione di certe cose che
possono essere titoli eccetera.
Non mi sembra del tutto ideale come funzionamento, perché è
evidente che nel momento in cui già so chi partecipa teoricamente -
questo tutto a livello teorico, ci mancherebbe, nessun caso
specifico - a quel punto chiaramente potreste attribuire punteggi
maggiori o individuare dei criteri favorevoli a qualcuno piuttosto
che a qualcun altro, questo sempre nel mondo delle teorie, delle
idee, quindi siamo a livello platonico.
Questo è il tema tecnico essenziale che probabilmente chi ha
formulato la risposta non aveva colto.
Per quanto riguarda invece il tema più generale, dico che fare
questi sistemi misti, cioè da una parte la nomina viene
discrezionalmente dal CdA ma dall'altra parte si fa una prima
selezione, quindi si attribuiscono dei punteggi eccetera, può
essere a volte - come spesso accade, ed è accaduto nella normativa
anche nazionale - pericoloso addirittura, perché si tende a mettere
più condizioni possibili per la trasparenza, quindi con un intento
perfettamente di buona fede, e si ottiene il risultato
contrario.
Per cui io ipotizzo - e qui io faccio un po' l'avvocato del
diavolo come sempre, perché è un po' il mio mestiere, quindi è
chiaro che mi viene in mente sempre la patologia delle situazioni -
pensiamo a tre candidati rimasti, uno bravissimo con un punteggio
altissimo e gli altri due molto, molto meno, magari entrati per il
rotto della cuffia e poi il CdA sceglie uno di questi due.
Ho paura che potrebbe creare delle problematiche.
Per questo pensavo a ragionare su queste dinamiche e su questi
temi, perché è un discorso importante tornando alla premessa
iniziale che secondo me invece sarebbe meglio, per certi tipi di
ruoli, probabilmente scegliere lo spoil system che chiaramente ha
le sue criticità anche questo, perché la Cassazione si è più volte
pronunciata in ordine a queste materie però, secondo me, forse
quella è la direzione nella quale andare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK