Consiglio Regionale della Valle d'Aosta - Oggetto del Consiglio n. 2043 del 24 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2043 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2043/X Situazione occupazionale presso lo
stabilimento Meridian. (Interrogazione)
Interrogazione Vista la grave situazione occupazionale in bassa
Valle;
Preso atto delle aspettative create in merito all'occupazione
dallo stabilimento Meridian;
il sottoscritto Consigliere regionale
Interroga
l'Assessore competente per sapere:
1) quanti erano gli occupati previsti dagli accordi
Regione/Meridian;
2) se i tempi e modi delle assunzioni previste dagli accordi
siano stati rispettati.
F.to: Chiarello
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'interrogazione del Consigliere Chiarello
chiede notizie sulla situazione occupazionale presso lo
stabilimento Meridian e chiede quanti erano gli occupati previsti
dagli accordi Regione-Meridian. Gli occupati previsti erano 140, a
regime.
Chiede inoltre se i tempi e i modi delle assunzioni rispettano
gli accordi. É stata fatta una riunione con la società proprio per
una verifica dell'andamento dei programmi della Meridian in data 26
giugno, una verifica quindi indipendente dall'interpellanza. In
questo incontro si è verificato che gli occupati attuali presso lo
stabilimento sono 70; che entro fine anno l'azienda procederà
all'assunzione di altri 15; che il numero di occupati previsti a
regime - ricordo che quando si era fatto l'accordo si era parlato
di 140 - secondo l'azienda saranno fra 160 e 180 entro la fine del
'98.
Si riscontra un ritardo di 6-9 mesi rispetto ai programmi,
dovuto a problemi di natura commerciale. Proseguono secondo le
previsioni i programmi produttivi per la fornitura della plancia
della Fiat Marea; è comparso il 12 giugno su "La Stampa" un
articolo sulla Fiat Marea, che dice: "In tema di tecnologia ecco il
ricorso per la prima volta ad un curioso sistema di supporto della
plancia. C'è una traversa in magnesio fuso leggera e rigida che nel
suo genere costituisce un'opera d'arte, tanto che è stata già
premiata dagli specialisti del settore come il miglior particolare
in magnesio costruito nel '95. Pesa appena tre chili e il maggior
costo, quattro volte più dell'acciaio, viene assorbito dalla
facilità di montaggio e dal minor numero di parti necessarie".
Mentre il programma della Marea prosegue, sono emerse difficoltà
per la fornitura dei componenti per i sedili della Lancia Y 11, e
la trattativa è ancora in corso. Questo ritardo ha comportato un
rallentamento dei programmi di acquisto e messa a punto degli
impianti e delle attrezzature produttive, per cui sono state
installate solo 7 delle sedici macchine previste entro il '97.
L'azienda ha comunque avviato e in parte concluso altre
trattative commerciali con alcuni dei maggiori gruppi europei
dell'automobile: la Chrysler e la Volkswagen.
A latere dell'attività produttiva, su cui sono state date queste
notizie e riconfermato, pur con questo ritardo, il programma
produttivo, si fa presente che il gruppo Fiat ha recentemente
acquisito un'ulteriore quota azionaria della società, portandola
dal 24 al 30 per cento e confermando il proprio impegno in questa
specifica area strategica di affari.
Si fa ancora presente una serie di elementi di natura economica
di rilevante importanza. Il primo elemento sta nel fatto che sia
negli Usa che in Europa la produzione di componentistica per
automobili in magnesio è in forte espansione, al punto tale che si
prevede un aumento da un chilo a tre chili di magnesio su ogni
automobile.
Il secondo fattore deriva dalla considerazione che non esistono
al momento - per la complessità degli impianti e dei costi di
ricerca e di tecnologia - aziende in grado di competere sul mercato
europeo con l'azienda del gruppo Meridian, sia per lo specifico
know-how tecnologico impiegato nel processo produttivo, sia per gli
ingenti investimenti necessari per attrezzare le linee produttive
di componenti di magnesio di grosse dimensioni.
Si può concludere che l'azienda riconferma i propri programmi,
ha fatto presente questo slittamento degli stessi e ha dato queste
assicurazioni sugli occupati entro l'anno, quindi aumentati di 15
entro il '98, fra 160 e 180 unità.
Presidente Ha chiesto la parola il Consigliere Chiarello.
Chiarello (RC) Ringrazio l'Assessore per la risposta, ma non mi
ha convinto del tutto. Intanto non ha risposto alla domanda di
quanti dovevano essere gli occupati entro un anno; mi risulta che
entro settembre dovevano essere circa 120. Sono 66, di cui 6
assunti a tempo determinato (4 mesi).
L'Assessore ha letto un articolo de "La Stampa" che decanta
questo prodotto e io non ho dubbi sul prodotto, i miei dubbi sono
sull'occupazione.
Sono venute delle voci che quest'azienda aveva necessità di un
nuovo prodotto e si ventilava addirittura l'apertura di uno
stabilimento in Francia. Vorrei ricordare all'Assessore che un paio
di mesi prima della chiusura della Conner ci aveva dato delle
assicurazioni, che a sua volta gli aveva dato la società Conner,
secondo le quali tutto andava bene. Mi sembra che a Verrès siano in
diversi ad essere preoccupati, proprio per il non mantenimento di
questi impegni. Infatti l'Assessore ha annunciato nove mesi di
ritardo, giustificandolo con il ritardo di vari accordi; però dopo
ha precisato che la Fiat ha aumentato la sua partecipazione in
questa società. Mi sembra strano che la Lancia, che deve acquistare
i pezzi, sia in trattative difficilissime con questa società,
insomma sono dello stesso gruppo. Non vorrei che ci fossero dei
giochi sotto, di cui verremo a conoscenza quando magari lo
stabilimento sarà in crisi.
Prendo atto di quanto detto dall'Assessore, che la società si è
impegnata entro il '98; intanto il '98 lasciamo che arrivi, per cui
vorrei sapere se è vero che entro settembre dovevano essere 120
occupati, mentre attualmente sono 66. Mi sembra che la situazione,
per l'impegno economico che ha messo la Regione e per la velocità
dei tempi che sono stati sbandierati nella costruzione dello
stabilimento, non sia molto buona, e se ci sono nove mesi di
ritardo nei contratti non è che va tutto bene!
Aggiungo solo una cosa. Ora, questo è l'ultimo Consiglio e
abbiamo dovuto presentare le interpellanze un bel po' di tempo
prima, per cui quest'interpellanza è stata presentata forse il 25 o
il 26; non voglio dare la colpa all'Assessore, che l'altra volta
non c'era, ma l'interrogazione doveva già passare l'altra volta.
Comunque, in questo periodo in Bassa Valle è chiusa anche la
Saiform, noi continuiamo a parlare di industrie in Bassa Valle che
chiudono e lì ci sono grosse difficoltà per i giovani che vogliono
lavorare.
É anche per quello che ci preoccupiamo che le aziende, per le
quali la Regione ha un impegno finanziario grosso, come la
Meridian, e una velocità di esecuzione valida per una volta,
mantengano gli impegni almeno il primo anno.
Si dà atto che, dalle ore 10,36, presiede il Vicepresidente
Aloisi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK