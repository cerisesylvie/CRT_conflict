Consiglio Regionale della Valle d'Aosta - Oggetto del Consiglio n. 2946 del 9 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2946 del 9 gennaio 2003 - Resoconto
OGGETTO N. 2946/XI Problemi concernenti la funzionalità del
servizio ferroviario sulla tratta Aosta/Chivasso.
(Interro­gazione)
Interrogazione Appreso che in occasione della riapertura della
tratta ferroviaria Aosta/Chivasso (avvenuta il 21/12/2002) si sono
verificati gravi ritardi ed evidenti disservizi, che hanno creato
pesanti disagi agli utenti;
Ritenuto opportuno avere esaurienti informazioni al
riguardo;
i sottoscritti Consiglieri regionali
Interrogano
l'Assessore competente per sapere:
1) in riferimento a tutti i treni del 21/12/2002, in partenza da
Aosta e in arrivo nel nostro Capoluogo, quali sono stati i ritardi
accumulati per ogni singolo convoglio e quali le conseguenze per
gli utenti;
2) quali sono state le cause dei disservizi verificatisi e
perché non è stata data tempestiva comunicazione ai viaggiatori
della reale situazione sulla linea;
3) cosa pensa dell'accaduto e quali iniziative sono state
eventualmente assunte nei confronti dei gestori della tratta.
F.to: Curtaz - Squarzino Secondina
Président
La parole à l'Assesseur au tourisme,
aux sports, au commerce et aux transports, Cerise.
Cerise (UV)
Abbiamo provveduto ad acquisire tutte le
informazioni necessarie per dare una risposta, spero esauriente, ai
quesiti.
Per quanto riguarda la tratta ferroviaria Aosta-Torino e
viceversa, il ritardo medio dei treni nella data del 21 è stato di
40 minuti, con un ritardo totale di 870 minuti e i due treni, il n.
9853 e il n. 9854, sono stati soppressi per accumulo di ritardi.
Per la tratta Aosta-Ivrea e viceversa, il ritardo medio è stato di
47 minuti con un totale del ritardo di 969 minuti (il "totale" è
stato calcolato prendendo in esame il ritardo accumulato dai circa
20 treni, se volete, vi faccio avere il prospetto dettagliato con
tutti i delta). Gli utenti sono stati costretti a delle lunghe
attese nelle stazioni, nei casi più critici la necessità di
coincidenza con la tratta Aosta/Pré-Saint-Didier e con treni a
lunga percorrenza… Trenitalia ha
disposto l'impiego di bus di scorta per una corsa straordinaria nel
pomeriggio del 21 dicembre 2002 e addirittura di un taxi per la
mancata coincidenza serale per Pré-Saint-Didier.
Per quanto riguarda le cause dei disservizi, la notazione
riporta che, per quanto riguarda l'Aosta-Torino e viceversa, le
ragioni di ritardo di ciascun treno sono diverse e tutte derivanti
dalle condizioni delle linee, in particolare: 191 minuti per guasti
agli impianti di stazione, 223 per lavori lungo la linea, 275 per
prolungamento sosta nelle stazioni in attesa del segnale di via
libera, 181 per attesa del materiale rotabile in ritardo. Per
quanto riguarda l'Aosta-Ivrea e viceversa, i ritardi sono stati di
344 minuti per guasti agli impianti di stazione, di 152 per lavori
lungo la linea, di 289 per prolungamento sosta nelle stazioni in
attesa di segnale di via libera, di 169 per attesa del materiale
rotabile in ritardo, di 15 per cause varie. Per quanto riguarda
l'aspetto dell'informazione all'utenza, nei giorni precedenti la
riapertura le biglietterie avevano provveduto ad avvertire la
clientela che, a causa di alcuni rallentamenti in linea, si
sarebbero potuti verificare ritardi di cui era opportuno tener
conto nella programmazione dei viaggi, in particolare in caso di
coincidenze. Viene fatto comunque rilevare che, successivamente al
21 dicembre e, in ragione dei disagi rilevatisi, è stata data
particolare cura all'aspetto dell'informazione.
In risposta al terzo quesito, non ho timore di dire che, in
merito all'accaduto, ritengo che siano stati superati tutti i
ragionevoli limiti entro i quali gli eventuali disguidi, legati ad
una fase per così dire di collaudo per la riattivazione di una
linea ferroviaria con alcuni passaggi a velocità limitate, potevano
essere compresi. Le iniziative assunte sono state di pronta e ferma
protesta affinché si raggiunga al più presto l'erogazione di un
servizio di trasporto soddisfacente, tramite la comunicazione di
questo Assessorato in data 24 dicembre 2002, che poi è stata
riscontrata, e altre lettere al Ministro Lunardi, al Presidente del
gruppo Ferrovie dello Stato in data 3 gennaio 2003. Posso dare
assicurazione che verranno applicate nei confronti di Trenitalia
tutte le penali previste nel contratto di servizio attualmente in
vigore.
Président
La parole au Conseiller Curtaz.
Curtaz (PVA-cU)
Ringrazio l'Assessore per la risposta che
ha dato ai quesiti formulati.
Certo, i dati che abbiamo chiesto erano riferiti al 21, giorno
dell'apertura, per due ragioni: perché, fra i giorni in cui si sono
verificati i disagi nel trasporto ferroviario in Valle d'Aosta,
quello è stato senz'altro il giorno clou, anche perché era il
giorno fissato per la riapertura della linea; perché il 23 abbiamo
depositato l'iniziativa, quindi non potevamo chiedere dati relativi
ai giorni successivi. Ringrazieremmo peraltro l'Assessore se potrà
darci, se sono a sua disposizione, eventuali dati relativi ai
ritardi verificatisi nei giorni successivi e ai disagi, perché
sappiamo che anche nei giorni successivi non sono mancati i
problemi per gli utenti della ferrovia nella nostra Regione. Credo
che quanto è avvenuto il 21 dicembre ci faccia fare una prima
riflessione: Trenitalia sicuramente non era in grado di aprire quel
giorno per ragioni varie, forse per ennesimi ritardi accumulatisi
nei lavori di rifacimento dell'intera linea ma, per impegni presi
anche con l'Amministrazione regionale o non so con chi, ha deciso
di aprire comunque ed è avvenuto il caos, cioè una concentrazione
di microcatastrofi gestionali, che anche l'Assessore sottolineava,
indicando i minuti di ritardo per una causa o per l'altra.
Penso che tutte le combinazioni possibili di disastro gestionale
si siano verificate con una puntualità, che potrebbe fare scuola a
chi volesse studiare come non si deve gestire una linea
ferroviaria. Ci auguriamo che su questo tema ci sia un cambiamento
di rotta, anche nei pochi mesi che ci separano dalle elezioni
chiediamo all'Assessore una maggiore incisività, una maggiore
puntualità rispetto al passato nell'affrontare i temi della
ferrovia. Credo che lei sarà favorito dall'assenza di politica
precedente, quindi ha davanti non un'autostrada, ma un binario
morto…
(
interruzione dell'Assessore Cerise, fuori microfono
)
… no, il binario è morto perché la
politica regionale sulle ferrovie degli ultimi anni è stata
disastrosa, quindi il binario regionale oggi è un binario morto, è
un binario che va riattivato attraverso il controllo, lo stimolo,
l'iniziativa che vogliamo augurarci non mancherà.
Faccio un'ultima osservazione di carattere politico, perché poi
i dati si commentano da soli, come ha riconosciuto lo stesso
Assessore. Sui grossi temi del trasporto ferroviario - poi se ne
può discutere… ma che sono senz'altro
l'elettrificazione, il raddoppio del binario, in breve i vecchi
temi consueti di chi ragiona sulle ferrovie - questa Regione ha
perso cinque anni, perché non si può non osservare che nel periodo
precedente, che va dal 1991-1992 al 1998, sono stati fatti in quel
settore dei passi in avanti anzi innovativi. Da allora non si è
fatto più niente: si sono mantenuti i contratti di servizio, ma non
c'è più stata iniziativa politica per il miglioramento di questo
problema.
Non siamo talmente ingenui da non pensare che l'alluvione abbia
costituito un problema ulteriore, ma certo l'inseguimento, da una
parte, della chimera dell'Aosta-Martigny e, dall'altra, il
disinteresse sulla linea già esistente hanno comportato una
situazione disastrosa. L'augurio è che ci sia iniziativa anche per
quanto riguarda l'ammodernamento della linea, cosa che la Regione
Piemonte sta facendo in sinergia con il Ministero e con gli enti
gestori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK