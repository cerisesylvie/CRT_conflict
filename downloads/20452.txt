Consiglio Regionale della Valle d'Aosta - Oggetto del Consiglio n. 462 del 10 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 462 del 10 marzo 2004 - Resoconto
OGGETTO N. 462/XII - Risultanze del programma di risanamento
degli allevamenti colpiti da mastite bovina. (Interpellanza)
Interpellanza
Premesso
che nel giugno 2002 è stato avviato il programma di
risanamento degli allevamenti colpiti da mastite bovina;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) quando è stato ultimato lo screening degli allevamenti
valdostani;
2) quanti sono, ad oggi, i capi abbattuti e quale percentuale
rappresentano sul totale della popolazione bovina;
3) quanti sono, ad oggi, gli allevatori che hanno ricevuto
ristori economici in applicazione del programma di risanamento e
qual è l'entità complessiva dei contributi erogati;
4) quali considerazioni esprime sulle risultanze finora
emerse in relazione al programma di risanamento e quali azioni di
prevenzione sono state intraprese per evitare o, quanto meno,
contenere la diffusione del morbo.
F.to: Tibaldi - Lattanzi
Président - La parole au Conseiller Tibaldi.
Tibaldi (CdL) - La Regione Valle d'Aosta era appena stata
dichiarata ufficialmente indenne da tubercolosi, brucellosi e
leucosi - correva l'anno 2002 -, quando si stava iniziando a
propagare un'altra patologia nell'ambito del patrimonio zootecnico
locale: una patologia che si chiama "mastite bovina" e sulla quale
abbiamo già proposto, anche in passato, una serie di iniziative,
interpellanze e interrogazioni nella fattispecie, per conoscere
l'andamento di questo morbo presso il patrimonio zootecnico locale
e, soprattutto, gli strumenti e le azioni di prevenzione e di
eradicazione che si stanno utilizzando per arrivare ad una completa
eliminazione o, quanto meno, ad un contenimento entro numeri
accettabili.
Abbiamo raccolto così alcuni dati, ma che sono piuttosto
antiquati, con una prima interpellanza nel 2002, cioè durante
l'estate, quando si stava avviando la prima fase di eradicazione e
di prevenzione. Allora gli allevamenti controllati dall'ANABORAVA
erano circa 922 su circa 1.100 e le vacche dedite alla produzione
lattiera, riscontrate affette da questo morbo, erano in numero
abbastanza consistente.
Con l'interpellanza odierna vogliamo fare una fotografia
aggiornata della situazione, tant'è che le prime 3 domande iscritte
nel documento si riferiscono essenzialmente allo "screening" degli
allevamenti valdostani, quando è stato ultimato, perché era già in
fase di completamento 1 anno e 1/2 fa; quanti sono, ad oggi, i capi
abbattuti e quale percentuale rappresentano sul totale della
popolazione bovina; quanti sono, ad oggi, gli allevatori che hanno
ricevuto ristori economici in applicazione del programma di
risanamento e qual è l'entità complessiva dei contributi erogati.
Infine, con la quarta domanda, si chiede all'Assessore delegato di
esprimere alcune considerazioni sulle risultanze finora emerse in
relazione al programma di risanamento, che è stato adottato in
applicazione della legge n. 3/2001 e quali azioni di prevenzione
sono state intraprese per evitare o, quanto meno, per contenere la
diffusione del morbo, al fine di traguardare, per quanto possibile,
in riferimento a questa patologia, la dichiarazione di area
ufficialmente indenne.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Mi si chiede quando è stato ultimato lo
"screening" degli allevamenti valdostani: rispondo che non esiste
una data di ultimazione dello "screening" che - come è noto - è
un'attività dinamica. Il piano comprende 22.000 femmine in età
riproduttiva; nel 2003 sono state controllate 19.312 vacche per
valore citologico e controllati batteriologicamente 10.454
soggetti.
La scelta delle vacche da sottoporre ad indagine viene
effettuata sulla base dei capi, che evidenziano l'indice citologico
alterato o che siano sospetti di mastite, attraverso esami
batteriologici mirati o batteriogrammi. Il numero di vacche
campionate è di 17.010, il numero degli allevamenti controllati è
pari al 97,8% degli allevamenti in produzione. Rispetto al 2002 il
numero dei capi controllati batteriologicamente è aumentato di
4.410 capi e il numero di vacche campionate è aumentato di 9.028
unità.
Rispetto alla seconda domanda,
"quanti sono, ad oggi, i capi
abbattuti e quale percentuale rappresentano sul totale della
popolazione bovina"
, ebbene, il numero dei capi macellati è di
1.824 con una diminuzione rispetto al 2002 di 789 capi. Rispetto
alle femmine in età riproduttiva controllate dall'AREV, la
percentuale di abbattimento è dell'8%.
In merito alla terza questione,
"quanti sono ad oggi gli
allevatori che hanno ricevuto ristori economici in applicazione del
programma di risanamento e qual è l'entità complessiva dei
contributi erogati"
, nel 2002 gli allevatori che hanno
beneficiato del contributo sono stati 1.354 per un importo totale
di 1.768.462 euro; nel 2003 gli allevatori che hanno beneficiato
del contributo sono stati, al momento, 905 per un importo totale di
1.194.331 euro. Rimangono ancora da liquidare 66 aziende per un
totale di 68.175 euro.
Rispetto alla quarta domanda, in generale si osserva una
diminuzione con un miglioramento dei soggetti che hanno valori
citologici bassi. Nella classe di soggetti con cellule somatiche
inferiori a 25.000 cellule, nel 2002 riscontriamo il 6% dei
soggetti sul totale dei controllati; nel 2003, un 10%. Nella classe
inferiore a 39.000 cellule nel 2002 abbiamo un 14% dei capi; nel
2003, un 18%. Si osserva inoltre una diminuzione dei soggetti che
presentavano un'alterazione dell'indice citologico dal 14,96 nel
2002 al 10,96 del 2003: questo dato si traduce necessariamente in
un sostanziale miglioramento della qualità e salubrità del latte
prodotto. Verificando i risultati dei test batteriologici, la
positività allo stafilococco Aures è del 24% e rispetto al 2002 è
diminuito del 4%, mentre per lo streptococco Agalactie la
percentuale risulta del 24% con una diminuzione del 12% rispetto al
2002. I capi negativi testati sono passati dal 35% del 2002 al 52%
del 2003, quindi si riscontra una evidente diminuzione della
positività ai patogeni incriminati nelle vacche mastitiche
analizzate. Sono diminuiti gli allevamenti che hanno dovuto
ricorrere alla macellazione, -241, a fronte di un aumento di esame
batteriologici eseguiti, 10.905 cioè un +2.042 rispetto al
2002.
Il giudizio sull'andamento delle infezioni è quindi
sostanzialmente positivo. Accanto al lavoro di "screening" sono
state attivate una serie di azioni preventive di educazione
sanitaria a livello di igiene della mungitura con 7 riunioni
primaverili, a cui hanno partecipato circa 300 persone e 12
riunioni autunnali a cui hanno partecipato circa 700 persone.
Inoltre, vengono effettuate a titolo preventivo la profilassi
antimastitica in asciutta, la verifica del corretto funzionamento
degli impianti di mungitura, la verifica delle buone pratiche
aziendali, il controllo della corretta ed equilibrata razione
alimentare e il monitoraggio dei risultati della profilassi e
terapie preventive.
Concludo dicendo che il programma è triennale, che ad ottobre
faremo il punto della situazione e che le valutazioni sono positive
perché da un momento di forte scetticismo originale e di presa di
posizione da parte di alcuni allevatori, si è passati ad una forte
presa di coscienza, nel senso del recepimento del carattere
assolutamente preventivo del "programma mastite". Il "programma
mastite" non è un fine carriera camuffato, ma va nell'ottica di
un'educazione e di una prevenzione alla malattia e i dati
confermano che siamo sulla strada giusta. Vedremo nel prossimo
autunno se prorogare il programma.
Président - La parole au Conseiller Tibaldi.
Tibaldi (CdL) - Nel ringraziare l'Assessore per la risposta
fornita, chiederei se è possibile avere una copia dei dati di cui
ha dato lettura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK