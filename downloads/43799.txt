Consiglio Regionale della Valle d'Aosta - Oggetto del Consiglio n. 968 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 968 del 3 novembre 2021 - Resoconto
OGGETTO N. 968/XVI - Interrogazione: "Valutazioni dell'avvio
sperimentale per l'anno 2021/2022 dell'anticipo alla scuola
dell'infanzia".
Bertin (Presidente) -
Punto n. 18. Risponde l'assessore
Caveri, ne ha facoltà.
Caveri (VdA Unie) -
Ricordo che il protocollo d'intesa
per gli anticipi alla scuola dell'infanzia riguarda unicamente le
scuole pubbliche che dipendono dall'Amministrazione regionale, non
le scuole paritarie, e interessa Comuni con popolazione non
superiore ai 700 abitanti.
Questa sperimentazione può avvenire prioritariamente laddove non
ci siano strutture o servizi dedicati alla prima infanzia e
l'utilizzo di questo strumento avviene con una valutazione da parte
dell'istituzione scolastica d'intesa con l'ente locale,
naturalmente - questo va detto- che ha messo in certe zone un po'
di sabbia negli ingranaggi laddove c'è stato un rifiuto di
utilizzare questa sperimentazione.
Le istituzioni scolastiche che hanno avviato la sperimentazione
sono: Maria Ida Viglino plesso di Introd tre anticipatari; Grand
Combin plessi di Etroubles un anticipatario; Ayas due anticipatari
e Valpelline sette anticipatari.
Alla Luigi Barone, plesso di Challand-Saint-Victor, un
anticipatario, mentre nella Walser Mont-Rose B, oggi dedicata al
professor Elio Reinotti, plessi di Gaby e Issime tre anticipatari,
Perloz tre anticipatari ricondotti al plesso di Prati Nuovi - qui
non torno sulla celebre vicenda che ha portato poi al Montessori -
con spese del Comune e Lillllianes e Fontainemore quattro
anticipatari. Quindi l'attuale sperimentazione ha riguardato 24
anticipatari.
Invece, per quel che è dei tempi e le modalità di accoglienza
che sono stati definiti dai vari collegi docenti, alla Maria Ida
Viglino i bambini nati dal primo febbraio 2019 al 30 aprile 2019
iniziano la frequenza al compimento del terzo anno di età; è
proposto in questo plesso un inserimento graduale per favorire
l'instaurarsi della continuità orizzontale fra scuola e famiglia e
l'interiorizzazione graduale dei tempi delle routine delle modalità
relazionali del nuovo ambiente; non mi sono ancora abituato a
questo linguaggio didattico della scuola.
Nella Grand Combin e per tutti i bambini è previsto il
pre-requisito - è brutto da dirsi - del controllo sfinterico, "non
si devono fare la cacca addosso", e i bambini nati al primo gennaio
2019 sono accolti a settembre 2021. Se per l'inizio dell'anno
scolastico non hanno ancora raggiunto l'autonomia, potranno andare
a scuola da gennaio 2022.
I nati fra il primo febbraio 2019 e il 30 aprile dello stesso
anno sono accolti sempre da gennaio 2022, se non hanno ancora
raggiunto l'autonomia per quella data, cominciano a frequentare da
settembre dell'anno successivo.
Nella Luigi Barone i bambini anticipatari sono accolti a partire
dal compimento del terzo anno di età, l'inserimento avverrà in
maniera graduale per i primi cinque giorni di scuola soltanto
durante le ore antimeridiane escludendo il momento del pranzo.
Successivamente si continua in modo graduale con la presenza alla
mensa scolastica e la frequenza pomeridiana in base alle esigenze
dei singoli bambini.
Nella Walser i bambini nati entro il 31 gennaio 2019 iniziano a
frequentare a settembre 2021. Quelli nati fra il primo febbraio e
il 30 aprile vengono accolti a gennaio 2022. L'inserimento è
graduale. Ogni plesso quindi organizza questa accoglienza a seconda
del numero di bambini, il periodo è più lungo se ci sono più
bambini.
La composizione del tavolo tecnico: il tavolo tecnico è
coordinato dalla nuova dirigente tecnica dell'area infanzia e
primaria, la dott.ssa Cristina Arfuso, e fanno parte per
l'Assessorato alla sanità salute e politiche sociali Antonella
Migliore, che è coordinatrice pedagogica del Dipartimento politiche
sociali, in rappresentanza dell'Università Elena Catellino che è
professore ordinario della stessa Università, per le Istituzioni
scolastiche Sonia D'Auria che è dirigente scolastico, Corinne
Barailler che è insegnante di scuola dell'infanzia, idem come
titolo Isabella Bredy, Claudia Thiebat, Mariagrazia Ion.
Per i sindacati Sabrina Borre del S.A.V.T., Simona D'Agostino
della CGIL, Alessia Demé della CISL e Mirella Balliana dello SNALS.
In rappresentanza degli enti locali Eleonora Accurso, che è
responsabile dell'ufficio area politiche sociali del CELVA.
Scherzosamente mi faccia dire che nella scuola piacciono grandi
tavoli.
Il tavolo, come concordato con i vari soggetti nel protocollo di
intesa del gennaio 2021, prevede che ci sia un monitoraggio della
sperimentazione che sarà - dice il protocollo - oggetto di
verifiche periodiche durante l'anno scolastico, nonché di confronto
generale fra le varie parti interessate sulla scuola
dell'infanzia.
A tale proposito si fa presente che la riunione d'insediamento è
già avvenuta il 25 ottobre 2021 e mi hanno detto che l'esito è
stato estremamente positivo - c'è stato un dibattito molto
fruttuoso - e si ipotizza di redigere un primo report entro il mese
di gennaio, in vista delle prossime iscrizioni che verranno per
l'anno scolastico 2022-2023 e ci sarà una relazione finale tra
giugno-luglio 2022, a conclusione della fase di sperimentazione,
che è prevista per il 30 giugno 2022.
Si tratta, in sostanza, di allinearsi pian piano alla situazione
da Quincinetto, o meglio da Carema in giù, dove - come voi sapete -
questi anticipatari ci sono, quindi si tratta semplicemente di
evitare quel che capitava in bassa Valle con una fuga verso le
scuole materne nei paesi canavesani vicini e va anche detto che
questa anticipazione serve anche per tenere aperte delle materne
che altrimenti o sarebbero state chiuse o rischiano in futuro di
essere chiuse a causa della crisi demografica.
Ancora stamattina mi hanno rappresentato la situazione del
prossimo anno scolastico di Champorcher ed effettivamente c'è da
mettersi le mani nei capelli con la crisi demografica e con le
scelte magari di Comuni vicini - come può essere oggi Pontboset -
di portare i bambini a Hône e di non farli salire a
Champorcher.
Ovviamente esiste un'alea di autonomia della scuola e anche
un'alea di autonomia dei genitori che possono decidere - come già è
avvenuto per Perloz - di spostare una parte dei bambini su altre
materne più in basso, in pianura, magari anche semplicemente per
comodità di spostamento.
Io credo che questa sperimentazione sia stata una
sperimentazione molto importante, ribadisco ancora che in alcune
zone non la si è capita, penso soprattutto nella zona di Verrès,
Emarese, Champdepraz dove purtroppo le istituzioni scolastiche
hanno di fatto bocciato la sperimentazione. Credo, parlando, ad
esempio, con i Sindaci di Verrès, Emarese e di Champdepraz che su
questo ci dovrà essere un profondo ripensamento proprio nella
chiave di mantenimento di queste strutture che altrimenti
rischierebbero, senza questi bambini anticipatari, di essere
chiuse.
Presidente -
Per la replica, la consigliera Erika
Guichardaz ne ha facoltà.
Guichardaz E. (PCP) -
Assessore, se è possibile le
chiederei di poter avere il documento riepilogativo sui dati.
Come sa, nel protocollo d'intesa si parlava sì di
sperimentazione, ma si parlava anche di possibile generalizzazione
di questa sperimentazione rispetto all'anno 2020-2022, 2020-2023,
quindi ampliandolo anche ad altre realtà. Dalla sua risposta mi
sembra invece di capire che questa intenzione imminente ancora non
vi sia, ma che si aspettino gli esiti della sperimentazione.
Ci fa piacere che il tavolo abbia iniziato a lavorare,
nonostante forse rispetto ai tempi e alle modalità di accoglienza
sarebbe stato opportuno affrontare la situazione sin dall'inizio
dell'anno scolastico; questo perché a oggi - almeno a noi -
risultano diverse segnalazioni di criticità, come evidenziava lei,
anche rispetto alla situazione dei bambini anticipatari, che spesso
purtroppo non hanno ancora un'autonomia come gli altri.
La Valle d'Aosta è da sempre in testa alle classifiche nazionali
delle politiche per l'infanzia e vicina agli obiettivi posti dalla
Comunità europea, un risultato che ci permette di guardare con
ottimismo ai problemi ancora aperti e alla necessità - che lei
sottolineava - di strutturare e reintegrare ancora meglio le
iniziative per la fascia 0-12.
I dati sulla denatalità sono naturalmente preoccupanti e occorre
intervenire aumentando, crediamo, la capacità dei servizi. Già nel
programma di PCP si esplicitava che andavano sperimentati nuovi
modelli di gestione con l'obiettivo di raggiungere la completa
gratuità dei nidi, mantenendo l'eccellenza educativa di cui parlavo
prima, che è permessa grazie alla legge 18/2005 che abbiamo
citato.
Ha un po' glissato rispetto alle scuole paritarie e capisco
anche le motivazioni, nonostante importanti investimenti da parte
dell'Amministrazione siano rivolti a quel settore, ma lei ben saprà
che queste scuole paritarie anche ad Aosta hanno già avviato tale
sperimentazione e, purtroppo, stiamo assistendo alle grandi
difficoltà che in precedenza anche lei ha sottolineato: non solo
questo ma anche rispetto alla gestione dei nidi e a continue
situazioni di emergenza.
A oggi mi pare sia stata appena esaurita la lista di attesa
dello scorso anno e le famiglie sono ancora in difficoltà e
necessitano di risposte rispetto ai nidi.
Sappiamo bene che la criticità dei nidi sono i costi, ma non può
essere questa una motivazione per voler a tutti i costi anticipare
i tempi di sviluppo dei bambini, perché questa non è la scelta
migliore a livello educativo e ribadisco che grazie alle politiche
intraprese negli anni per la scuola dell'infanzia valdostana essa
risulta essere un'eccellenza.
Le sezioni primavera e le esperienze di altre Regioni che lei
citava prima infatti comportano una dimensione organizzativa e
pedagogica ben diversa dall'accogliere nelle classi comuni i
bambini di 2 anni e mezzo e comporta, inoltre, uno sforzo
progettuale, anche uno sforzo organizzativo ed economico. Numeri
piccoli, personale ausiliario di supporto e strutture adeguate.
Sono attualmente in revisione a livello nazionale le linee guida
del sistema 0-6 e sarebbe importante che, prima di pensare a
generalizzare una qualunque sperimentazione, si facesse una seria
riflessione anche sul coinvolgimento del mondo della scuola che mi
sembra molto presente all'interno di quel tavolo.
Non vorremmo infatti ritrovarci di fronte a un nuovo fallimento
come fu per le
adaptations
e dover ripensare il modello
pedagogico e didattico della scuola dell'infanzia.
Speriamo vivamente che di questo nel tavolo tecnico si terrà
conto, come si dovrebbe tener conto che se si vuole andare in
un'ottica diversa che non ci vede favorevoli, vanno comunque
aumentate notevolmente le risorse e mi permetta di dire che
rispetto a classi con 22 alunni si potrebbe ripensare anche questo
modello arrivando a numeri inferiori e mantenendo quindi una
stabilizzazione di cui lei parlava.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK