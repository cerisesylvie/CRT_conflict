Consiglio Regionale della Valle d'Aosta - Oggetto del Consiglio n. 1078 del 12 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 1078 del 12 gennaio 2000 - Resoconto
OGGETTO N. 1078/XI Gestione dei residui del carburante
inutilizzato con il sistema "Carte Vallée". (Interrogazione e
interpellanza)
Interrogazione Preso atto che è ormai passato circa un anno
di sperimentazione del sistema "Carte Vallée";
Rilevate le nostre passate iniziative
sull’argomento discusse in questo Consiglio;
Richiamate le nostre perplessità sul sistema attualmente in
vigore;
I sottoscritti Consiglieri regionali
Interrogano
l'Assessore competente per conoscere:
quant’è il quantitativo di carburante, in
esenzione fiscale per l’anno 1999, rimasto
inutilizzato e se lo stesso potrà essere ridistribuito
nell’anno 2000.
F.to: Viérin M. - Comé
Interpellanza Premesso
che il 31/12/1999 si è concluso il primo anno di utilizzo della
carta a microprocessore per la distribuzione del contingente di
carburante in esenzione fiscale
i sottoscritti Consiglieri regionali
Interpellano
l’Assessore all’Industria,
Artigianato ed Energia per sapere:
1) se risultino al 31/12/99 giacenze sulle quote di carburanti
assegnate dallo Stato alla Regione Autonoma Valle
d’Aosta o sui quantitativi assegnati
dall’Amministrazione regionale alle singole "Carte
Vallée" e in caso affermativo come verranno gestiti tali
residui;
2) quali sono i costi diretti ed indiretti sopportati nel 1999
dall’Amministrazione regionale per la gestione delle
procedure relative ai carburanti in esenzione fiscale, e quali
quelli sostenuti nel 1998;
3) se per l’anno 2000 verranno mantenute le
impostazioni di gestione dell’anno precedente o se
verranno effettuate variazioni ed in caso affermativo quali;
4) quali costi sono preventivati per tale gestione
nell’anno 2000.
F.to: Frassy - Tibaldi - Lattanzi
Président La parole au Conseiller Frassy.
Frassy (FI)
Nell'illustrare quest'interpellanza non
possiamo non ribadire quanto avevamo già avuto modo di dire in
precedenti iniziative che avevamo presentato, ossia che il
meccanismo della Carte Vallée rispetto al buono cartaceo è
sicuramente un meccanismo innovativo e interessante, che in punto
di principio ci vede favorevoli.
Con quest'interpellanza comunque capire a consuntivo di questo
primo anno di esercizio qual è stato il risultato di questo
esercizio rispetto a quella che era la gestione tradizionale dei
buoni cartacei, avendo alcuni dati in particolare su quelli che
sono i costi e su quelli che saranno i meccanismi della gestione
per l'anno appena iniziato.
Ci sono alcuni aspetti che però andrebbero evidenziati, lo
vogliamo fare nell'illustrare l'interpellanza, per quanto riguarda
il punto 3, ossia per eventuali variazioni che dovessero essere
adottate nell'anno 2000.
È di questi giorni, fra l'altro l'Assessore si è già espresso
intervenendo sui giornali, delle disfunzioni che ci sono state a
fine anno, e il sunto di queste dichiarazioni è riassumibile in un
sottotitolo che titola per l'appunto:
"Colpa dei petrolieri il
caos di fine '99".
Prendiamo atto che questo è il punto di
vista dell'Assessore e immaginiamo che per petrolieri non intenda i
singoli distributori, ma faccia riferimento alle compagnie
petrolifere.
Però ci sono alcuni fatti che forse vanno puntualizzati. A noi
non risulta quanto è stato dichiarato anche dall'Assessore, ossia
che i distributori erano a secco. A noi risultano fatti diversi, e
cioè risulta che nei medesimi distributori si faceva benzina senza
utilizzare la Carte Vallée, non si faceva benzina utilizzando la
Carte Vallée. E questo riteniamo che sia associato ad un problema
di giacenze ed è quello che evidenziamo nel punto 1 di
quest'interpellanza, dove chiediamo fra l'altro una distinzione su
due tipi di giacenze: su quelle che sono le giacenze, se vi sono,
della quota di carburanti assegnata dallo Stato all'Amministrazione
regionale, e su quelli che sono i residui, i quantitativi non
consumati ma assegnati ai singoli utenti finali.
Avevamo già avuto modo di parlare, nel corso di altri interventi
che il nostro gruppo aveva effettuato sull'argomento, di come
ritenessimo iniquo questo meccanismo a termine, al 31 dicembre,
perché cambia anno e chi non ha consumato i quantitativi assegnati
li vede praticamente persi. Soprattutto questo nel primo anno,
quando sappiamo che diverse carte sono state consegnate
materialmente fra febbraio e marzo, nonostante ci fossero i diritti
già maturati da gennaio.
Vorremmo capire cosa ne sarà di queste giacenze, perché è un
fatto notorio, vorremmo però avere dei risultati precisi sulle
giacenze in capo alle singole carte, ossia quanti litri nel
complesso i cittadini non hanno potuto utilizzare e sono rimasti
inutilizzati sulle loro carte, e inoltre come pensa l'Assessore di
poter gestire queste giacenze, se ritiene di gestirle o se andranno
a costituire la quota parte del trasferimento dello Stato alla
Regione. Di conseguenza lo Stato nell'anno 2000 andrà a riconoscere
sì alla Regione i soliti 450mila quintali di benzina, ma questo
quantitativo sarà depurato dei residui a consuntivo non spesi sulle
singole carte. Vorremmo capire se è questo, come ci sembra di aver
intuito, il meccanismo che andrà a caratterizzare la ripartizione
del quantitativo.
Vorremmo anche capire, non lo abbiamo scritto nell'interpellanza
anche perché ne siamo venuti a conoscenza successivamente, come mai
sulla terza ricarica non vi è stata assegnazione di quota per
quanto concerne la benzina normale, posto che il contingente
concesso dallo Stato è indistinto, almeno così ci risulterebbe, fra
la benzina normale - la vecchia rossa, per intenderci - e la
benzina verde, e se comunque questo meccanismo di ripartizione è
intenzione dell'Assessorato mantenerlo anche per l'anno appena
iniziato.
Queste sono questioni non da poco, perché sul meccanismo di
queste giacenze penso che ci siano ancora alcune illusioni o alcune
aspettative.
L'altro aspetto che invece riteniamo altrettanto importante e
non secondario ha un riflesso più interno all'Amministrazione e
riguarda la questione dei costi. Sappiamo che l'inizio, come ogni
inizio, ha dei costi che servono ad avviare l'iniziativa stessa. Mi
sembra di ricordare che in promozione fossero stati spesi fra i 400
e i 500 milioni fra lettere, distribuzione e altre iniziative di
pubblicizzazione dell'iniziativa. Vorremmo capire se per il 2000 è
stata fatta una stima di quella che sarà la gestione complessiva
del carburante in esenzione fiscale, e questa stima rispetto alla
gestione dei risultati cartacei che risultati dà, se dà delle
economie oppure se dà dei costi aggiuntivi. È evidente che in
questa seconda ipotesi o si cambia impostazione, o qualcosa non
funziona nel meccanismo che è stato preventivato.
Ultimo aspetto, a completamento dei quesiti. Nelle variazioni
che ipotizziamo penso che debba essere tenuto in debita
considerazione anche il problema dell'Euro. Risulterebbe, ma
l'Assessore potrà essere poi più preciso, che attualmente i
terminali che sono in uso presso i distributori non siano in grado
di gestire i numeri decimali, e di conseguenza non siano in grado
di dare una corretta gestione dei quantitativi erogati, perché se
oltre al litro c'è qualche decimale, questo non può essere gestito
o perlomeno non può essere evidenziato anche se poi il conteggio
viene fatto, perché il conteggio avviene in lire per quanto
riguarda il pagamento. Ma il problema grosso, oltre i litri, andrà
a porsi nel momento in cui l'Euro diventerà moneta con corso legale
a tutti gli effetti, perché i decimali con l'Euro ritornano alla
ribalta e diventano elemento fondamentale del conteggio dei
pagamenti.
Queste sono le questioni sulle quali auspichiamo che l'Assessore
ci possa dare qualche indicazione con la necessaria precisione che
richiedono le domande poste.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Intanto ringrazio il Consigliere
Frassy per l'interpellanza che ha presentato, così come
l'interrogazione che è stata fatta dai Consiglieri Viérin e Comé.
Entrerò poi nel merito delle singole questioni e anche dei quesiti
aggiunti, ma prima vorrei fare un brevissimo quadro dell'andamento
della Carte Vallée con quantitativi e costi relativi.
Come riconosceva anche il Consigliere Frassy, l'introduzione
della Carte Vallée ha rappresentato uno strumento innovativo in
grado di fornire un servizio per l'utilizzo del carburante in
esenzione fiscale che ha evitato - e dovrebbe evitare anche in
futuro, data la durata pluriennale della carta - le visite
semestrali agli uffici regionali e consentire attraverso un sistema
di riassegnazione nel corso dell'anno, un miglior utilizzo del
contingente e un monitoraggio costante dello stesso.
Nel corso del 1999 sono state emesse 82.662 carte, di queste ne
sono state attivate 81.736, le restanti 926 non sono state
utilizzate. È ovvio che agli inizi ci siano stati alcuni problemi
per l'emissione di nuove carte, attualmente la situazione è tale
per cui in caso di nuove emissioni la carta nuova viene emessa in 4
giorni lavorativi, 6 giorni lavorativi in caso di remissione della
carta per smarrimento, furto o mal funzionamento.
I tempi di attesa medi oggi allo sportello, il cui orario di
apertura è stato portato a 40 ore settimanali contro le 32 ore che
c'erano all'inizio dell'attivazione della Carte Vallée, si sono
ridotti all'incirca a 4 minuti per singola operazione, con un dato
medio di 7 minuti e qualche spicciolo - in questo caso abbiamo
anche i decimali - nel senso che l'andamento degli sportelli è
monitorato da report giornalieri che ci consentono anche di seguire
in modo molto attento il funzionamento degli stessi.
Oltre a questo sono stati attivati altri strumenti, quali un
numero verde e la possibilità dell'invio della documentazione
necessaria all'aggiornamento dei dati tramite fax o altri strumenti
telematici.
I collegamenti on line con gli enti esterni, motorizzazione
civile e PRA, sono stati solo parzialmente attivati e devono essere
ancora completati per difficoltà interne agli enti stessi per
quanto riguarda il trasferimento completo delle banche dati. Tutto
ciò ha indotto l'ufficio ad attivare un servizio rivolto a tutti i
cittadini valdostani che si trovano nell'imminenza della scadenza
della patente, ai quali viene inviata con anticipo di circa un mese
una comunicazione nella quale oltre a rammentare la scadenza
stessa, vengono indicate le modalità di comunicazione del rinnovo.
Questo è un servizio che ha trovato particolare risposta
positiva.
In merito poi alla gestione dei residui di quote di carburante
assegnate alla Valle d'Aosta e in merito ai quantitativi a sua
volta assegnati dalla Regione ai singoli cittadini si osserva
quanto segue.
La legge 3 agosto 1999 n. 623, e successive modificazioni,
assegna alla Valle d'Aosta per ogni anno complessivamente 45
milioni di chili di benzine e 10 milioni di chili di gasolio per
autotrazione. Rispetto a tali quantitativi annui in una serie di
assegnazioni successive, come è stato ricordato anche
dall'interpellante, l'Amministrazione ha autorizzato i soggetti
legittimati (le compagnie petrolifere) all'ammissione in Valle di
carburanti in esenzione fiscale.
Rispetto a un contingente disponibile di 44.753.000 chili di
benzine e di 9.621.000 chili di gasolio, questi erano infatti i
quantitativi effettivamente disponibili all'inizio dell'anno
perché, come previsto dalla legge 27, la differenza, ad esempio,
per le benzine fra 44.753.000 chili e 45.000.000 di chili è stata
utilizzata per pagare alle compagnie petrolifere il ripianamento
dei crediti che loro vantavano nei confronti dell'Amministrazione
regionale rispetto alla gestione precedente dei buoni benzina.
Quindi questa era la disponibilità all'inizio dell'anno, e rispetto
a questa disponibilità, sulle carte a microprocessore sono stati
assegnati 18.483.000 chili per la benzina super, che equivale a
25.250.000 litri, e 26.938.000 chili di benzina verde, che equivale
a 36.110.000 litri. Il totale di questo ammonta a 45.000.422 chili;
in sostanza tutto il contingente a disposizione della Regione è
stato assegnato alle tessere dei cittadini valdostani. Questo vale
sia per quanto riguarda le benzine, sia per quanto riguarda il
gasolio per autotrazione.
A fronte di un'assegnazione che copriva completamente la
disponibilità del contingente, le eccedenze sono le seguenti. Per
quanto riguarda le benzine, a fronte di una disponibilità di 45
milioni di chili, ne sono avanzati 3.043.000 litri, equivalenti a
2.251.000 chili. Poi lascerò ai Consiglieri questi dati scritti,
perché mi rendo conto che recitarli a voce può risultare un po'
complicato. In sostanza, del contingente delle benzine, i
Valdostani hanno utilizzato il 95,1 percento.
Per quanto riguarda il gasolio, la rimanenza è di 322.000 litri
a fronte di una disponibilità di 11.000 chili assegnati sulle
tessere, con un utilizzo del 97,2 percento.
Tali residui, e qui veniamo a cosa succede dei quantitativi
avanzati, dato che i singoli contingenti assegnati alla Regione
hanno carattere annuale, secondo l'interpretazione della legge n.
623/49 data dagli organi dello Stato, non possono essere utilizzati
nell'anno successivo. A tale proposito abbiamo sottoposto alla
Direzione generale del Ministero delle finanze la richiesta di
poter utilizzare il quantitativo di esenzione su base pluriennale -
e attendiamo una risposta in merito - mantenendo fermi i
quantitativi annuali, perché ci rendiamo conto che in questa
situazione pensare di modificare i quantitativi in esenzione
fiscale può comportare sicuramente dei problemi.
Con la stessa richiesta si intende verificare la possibilità di
trasformare i contingenti da chili in litri, nel senso che la legge
del 1949 prevede dei contingenti in chili. Questo fatto comporta
dei problemi, in quanto le compagnie petrolifere sostengono che per
le particolari condizioni climatiche della Valle d'Aosta,
importando benzina in chili e vendendola in litri si trovano
svantaggiati rispetto al resto del Paese, in quanto le temperature
medie della Valle sono inferiori a quelle delle densità
convenzionali, quindi i Valdostani avrebbero più benzina di quanta
non ne avrebbe uno stesso cittadino italiano collocato altrove.
La legge fra l'altro prevede che ci sia una commissione tecnica
che deve verificare queste questioni; la cosa migliore sarebbe
trasformare tutto in litri per evitare questo tipo di
contenzioso.
Per quanto riguarda il funzionamento attuale della Carte Vallée,
le assegnazioni del 1° gennaio 2000 sono state fatte; le tessere
sono state ricaricate in prima assegnazione con il quantitativo che
era stato caricato precedentemente nel corso del 1999: l'80
percento quindi dell'assegnazione annuale e da questo punto di
vista non ci sono quindi novità.
Per quanto riguarda i costi, quelli sostenuti nel 1998, anno in
cui ci siamo trovati a una duplice gestione, alla gestione
cartacea, quella tradizionale, e all'avvio del progetto Carte
Vallée, sono aumentati a 4,213 miliardi; questi costi erano divisi
fra la gestione cartacea tradizionale per 2,109 miliardi e avvio
del progetto Carte Vallée per 2,103 miliardi.
Nel corso del 1999 per il progetto Carte Vallée e per la sua
gestione si sono sostenuti costi complessivi per 2,302
miliardi.
Con riguardo ai costi finora sostenuti per il progetto Carte
Vallée è possibile una prima valutazione del costo annuo a regime.
A tal fine le voci di costo sono state rimodulate secondo un piano
di ammortamento e in base alla loro esclusiva pertinenza o meno al
progetto Carte Vallée.
I costi ammortizzabili sono stati ripartiti per un massimo di 6
anni, per quanto riguarda la campagna pubblicitaria di adeguamento
della struttura, e solo per 4 anni per quanto riguarda i POS e le
carte. Tale analisi delle spese porta a determinare il costo annuo
di gestione della Carte Vallée in 2,419 miliardi. Quindi è
possibile fare un primo confronto fra i costi di gestione della
precedente procedura cartacea e quella attuale. Ci troviamo nella
situazione che nel 1998 con i buoni cartacei i costi erano di 2,109
miliardi annui, nel 1999 e successivi le previsioni sono di 2,419
miliardi.
Nella valutazione dei costi non si è optato per la loro
ripartizione in un numero di anni elevato comunque non attendibile.
Il costo complessivo di 300 milioni superiore alla precedente
gestione cartacea è un costo aggiuntivo ed è evidente che tale
maggiore costo è ampiamente giustificato, specie se si considera il
vantaggio che è venuto agli utenti, vantaggio che andrà ancora
migliorato con i collegamenti alle banche dati, che attualmente non
sono ancora stati realizzati, e agli interventi che si faranno per
migliorare il servizio.
Per quanto riguarda il 2000, si evidenzia che per i primi due
mesi dell'esercizio dell'anno 2000 sono state prorogate le
condizioni di gestione dell'anno precedente, anche per farle
coincidere con il periodo di affidamento all'INVA delle spese di
gestione del servizio sportello. Per il restante periodo dell'anno
verrà stipulata una convenzione con la stessa società, i cui costi
ripartiti fra il Servizio contingentamento e Direzione sistema
informativo sono ancora da definire, ma comunque saranno in linea
con le cifre che dicevo prima dei 2.419 miliardi.
Gli ulteriori costi già stabiliti, quelli ad oggi, per l'anno
2000 sono quelli relativi all'acquisto da Assocredito valdostano,
come sapete questo prevede la convenzione, della memoria
disponibile di un ulteriore lotto di 8000 carte, costituente il
fabbisogno presunto per l'anno 2000 per necessarie integrazioni e
sostituzioni, acquisto consistente in 86.400.000 lire con un
risparmio di 5.700.000 lire rispetto alla precedente fornitura, in
quanto le carte hanno visto una diminuzione del loro costo.
In sintesi, per quanto riguarda l'anno 2000 i costi saranno
quelli normali delle attuali voci di gestione, rispetto alle quali
non si prevedono delle sostanziali variazioni.
Per quanto riguarda l'impostazione di gestione, s'intende con
gli opportuni miglioramenti mantenere l'attuale. I miglioramenti
riguardano l'attività dello sportello con una maggiore interazione
con altri sistemi e altre banche dati, un miglioramento delle
informazioni statistiche utili per una gestione ottimale del
contingente in esenzione, un consolidamento del livello di
sicurezza del sistema, un'integrazione delle possibilità gestionali
e tecnologiche dei POS, con particolare riguardo ai limiti di
prelievo di assegnazione e alla sicurezza delle informazioni. Per
quanto riguarda i POS, verrà anche verificata la questione dei
decimali che veniva ricordata precedentemente dal Consigliere
Frassy, questione che finora nessuno aveva sollevato, ma che andrà
verificata.
L'ulteriore miglioramento del sistema ce lo attendiamo dalla
possibilità di avere un utilizzo pluriennale del contingente, cosa
che consentirebbe in prospettiva, anche a fronte di eventuali
rimanenze di carburante, di trasformare questo in buoni per
riscaldamento, quindi allargando questo beneficio ad una platea più
ampia di cittadini valdostani.
Per quanto riguarda alcune questioni che erano state sollevate,
in particolare la situazione del 31 dicembre, c'è da dire che a
fronte di un'erogazione media nei mesi dell'anno di 2.800.000
litri, nel mese di dicembre c'è stata una punta di 3.948.000 litri;
questo sta ad indicare che questo mese ha visto un particolare
utilizzo della Carte Vallée, e precisamente nell'ultimo giorno
dell'anno. Cos'è successo quel giorno? È successo che alcune
compagnie, in particolare la compagnia che ha il controllo più
grande del mercato, temendo di andare a credito d'imposta, nel
senso di non avere un quantitativo di benzina in esenzione fiscale
sufficiente a coprire la richiesta dell'utenza, perché non ne aveva
importata in Valle in misura sufficiente - almeno questa era la sua
valutazione, cosa che poi i fatti hanno smentito - nel corso del
pomeriggio ha dato indicazione ai propri distributori di non
vendere benzina in esenzione fiscale. Questa è stata una scelta che
la compagnia ha fatto. Noi abbiamo fatto presente alla compagnia
che i conti in nostro possesso - questo è stato confermato poi a
consuntivo - dimostravano che questa compagnia era nelle condizioni
di poter continuare l'erogazione presso i singoli distributori,
proprio perché il quantitativo di merci in esenzione fiscale che
aveva importato in Valle consentiva ampiamente questa
possibilità.
Questa giornata è stata una giornata particolare; chi è andato a
fare benzina quel giorno ha visto delle code ai distributori di
benzina che non si erano mai verificate in Valle neanche nel
periodo di scioperi dei distributori. Abbiamo visto i distributori
approvvigionati dalle autocisterne due o tre volte nella stessa
giornata. Ma questo, ribadisco, non era un problema di Carte
Vallée.
Per quanto riguarda infine le assegnazioni, l'ultima non è stata
fatta per la benzina super in quanto eravamo nella prima metà del
mese di dicembre e, sulla base dell'andamento dei consumi, la
situazione era tale per cui la benzina super aveva dei margini di
utilizzo largamente inferiori a quelli della benzina verde, per cui
si è pensato di ricaricare esclusivamente la benzina verde, tenuto
conto del fatto che questa benzina era quella maggiormente
utilizzata dagli utenti.
Président
La parole au Vice-président Viérin Marco.
Viérin M. (Aut)
Per rispondere all'intervento
dell'Assessore in merito all'interrogazione, che è stata abbinata
all'interpellanza del gruppo di Forza Italia, devo dire che
purtroppo, Assessore, quello che lei mi disse nel mese di maggio,
quando si discusse la legge sulla Carte Vallée, non si è
verificato. Mi dispiace dire questo, ma rileggendo i verbali
relativi al mese di maggio, vedo che per due volte ho dichiarato la
mia preoccupazione, la nostra preoccupazione per quello che poteva
succedere soprattutto a fine anno. Oltre a tutti i problemi che la
Carte Vallée ha creato e che in parte sono stati risolti, c'era il
grande problema di sapere se si perdevano dei chili o dei litri in
esenzione, con grave danno per la Comunità valdostana. Lei
all'epoca disse che non c'erano problemi, che non c'era nessuna
preoccupazione in questo senso. In quelle occasioni io le dissi che
avremmo perso dei chili in esenzione fiscale, avremmo arrecato un
danno alla Comunità valdostana, se non ci si pensava per tempo.
Lei oggi ci ha letto i dati, che purtroppo danno questa
certezza! Tradotti in lire, questi 3.000 chili di benzine e questi
322.000 litri di gasolio sono circa 4,3 miliardi, quindi una
perdita di 4,3 miliardi, ma una perdita di soldi che sarebbero
andati nelle tasche dei cittadini. Questo è il risultato reale
dell'operazione Carte Vallée di questo primo anno, e quello che mi
fa senso è che lei oggi con tutta tranquillità venga a dirci che
avete fatto la richiesta al Ministero delle finanze, per far sì che
l'assegnazione non sia più annuale ma pluriennale, per far sì che i
beni contingentati vengano assegnati in litri e non più in chili!
Ma lei ha omesso di dirci in che data ha presentato questa
richiesta, perché se l'avesse fatta ad inizio anno, quando abbiamo
sollevato per ben due volte questo problema, forse non avremmo
fatto perdere questi 4,3 miliardi ai cittadini valdostani!
Questo è stato il fatto reale, tutto il resto sono storielle che
servono per sostenere l'una o l'altra tesi. A parte le tesi del
funzionamento, del non funzionamento, dell'aver risolto in parte i
problemi, rimane il fatto concreto.
Sono preoccupato anche per il 2000, perché le chiederò una copia
della richiesta che l'Amministrazione ha inoltrato per richiedere
un contingentamento pluriennale e non più annuale, e sono certo che
non è stata fatta quando noi abbiamo sollevato il problema, ma è
stata fatta a fine anno. Di questo ci dispiace, purtroppo chi ha
pagato per questo sono stati i cittadini, anche se lei in questo
caso non può dire che non lo sapeva, perché noi glielo avevamo
detto per ben due volte già un anno fa! Purtroppo lei ha fatto
orecchie da mercante e questo è il risultato!
Président
La parole au Conseiller Frassy.
Frassy (FI)
Alcune perplessità rimangono, anche se
l'Assessore ci ha fornito i dati che gli avevamo richiesto, e di
questo lo ringraziamo, perché li ha forniti con precisione. Le
perplessità stanno su questi aspetti, sui quali torneremo perché
vorremmo capire meglio i meccanismi.
Ci sembra di aver capito che l'intero quantitativo sia stato
assegnato su Carte Vallée, ma nei fatti non era l'intero
quantitativo teorico dei 45 milioni di chili, ma di 44.753.000
chili, in quanto la differenza, 250mila chili circa, è stata
utilizzata per compensare situazioni pregresse.
Allora, se è questo il meccanismo, non possiamo non esprimere
l'incidenza di questa compensazione che da stime fatte dovrebbe
superare abbondantemente i 400 milioni come valore di mercato; 400
milioni che vengono sottratti dai quantitativi assegnati alla Valle
d'Aosta e che di conseguenza sono i quantitativi assegnati ai
Valdostani. Perciò possiamo dire senza tema di smentita, se questo
è il meccanismo, che la Regione per "pasticci contabili" gestiti
negli anni precedenti l'introduzione di Carte Vallée "ha sottratto"
ai nostri concittadini il valore che ho detto prima in carburanti
in esenzione fiscale. Questo è il valore in assoluto, il valore
dell'esenzione è probabilmente minore, però sono centinaia di
milioni. E questo è il primo aspetto.
Il secondo aspetto è che la politica della gestione Carte Vallée
e della gestione a scadenza 31 dicembre ha creato un ulteriore
danno ai nostri concittadini, per quelle quote stimate fra il 5
percento delle benzine e il 3 percento del gasolio, che non sono
state consumate.
Avevamo sollevato anche noi a più riprese nel corso del 1999 il
problema delle eccedenze residue a fine anno; la convinzione
dell'Assessore era che il problema non ci fosse anche perché con i
buoni cartacei si era sempre operato così. Sappiamo tutti che in
realtà non si era sempre operato così, e la prova ce l'ha data
l'Assessore dicendo che i conti sul passato sono costati i 250mila
chili di cui lui ci ha parlato rispondendo al punto 1 della nostra
interpellanza.
L'altro aspetto, che ci sembra paradossale, ma che vogliamo
evidenziare, è che in tutto il mondo i sistemi "on line" sono
scelti per due motivi: per la tempestività con cui riescono a dare
le situazioni e per l'economia che consentono nella gestione dei
vari processi produttivi che, essendo informatizzati, costano di
meno perché viene ridotto quello che è il personale e le sedi
necessarie. Invece qui apprendiamo che l'informatizzazione del
sistema ha una previsione di spesa che è di 300 milioni annui
superiore al costo della gestione cartacea. Questo ci lascia
perplessi, anche perché in quest'operazione erano state fatte tutta
una serie di verifiche, non solo per quanto riguardava le
tecnologie ma anche per quanto riguardava valutazioni di tipo
economico. Ci ricordiamo anche come all'inizio del 1999 con
Assocredito e società collegate fossero state fatte verifiche sulla
convenienza di questa gestione "on line"; a quanto pare la
convenienza economica per l'Amministrazione sembra non esserci, e
non parlo della convenienza per l'utente che permane.
Ha confermato purtroppo l'Assessore, e questo è l'ulteriore e
ultimo elemento di preoccupazione, che il problema dei decimali
esiste?
(interruzione dell'Assessore Ferraris, fuori
microfono)
? va verificato. Noi ci auguriamo che alla luce di questa
verifica, nel caso la verifica fosse positiva, ossia che il
problema esiste, questo problema non ricada sugli oneri a cui
l'Amministrazione deve far fronte, anche perché essendo il progetto
Carte Vallée stato messo in campo nel 1999, sarebbe paradossale che
tutto il parco macchine o semplicemente il software dovesse essere
rinnovato con quelli che sono i costi conseguenti per gestire il
passaggio all'Euro.
Queste sono tutta una serie di preoccupazioni che riteniamo
giusto ribadire, domandiamo come ha fatto già il collega Viérin di
avere copia della corrispondenza intercorsa con il ministero ai
fini della gestione pluriennale in litri dei quantitativi dei
generi in esenzione.
Président
La parole à l'Assesseur à l'industrie, à
l'artisanat et à l'énergie, Ferraris, pour une précision.
Ferraris (GV-DS-PSE)
Per una precisazione per quanto
riguarda i dati. L'assegnazione ai Valdostani riguardava l'intero
contingente, se poi i singoli utenti non hanno ritenuto di
utilizzarla, non abbiamo sottratto niente a nessuno, tant'è che
questo non era prevedibile all'inizio dell'anno! Capisco le doti
divinatorie del Consigliere Viérin, però mi consenta una verifica
sperimentale empirica di cosa succede?
(interruzione del Vicepresidente Viérin Marco, fuori
microfono)
? ma se i cittadini valdostani non consumano l'intero
quantitativo?
Seconda cosa, per quanto riguarda i costi, questi sono collegati
ai servizi erogati. Se i servizi aumentano anche dal punto di vista
qualitativo, questi comportano conseguentemente incrementi di
costo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK