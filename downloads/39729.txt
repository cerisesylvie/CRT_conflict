Consiglio Regionale della Valle d'Aosta - Oggetto del Consiglio n. 2821 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2821 del 20 giugno 2017 - Resoconto
OGGETTO N. 2821/XIV - Interpellanza: "Modalità attuative
degli standard relativi all'assistenza ospedaliera in Valle
d'Aosta".
Rosset (Presidente) -
Punto n. 26 dell'ordine del giorno.
Per l'illustrazione, chiede la parola la collega Rini, ne ha
facoltà.
Rini (UV) -
Vorrei oggi portare all'attenzione di
quest'aula un tema che può sembrare forse superficiale, invece
credo sia un tema di fondamentale importanza per l'ospedale
regionale, che è quello proprio degli accordi interregionali: mi
riferisco soprattutto agli accordi con il vicino Piemonte. Già con
una delibera (la n. 107/2016) si è andati a disciplinare in maniera
puntuale, in maniera compiuta quali fossero le motivazioni alla
base dell'importanza strategica proprio di tali accordi,
soprattutto visto anche il momento storico che stiamo
attraversando: l'importanza sia per quanto previsto dal programma
nazionale esiti di AGENAS, ma anche - e oserei dire soprattutto -
per mantenere il maggior numero di attività specialistiche presso
proprio il nostro presidio ospedaliero. Questo ovviamente pare
superficiale forse ricordarlo, ma diventa un requisito fondamentale
per anche riuscire ad attrarre specialisti e mantenere soprattutto
alto il livello qualitativo della nostra offerta, l'offerta del
nosocomio valdostano, con le ovvie ed evidenti ripercussioni poi su
tutta la popolazione e su tutto lo strato sociale regionale.
L'obiettivo prioritario è quello che il nostro ospedale mantenga le
caratteristiche del cosiddetto...credo che in gergo si dica
hub
, un po' come succede per gli aeroporti, dove ormai si
tende a trovare delle uniche strutture centrali che fungano un po'
da catalizzatore anche per gli altri ospedali adiacenti. Questo
cosa ci consentirebbe? Innanzitutto di ridurre quel cosiddetto
"delta negativo" tra la mobilità attiva e la mobilità passiva
avendo cura di inserire in questi accordi interregionali discipline
nelle quali il Piemonte è carente. Qua mi preme fare un piccolo
inciso: non possiamo non farci carico anche della situazione
dell'Alto Canavese. Credo sia sotto gli occhi di tutti come sia
cambiata la situazione sanitaria dell'Alto Canavese, con un
ospedale prima di Ivrea con una struttura di un certo tipo, che poi
negli anni è andata sicuramente a calare di livello e abbiamo oggi
la situazione, che prima peraltro è stato anche ricordata su
un'altra interpellanza, non ricordo più se del collega
Ferrero...lei, Assessore Bertschy, ha ricordato come sarebbe
fondamentale andare a potenziare e a captare l'utenza dell'Alto
Canavese. Allora si faceva riferimento alla sede della Bassa Valle,
ma ovviamente ci deve essere un accordo quadro più ampio che vada a
disciplinare la situazione nel suo complesso a livello
regionale.
Vorrei ricordare che in passato tante volte, forse dovremmo dire
troppe, sono stati portati avanti dei passi importanti per arrivare
alla conclusione finalmente di questi accordi interregionali, che
mai come in questo momento diventano strategici e funzionali ad uno
sviluppo e al mantenimento dell'eccellenza proprio del nostro
ospedale regionale. Dicevo nel passato prossimo, ma soprattutto
meno prossimo, dei passi importanti erano stati fatti. Si era
arrivati ad un passo dalla conclusione di questi contratti, io
sinceramente non vorrei neanche oggi piangere sul latte versato,
anche se forse sarebbe interessante andare a capire come mai poi
non si è arrivati alla conclusione di tali accordi, il risultato è
che ad oggi ancora niente si è concretizzato.
Credo siano state particolarmente importanti le parole che
Saitta ha pronunciato a Cogne durante il Convegno sulla medicina di
montagna, organizzato qualche giorno fa, dove ha espressamente
dichiarato l'interesse, che peraltro credo avesse già manifestato
anche in passato, della Regione Piemonte ad andare in questa
direzione di stretta collaborazione con l'ospedale regionale
valdostano, che quindi manterrebbe quelle caratteristiche di hub, e
quindi di grande attrattività anche per i professionisti che ci
lavorano. Con questa dichiarazione che ha fatto pubblicamente,
peraltro alla sua presenza, Assessore, credo che abbia un po' fatto
cadere anche quelle che forse erano state portate avanti come delle
motivazioni di scarso interesse da parte del Piemonte. Oggi quindi
dicevo - non voglio fare la caccia alle streghe del passato,
guardiamo all'oggi - che siamo in questa situazione con una Regione
Piemonte che ha detto e ha espressamente manifestato il suo
interesse nell'andare in questa direzione, una Regione Valle
d'Aosta che con una delibera del 2016 già aveva concretizzato tale
necessità. Io quindi le chiedo, Assessore, come e in che tempi
pensate di concretizzare questo passaggio, che per noi è un
passaggio fondamentale per garantire e mantenere i livelli
eccellenti in Valle d'Aosta, ma, come dicevo prima, considerando la
mobilità sia attiva che passiva, quindi anche offrire sempre un
servizio di eccellenza per gli utenti anche valdostani, che
potrebbero quindi usufruire di questo accordo bilaterale tra i due
nosocomi.
Presidente -
Per la risposta, chiede la parola
l'Assessore Bertschy, ne ha facoltà.
Bertschy (UVP) -
Direi che è un'interpellanza pertinente
nel momento che stiamo vivendo di riconfigurazione del nostro
modello sanitario. Direi che è necessario guardare avanti, anche
perché tante scelte potrebbero essere discusse rispetto ad una
situazione diversa a livello economico, finanziario, ma anche a
livello organizzativo dell'azienda. Il futuro quindi è quello che
dobbiamo prospettare per risalire la china delle difficoltà che
stiamo vivendo, per continuare nel percorso che è iniziato
dall'anno scorso, quando sono state ristabilite quanto meno le
risorse del prossimo triennio finanziario, e un'interpellanza come
questa si pone nel giusto confine per lavorare per il futuro. Nel
ricordare il decreto Balduzzi è giusto ricordare anche che era
stato inserito un articolo molto importante: l'articolo 3, che ci
aveva permesso di elaborare in quel momento un'organizzazione del
nostro ospedale che possiamo definire di un livello avanzato
proprio in merito all'applicazione di quell'articolo, che ci ha
permesso di fare scelte non semplicemente rapportate agli ambiti di
bacino, di utenza e tutto quello che ne derivava. Certo è che è
stata una scelta di partenza. Se vogliamo immaginare di crescere,
di attirare, nel limite del possibile, un'utenza nuova, di attirare
anche specialisti che possano, in termini anche di esercizio della
propria professione, lavorare su un bacino che il nostro semplice
territorio non può esprimere, gli accordi di confine sono uno
strumento di crescita della nostra sanità che va fatto con la
giusta attenzione. Il fatto che l'Assessore Saitta si sia espresso
in questi termini ci pone in una posizione politica, a mio avviso,
migliore.
Non siamo noi a correre dietro agli altri, ma siamo anche in una
dignità politica dei due territori a rappresentare le nostre
necessità, che sono anche la necessità del vicino Piemonte,
soprattutto dell'Alto Canavese. In questo senso questa mattina
ricordavamo l'importanza che potrà avere - lo ricordiamo sempre per
il problema degli anestesisti - il poliambulatorio di Donnas se
sapremo lavorare ad un'organizzazione sul territorio e anche a un
presidio di quel poliambulatorio migliore ancora di quello attuale,
potrebbe essere il punto dove raccogliere e garantire dei servizi,
raccogliere un'utenza poi da poter portare, attraverso gli accordi
di confine, al nostro ospedale per l'attività chirurgica,
l'attività di cura. In questo senso quindi il lavoro da fare è un
lavoro che è iniziato con chi mi ha preceduto, la delibera è quella
del 29 gennaio 2016, i contatti che sono stati assunti
dall'Assessore Laurent Viérin con l'Assessore Saitta prima e con il
Direttore generale Fulvio Moirano, oggi sostituito dal dottor
Renato Botti e da un nuovo Assessore qui in Valle d'Aosta, sono
stati oggetto di nuove discussioni e a fine aprile 2017 si è svolto
un primo incontro con la dirigenza per riporre le basi per un
accordo, che poi andrà valutato in termini politici dagli organi
del Consiglio e dall'azienda soprattutto. L'importante oggi è avere
in azienda ristabilito una Direzione generale che farà le sue
scelte, in modo che si abbia, oltre all'attività dell'Assessorato,
una puntuale attenzione da parte dell'azienda su questi accordi.
Gli ambiti specifici di pertinenza dell'accordo che sono stati
immaginati per ora sono il sistema di emergenza/urgenza, dov'è
chiaro che l'attività delle aree geografiche Piemonte e Valle
d'Aosta possono vedere un buon punto d'incontro per costruire
percorsi assistenziali che potrebbero, anche se ben realizzati,
portare a DEA di secondo livello rispetto a quest'area, comunque si
vuole lavorare sull'emergenza cardiologica, sulla gestione
dell'ictus e sulla gestione dei traumi. L'alta specializzazione è
oggetto di attenzione nella valutazione di questi accordi, in
particolare, sull'alta specializzazione sappiamo quanto incide la
concentrazione della casistica e i bacini di utenza. In questo
senso quindi noi e il Piemonte, attraverso le capacità che ci sono,
possiamo garantire l'utenza necessaria per valorizzare le
rispettive specializzazioni che abbiamo nei due nosocomi e si parla
di cardiochirurgia, di neurochirurgia, di chirurgia pediatrica, di
chirurgia toracica e di chirurgia bariatrica, poi è esistente la
rete oncologica Piemonte-Valle d'Aosta. In questo senso la Valle è
il centro di riferimento anche per patologie oncologiche
toracico-polmonari, della tiroide, urologiche, della mammella e del
colon retto e dello stomaco.
Diciamo che a livello procedurale quello che vorremmo fare è
riconvocare nei prossimi mesi, ora che sono ristabiliti anche i
vertici dell'azienda, tavoli tematici e fare in modo che ci sia la
possibilità nel più breve tempo possibile di portare una bozza di
accordo alla valutazione della Giunta, della V Commissione e del
Consiglio tutto. Si sta lavorando quindi in questa direzione, si
sta lavorando per far crescere il nostro modello sanitario per
permettere una valutazione in futuro anche di una modalità diversa
da quella che fino ad oggi ci ha visti all'interno del nostro
territorio cercare di resistere, ma sappiamo che non è una sfida
che si può vincere solamente in questo senso.
Presidente -
Per la replica, chiede la parola la collega
Rini, ne ha facoltà.
Rini (UV) -
Sono decisamente rincuorata dalle sue parole,
anche perché ricordo che con una delibera del 2017, la delibera che
andava a specificare gli obiettivi di mandato che la Regione ha
assegnato all'Azienda USL, si faceva espressamente riferimento alle
cosiddette "realizzazioni delle reti": delle reti dell'ictus, delle
emergenze cardiologiche, del trauma maggiore della neonatologia,
reti che, capiamo bene, per essere efficaci ed efficienti, devono
passare forzatamente da un accordo con il vicino Piemonte. Dicevo,
sono rincuorata e mi ritrovo nelle sue parole, in quasi tutte le
sue parole. Non mi ritrovo quando lei mi dice che sul passato - le
ho detto io in premessa che non intendevo andare a sviscerare il
passato - non c'erano condizioni diverse o, meglio, c'erano
condizioni diverse, ma non su questa tematica. Gli accordi e le
collaborazioni con le Regioni limitrofe erano, sono e rimarranno
una priorità e avranno sempre una funzione strategica. Io sono
contenta che l'allora Assessore Viérin, e lei in questo momento,
abbiate ripreso in mano la questione. Io chiedo davvero che si
proceda però questa volta senza indugi e andando verso l'obiettivo.
Come ha ricordato lei, è importante che il suo collega, l'Assessore
Saitta del Piemonte, abbia ancora una volta espresso - credo che
l'avesse già fatto in passato - tutta la volontà della Regione
Piemonte di aderire a questo accordo, anche perché il beneficio è
evidentemente bilaterale, perché la mobilità attiva e passiva ne
giova e da una parte e dall'altra, quindi diventa davvero per noi
strategico.
Io concludo dicendole che le sue parole mi rincuorano, ma mi
hanno insegnato che fidarsi è bene, ma non fidarsi è meglio, quindi
le garantisco, collega, che avremo e manterremo alta l'attenzione
su questa tematica. Le chiedo sin d'ora anche una disponibilità a
poter trattare la tematica in V Commissione, dove magari anche
delle audizioni, un percorso di approfondimento potrà dare una mano
anche a portare avanti in tempi possibilmente più snelli...davvero
un iter che sia davvero snello e rapido proprio perché capiamo che
mai come in questo momento diventa fondamentale e urgente arrivare
alla conclusione e alla stipula di questi accordi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK