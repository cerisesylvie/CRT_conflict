Consiglio Regionale della Valle d'Aosta - Oggetto del Consiglio n. 2328 del 22 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2328 del 22 marzo 2012 - Resoconto
OGGETTO N. 2328/XIII - Reiezione di mozione: "Impegno per un
rinnovo del management della Casa da gioco di
Saint-Vincent"."
Mozione
Il Consiglio regionale della Valle d'Aosta/
Vallée
d'Aoste
Preso atto dei dati diffusi da Casinò
de la Vallée
S.p.A. relativamente agli introiti registrati
dall'attività di gioco nelle prime sei decadi 2012;
Constatato il consolidarsi dell'andamento marcatamente
negativo di tali dati che vanno ad aggravare il quadro relativo
agli ultimi otto anni di gestione della Casa da gioco da parte
della Regione, periodo in cui gli introiti lordi hanno registrato
una diminuzione di quasi 160 milioni di euro rispetto agli otto
anni della precedente Gestione Straordinaria;
Rilevata la palese incongruenza fra l'andamento dei conti
della società e l'ingiustificato ottimismo manifestato
dall'Amministratore unico Luca Frigerio il quale, in un impeto
autoconsolatorio, cerca giustificazioni nel "mal comune mezzo
gaudio", vantando inesistenti recuperi di quote di mercato e
appellandosi all'unico anno positivo della sua gestione, il
2010;
Ritenendo non più procrastinabile un radicale aggiornamento
delle strategie aziendali, intervento che non può prescindere dal
rinnovamento del management;
Impegna
il Presidente della Regione a chiedere le immediate
dimissioni dell'Amministratore unico Luca Frigerio e a scegliere
rapidamente una nuova guida per la Casa da gioco, in grado di
compiere le giuste scelte per risollevare in tempi brevi
l'azienda.
F.to: Chatrian - Bertin - Giuseppe Cerise - Patrizia Morelli
- Louvin
Presidente
- La parola al Vicepresidente Chatrian.
Chatrian (ALPE)
- Grazie Presidente.
Vorrei illustrare questa mozione delicata in quanto la
situazione è molto fragile, in un contesto molto particolare.
Sicuramente le scelte future dovranno essere mirate, valide e forse
pesanti. In premessa vorrei solo ribadire il concetto che siamo
certi di non avere la bacchetta magica, in quanto conosciamo la
situazione non solo del Casinò di Saint-Vincent, ma degli altri
casinò italiani e i vari andamenti, ma ci pare necessario
affrontare tale tema che oltretutto più volte abbiamo trattato in
questi quattro anni di legislatura. Partirei da una cifra molto
cruda, ma significativa: 9.500.000 euro è l'ammontare della quota
che la Regione ha introitato dagli incassi 2011 del Casinò di
Saint-Vincent. Vi sembrano tanti, pochi? A me paiono quattro
spiccioli in confronto a quanto incassano gli enti gestori degli
altri casinò, analogamente pure in calo e in grandi difficoltà in
questo momento. Nel 2010 il Comune di Sanremo ha introitato quasi
20.000.000 di euro, Campione più di 40.000.000 di euro e Venezia
più di 45.000.000 di euro.
Saint-Vincent al contrario ha reso alla Regione meno di
10.000.000 di euro sia nel 2010 che nel 2011. A nostro avviso,
garbatamente, Presidente Rollandin, altro che
"
l
es
comptes n'ont jamais été aussi positifs"
!
Mi limito a commentare gli ultimi due anni, perché potrei
snocciolare altre cifre, ma non ha senso fare altri raffronti
impietosi, per esempio, ricordando come solo dieci anni fa, nel
2002, il casinò introitava quasi 150.000.000 di euro e versava
decine e decine di milioni di euro nelle casse regionali, ma anche
nel 2003, nel 2004, nel 2005, nel 2006, fino quasi al 2007. Sono
quasi quattro anni ormai che si è insediata la nuova Giunta e fra i
suoi primi atti ha azzerato il vecchio Consiglio di amministrazione
del casinò e ha affidato l'azienda ad una sola persona: uno dei
primi, se non il primo amministratore unico che ci toccherà
conoscere in questi quattro anni di legislatura, dando inizio a
quel processo di verticalizzazione portato a compimento con la
scusa in parte della semplificazione, che ha creato, a nostro
avviso, la piramide del potere che tutti conosciamo, ormai bene
installata nella nostra regione, al cui vertice siede il Presidente
della Regione. Saranno solo delle impressioni, delle sensazioni, ma
l'accentramento di responsabilità in questo momento e l'assenza di
collegialità nelle scelte sono pericolosi, si cuce e si scuce a
piacimento, ma in maniera soprattutto privatistica e sovente tante
di queste manovre non si sanno o le sanno pochissime persone.
In questi quattro anni molte volte abbiamo affrontato la
questione casinò e il Consiglio si è potuto esprimere tre volte in
maniera pesante: due volte per approvare i piani di sviluppo del
casinò e del Grand Hôtel Billia nel 2009-2010 e la terza volta, la
più incisiva lo ricordo, per cambiare radicalmente i rapporti fra
la casa da gioco e la Regione, stravolgendo il disciplinare che li
regolava, portando la quota degli incassi spettante alla
collettività regionale dal 40 all'attuale misero 10 percento. Tutto
questo mentre gli introiti lordi calano inesorabilmente: sono
passati dai già miseri 102.000.000 del 2008 ai 94.000.000 del 2009,
ai 98.000.000 del 2010 e ai 95.000.000 del 2011. Le cause sono
tantissime, non vorrei ribadire elementi già sovente sviscerati e
dettagliati in aula, ma esse derivano dalla grande crisi
economico-finanziaria, dal divieto di fumare nelle sale da gioco,
dalla riduzione degli importi in contanti introdotta prima dal
"Governo Berlusconi" e poi dal "Governo Monti" e dai tantissimi
piccoli concorrenti sul mercato del gioco nazionale e
internazionale. Nel frattempo bisogna contestualizzare, quindi non
dobbiamo parlare di tanto tempo fa quando quasi 150 persone vengono
gentilmente - passatemi il termine - fatte rientrare in un piano di
riorganizzazione e invitate a chiudere la loro posizione lavorativa
per ridurre i costi.
Abbiamo parlato anche solo ieri pomeriggio nel dibattito sul
disegno di legge n. 180 dei vari compensi delle numerose società
partecipate e controllate dalla Regione; anche su questo avevamo
affrontato in aula un dibattito e anche su questo si è ritoccato e
portato a 240.000 euro annui l'emolumento più un bonus del 30
percento dell'emolumento più svariati benefit illustrati in
quest'aula.
Abbiamo affrontato la questione del direttore generale, non
ancora risolta, sebbene in fase di dibattito ci fosse stato
esplicitato il concetto che era solo un problema di tempo e si
sarebbe riorganizzato lo staff dirigenziale della casa da
gioco.
Solo una settimana fa abbiamo visitato i cantieri come membri
della IV Commissione e abbiamo potuto constatare la dimensione sia
fisica che economica degli interventi e parallelamente la
dimensione degli sforzi che comporterà il rispetto dei tempi del
cronoprogramma, del relativo autofinanziamento. Sicuramente questa
parte edilizia in prima battuta e poi gestionale è altissima e le
risorse messe in campo sono ingenti. Tanti i punti interrogativi,
tante le preoccupazioni legate ad una gestione, al
break-even
, al come, al perché, in che maniera, con quale
agenda e tipologia. Tanti i punti interrogativi per quanto riguarda
anche la parte messa in campo in questi ultimi due anni. Non è tema
di tale mozione, ma ho avuto l'impressione che la parte produttiva
della casa da gioco sia stata in parte abbandonata per dedicare
tutte le attenzioni e risorse a quelle edilizie, mettendo senza
scrupolo a repentaglio probabilmente professionalità e programmi
strategici e gestionali. Diverse volte, parlando dei piani
approvati in questa legislatura, abbiamo ribadito i concetti sul
fatto che il piano di sviluppo prevedeva e approvava una serie di
elementi e dati che avrebbero dovuto dare dei risultati
completamente diversi. Ce li ho, non li tiro fuori per l'ennesima
volta, perché mi sembra di parlare di aria fritta, dato che ormai è
storia e non vorrei contraddire in questo momento nessuno.
Noi, Presidente Rollandin, siamo di giorno in giorno più
preoccupati di quanto avviene a Saint-Vincent, perché abbiamo la
sensazione che non ce la racconti giusta e che le sue affermazioni,
forzatamente ottimiste, servano solo a coprire la realtà brutale
dei conti sempre più negativi di un'azienda che appare quasi
decotta. Siamo all'ottava decade su 36, quasi un trimestre
dell'anno corrente e lo stato dei conti ci fa rabbrividire.
Peraltro non ci confortano per niente le dichiarazioni di ottimismo
di chi guida la casa da gioco, forzate, quasi un po' spocchiose.
Ottanta giorni in cui si registrano meno ingressi paragonando il
2012 con il 2011, intorno al 14 percento; introiti che calano del
23,5 percento, paragonando sempre i due anni correnti, con una
differenza di 5.600.000 di euro da 24 a 18. Vorrei andare oltre il
discorso degli ingressi e degli introiti: il totale è vicino a meno
25 percento, da 112.000.000 a 83.000.000 sempre raffrontando lo
stesso periodo, e sappiamo qual è il risultato finale della nostra
casa da gioco nel 2011. Sulle slot, legandoci sempre a dei numeri,
i soldi giocati sono di un meno 24,5 percento raffrontando i due
periodi, quindi sono dati molto crudi e preoccupanti.
Il problema principale è che questa differenza fra l'anno scorso
e il corrente anno purtroppo si sta consolidando. Serve a niente
forse raccontare:
"
de petchéde cagne, grose o petchéde
cagne"
(traduzione letterale dal patois: "delle piccole bugie,
grosse o piccole bugie") contando sul fatto che la gente non è
molto informata sui rapporti Regione-casinò, che pochi percepiscono
come un danno alla collettività. Penso che il concetto principale
della discussione sia il danno alla collettività e al bilancio
della Regione, anche se nel comune sentire i dipendenti del casinò
sono comunque considerati dei privilegiati, ma in questo momento il
danno alla cassa pubblica è altissimo. Si tratta di un'azienda con
800 dipendenti che crea indotto, che sostiene il turismo, che
amplia e completa l'offerta, un'azienda che, se dovesse chiudere,
provocherebbe un danno occupazionale ed economico irreversibile
alla media Valle e a tutta la Valle d'Aosta.
Se al Casinò de Saint-Vincent
les jeux sont faits,
noi
aggiungiamo
rien ne va plus
nel senso letterale della frase
purtroppo. Eppure si continuano a raccontare, bluffando come in una
partita di poker e a volte scherzando sulla pelle dei lavoratori,
prendendo in giro i cittadini valdostani. I segnali negativi sono
tali che non si può continuare a far finta di niente, ci deve
essere un cambio drastico di direzione, iniziando con il
valorizzare le professionalità interne in maniera meritocratica,
tenendo conto delle competenze, ma soprattutto rivedendo
interamente la
governance
di tutta la casa da gioco. È stata
una scelta solitaria quella di quattro anni fa, sempre sensazioni e
riflessioni che facciamo e abbiamo fatto come gruppo ALPE, ma una
responsabilità politica c'è in questo momento, a nostro avviso,
molto importante e impattante e non possiamo far finta di
niente.
A nostro modesto avviso, ripeto, l'obiettivo di questa mozione è
di aprire un dibattito franco, corretto, sincero, perché la
situazione non solo è a picco, questi sono gli elementi che
abbiamo, poi immagino che i colleghi interverranno su questa
mozione e soprattutto il Governo regionale ci illustri cosa si
intende fare, soprattutto nel breve termine e nel lungo termine, al
di là della parte edilizia che si sta mettendo in campo e anche lì
si potrebbe aprire un dibattito su altri tavoli, ma in questo
momento vorremmo soffermarci sulla parte produttiva. La Regione,
come dicevo prima, incassa questi 9.000.000 di euro nel 2011, ma se
si andrà avanti così, chissà quanto la Regione dovrà versare nelle
casse della casa da gioco per poterla far sopravvivere nel
2012.
Termino dicendo che l'obiettivo è quello di instaurare un
dibattito franco, possibilmente molto allargato su questa mozione,
perché il futuro della casa da gioco è una questione politica che
riguarda tutte le forze presenti in Consiglio e il domani dovremmo
guidarlo probabilmente mettendo in campo delle azioni, una
governance
, una direzione alternativa e soprattutto qui c'è
una responsabilità forte di tipo politico. Grazie.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Il tema del casinò è un tema che ho seguito anche con una certa
passione da diversi anni, almeno negli ultimi dieci, e ho seguito
tutta l'evoluzione che ha avuto il settore, in modo particolare
quello delle case da gioco e quindi della Casa di Saint-Vincent. Il
collega Chatrian ci invita ad un dibattito franco e sincero ed è
ciò che cercherò di fare in questo breve intervento, anche se non
posso esimermi, giusto per fare capire bene ciò che noi pensiamo,
dal fare un minimo di analisi dettagliata e storica delle
vicissitudini del casinò. È necessario; perché la lettura dei dati
che il collega ha portato è una lettura parziale, che non mi sento
di condividere, perché dipende anche dal punto di vista con cui si
guardano i risultati e da dove si parte.
Come premessa, questa maggioranza vuole ricordare, con lo sforzo
economico fatto e che il collega ha citato. Abbiamo dovuto
modificare il disciplinare, uno sforzo notevole per la nostra
Regione e abbiamo fatto una scelta precisa che cercherò di
esplicitare in modo semplice e breve, ma che mi permette di dire
all'opposizione che ci piacerebbe una volta ogni tanto sentire
anche da quella parte qualche proposta concreta. Qual è la proposta
che abbiamo fatto anni or sono? È quella di prendere atto che il
gioco dei casinò è cambiato, le modalità del gioco, le modalità di
approccio a questo gioco sono cambiate e non qua da noi, ma in
tutto il mondo. Sono cambiate le prospettive, sono cambiati
addirittura i clienti, ci sarebbe un'analisi molto lunga da fare in
merito a questo, ma, prendendo atto di tale fatto, abbiamo deciso
di puntare più verso una ristrutturazione della casa da gioco che
potesse portare ad un incremento forte del turismo, dove il
progetto che è stato già presentato diverse volte del nuovo
resort
e di tutto il circondario è un elemento fondamentale,
che ci consente di dire una cosa precisa: in questo caso il gioco
diventa il supporto. Si è rovesciato il metodo, mentre prima il
casinò era la fonte di guadagno che consentiva alla Regione di
avere introiti molto importanti ed era collegato a sua volta al
turismo, oggi invertiamo la tendenza, ossia puntiamo sul turismo
dove il gioco è un importante supporto. Questo deve essere chiaro,
noi abbiamo fatto delle scelte precise, quindi è da qui che
partiamo.
Per capire bene i dati che ci avete portato, che sono di forte
negatività se vogliamo così dire, per una seria ed oggettiva
analisi, è necessario riproporre i dati che mettono in evidenza i
risultati delle varie gestioni che si sono susseguite a
Saint-Vincent, quindi negli otto anni e mezzo di Gestione
straordinaria le presenze hanno subito un calo notevole, dove si è
registrata una flessione nel bilancio annuale di ben 316.000 unità,
pari ad un calo di quasi il 30 percento e questo, rispetto ai
bilanci presentati da SITAV, da quelli che c'erano prima in poche
parole. Nei primi sei anni della gestione della Casino S.p.A. la
situazione non ha subito variazioni di rilievo, il calo delle
presenze è continuato inesorabilmente e il bilancio annuale
presenta nel periodo una perdita di 205.000 unità, pari ad una
flessione del 26 percento. In fondo le persone al vertice
dell'azienda non sono cambiate. Solo nel 2008 arriva
l'Amministratore unico e viene scelta una persona con esperienza
del ramo e il bilancio in soli tre anni mostra un'inversione di
tendenza e si torna in attivo. Il periodo termina con un incremento
di 68.939 unità, pari al 12 percento. Questo consentitemi di dirlo,
perché l'ho anche verificato, è grazie anche ad una presenza
continua all'interno della struttura casinò e noi abbiamo
constatato che tale amministratore è una persona che tiene i
contatti con tutti: dal personale fino ad andare a verificare tutte
le ristrutturazioni, giornalmente, con una presenza costante. Dico
questo perché nelle gestioni passate abbiamo avuto un'esperienza di
consigli di amministratori con professori universitari di altissimo
livello, intoccabili quasi, sotto il profilo culturale, quasi da
inchinarsi. Non so con quale criterio si decise di fare scelte di
questo tipo, forse per rilanciare non so quale filosofia del gioco;
è una di quelle scelte che, come Stella Alpina, abbiamo contestato
sempre, perché abbiamo sempre detto che per noi era più utile avere
un biscazziere che gestisse il casinò, piuttosto che consigli di
amministrazione così eterogenei che non hanno prodotto
assolutamente nulla.
Cosa voglio dire quindi? Non entrerò più nei dati specifici per
far vedere la differenza che c'è stata fra la Gestione
straordinaria e la gestione della Casino S.p.A., perché da lì si
capisce, questi sono tutti dati che posso fornire...
(interruzione del Vicepresidente Chatrian, fuori
microfono)
...se li ha, capisce in quale modo dettagliato e preciso si è
arrivati ad una condizione ottimale oggi con l'Amministratore
unico, che ci ha consentito di dire che, rispetto al panorama
globale e riferendosi in modo particolare ai casinò italiani,
l'unico che ha avuto una vera inversione di tendenza è il nostro,
nonostante in questo momento si viva un periodo particolarmente
grave, ma non solo per la congiuntura economica mondiale, ma anche
perché, con il nostro casinò, stiamo attraversando un periodo di
ristrutturazione che crea più disagio al cliente. Quelle
ristrutturazioni che sono state fatte a Venezia nel tempo noi le
facciamo forse in ritardo, ma le facciamo oggi e non si può
pretendere che il cliente, quando entra nel casinò, abbia tutti
quei servizi che noi abbiamo previsto di avere in futuro: sono
servizi che non potranno fare altro che incrementare il numero dei
clienti nella nuova struttura che certamente alzerà il livello di
qualità.
In tre anni quindi l'introito annuale fa registrare per
Saint-Vincent una perdita di 6.670.000 di euro, in ogni caso è il
bilancio migliore dei quattro casinò, questo è un dato
incontestabile. Campione infatti si presenta con il secondo
risultato e perde quasi il doppio di Saint-Vincent: 12.000.000.
Ancora peggio Sanremo che presenta un negativo di 18.086.000,
crolla invece Venezia che registra una perdita di quasi 52.000.000
di euro. Nel bilancio della quota di mercato Saint-Vincent mostra
quindi il risultato migliore, dopo 14 anni di discesa registra un
ottimo recupero di ben 2,92 punti, pari ad un aumento del guadagno
di 2,41 punti, pari a 9,84 percento in più. Sanremo limita i danni
cedendo 0,94 punti, pari a 5,58 percento in meno. Precipita
Venezia, che perde ben 4,39 punti, pari a 11,54 percento. Questi
sono i dati e sono chiari, non si prestano ad interpretazioni
diverse. Dopo ben 14 anni Saint-Vincent torna a presentarsi come il
migliore nel campo, ovviamente la situazione non è favorevole ai
casinò, ma la gestione guidata da un vero tecnico del settore non
può che darci fiducia.
Noi siamo quindi convinti che la strada che abbiamo intrapreso
nel settore, ossia quella dell'Amministratore unico, sia la strada
giusta e lo diciamo per due motivi particolari: il primo perché
abbiamo detto quanto sia indispensabile avere un esperto del
settore che abbia la capacità di avere una presenza costante sul
campo e il secondo perché questo amministratore lavora, anche in
base alle indicazioni date dalla maggioranza, per dare
un'inversione di tendenza al mercato, che superi il vecchio
obiettivo del solo gioco per puntare ad un obiettivo più turistico
in cui il gioco diventa solo un supporto.
Si dà atto che, dalle ore 11,06, assume la presidenza il
Vicepresidente André Lanièce.
Presidente
- La parola al Consigliere La Torre.
La Torre (FA)
- Aggiungerò poche cose all'intervento del
collega Salzone, che è stato assolutamente puntuale e che condivido
interamente. Solo perché è giusto che, in presenza di una mozione
di questo tipo, si dica con chiarezza qual è la propria
posizione.
Per quello che mi riguarda, Luca Frigerio è una persona
competente e gode della nostra fiducia
Questa mozione non so se definirla ingenua o strumentale:
ingenua perché tende a dare solo una lettura negativa del quadro
del gioco in Italia, in Europa e oserei dire anche nel mondo,
perché le stesse dinamiche stanno accadendo anche in altri Paesi,
senza tenere conto in modo ingenuo che siamo già in una fase nuova,
almeno per quanto riguarda Saint-Vincent, una fase nuova che
abbiamo avviato con la Giunta e con la maggioranza ormai da tempo.
Infatti mi chiedo dove eravate, perché, se non ve ne siete accorti,
ritenendo il casinò un punto fondamentale della nostra economia sia
per l'aspetto economico-finanziario, ma anche per l'aspetto di
rilevanza sociale dei posti di lavoro, noi abbiamo creduto in
questo e stiamo investendo se volete anche in controtendenza
rispetto ad un quadro generale di andamento del gioco. Lo facciamo
perché crediamo nel nostro casinò, nel
know how
, nel
personale e nella possibilità per Saint-Vincent, il Comune, tutto
il territorio di poter essere un protagonista a livello europeo
come punto di attrazione. Lo facciamo investendo sul Billia e sul
casinò, lo facciamo investendo nelle risorse umane del casinò e
questo non è poco! E non può essere una lettura negativa, negativo
è il mercato, positive sono le nostre azioni e Frigerio è il
rappresentante di queste azioni, è l'uomo di punta che ha avuto
l'incarico di portare avanti tali azioni, con in più il pregio di
essere un esperto, un competente che viene da fuori Valle, perché
vi vorrei ricordare che una delle accuse che ci avete sempre fatto
è che le persone che erano legate storicamente alla Valle potevano
essere di parte. Ebbene una volta di più, proprio perché crediamo
nel casinò e vogliamo che questo possa essere un binario su cui non
ci siano discussioni, abbiamo nominato una persona che ha costruito
un'esperienza indiscutibile fuori Valle, proprio perché non fosse
accusabile di essere un braccio armato del potere politico.
Per tutte queste motivazioni credo che la vostra mozione sia, se
non strumentale, ingenua e che vada respinta, perché oggi Luca
Frigerio è l'uomo che sta portando avanti la fase nuova del casinò,
ossia il suo rilancio, anzi invito il Presidente della IV
Commissione ad organizzare una visita a Saint-Vincent, se non è già
stata fatta...
(interruzione del Presidente della Giunta, fuori
microfono)
...l'avete appena fatta? La mozione allora non è ingenua, ma è
strumentale la vostra, ritiro ingenua, è solo strumentale e va
respinta.
Presidente
- La parola al Consigliere Donzel.
Donzel (PD)
- Grazie Presidente.
Leggendo la mozione presentata dai colleghi di ALPE, si intuisce
che si tratta di un'impegnativa molto delicata, perché, quando si
chiedono le immediate dimissioni di un soggetto, andiamo su una
questione che ha sempre un'attinenza personale e una sua oggettiva
delicatezza. Ho cercato di ricostruire dentro di me come erano
andate alcune cose in questa legislatura, senza correre troppo
indietro, e ricordo come dalle file del PdL si alzò un urlo di
gioia quando si decise di affidare ad una persona sola, ad un
amministratore delegato unico la questione del casinò. Preciso
anche noi sostenemmo - anche se non con lo stesso entusiasmo e con
lo spirito dell'uomo solo al comando - questa scelta, convinti che
certi carrozzoni in cui la politica piazza i suoi non sono le
scelte migliori; noi ragionavamo nella scelta di un tecnico, non di
un uomo solo al comando. Questo solo per distinguere gli approcci,
ma ricordo l'esultanza che provocò tale scelta, si benedisse il
Presidente Rollandin per avere finalmente liberato dalle pastoie il
casinò.
La figura di cui stiamo discutendo...non stiamo parlando del
licenziamento di un operaio dei cantieri forestali: stiamo parlando
di una figura che in questi anni è stata ben retribuita, una
persona che per il compito che svolge ha una sua dignità, dei
benefit che neanche i Consiglieri regionali si sognerebbero e una
retribuzione che sfida quella del Presidente della Regione: il
Presidente della Regione deve far funzionare tutta la Regione, lui
deve far funzionare il casinò, che è sicuramente un complesso
difficile, eccetera. La domanda è: quali erano i risultati attesi
nel momento di questa nomina? Dobbiamo dire che il risultato atteso
era il rilancio della casa da gioco e la messa in ordine di quei
conti che avevano spinto a rivedere il riparto. Riparto che era
andato completamente a svantaggio del Consiglio regionale, quindi
la logica voleva che gradualmente in questi anni, con tante
difficoltà, ristrutturazioni e quant'altro, si fosse innescato un
meccanismo di recupero, non dico di tornare ai fasti di riparti
dell'80 percento, poi del 60, poi del 40, ma, siccome siamo
sprofondati a dei risultati spaventosi, che vi fosse un minimo di
recupero in un momento in cui davvero l'economia valdostana ne
aveva bisogno. Qui naturalmente noi siamo sempre quelli che non
sanno nulla, incompetenti, non sanno leggere i numeri, ma io
ringrazio il collega Chatrian che puntualmente si presenta con
dati, che poi si possono contestare, ma io da altre parti sento
molta retorica e non i numeri incontrastabili. Si parla di
strumentalizzazioni, di frasi fatte, ma non di entrare nel merito
di quale era il mandato, qual era il risultato atteso al momento di
questa nomina e adesso, tirando le somme, cosa viene fuori. Quando
fu nominato non c'era questo discorso: "andiamo male, ma
l'importante è che affondando noi affondiamo più lentamente degli
altri", ossia non si diceva: "bisognerà prima o poi chiudere il
casinò, ma l'importante è che lo chiudiamo più lentamente degli
altri". Devo aver capito male, ma non c'era questo nel momento
della nomina dell'Amministratore delegato, non si parlava che il
mandato era di affondare più lentamente o almeno fino al 2013 di
boccheggiare e poi dopo il 2013 è evidente che si cambierà la
strategia del casinò. Perché così lo sappiamo tutti non si va da
nessuna parte: questa è la realtà drammatica che ci sta davanti! E
ciò che ci spinse allora a votare come gruppo PD a favore della
riconversione del riparto era per ridare ossigeno e vedere di
salvare quei posti di lavoro, quindi non ci siamo sottratti né alla
nomina dell'Amministratore, né al fatto di dare una possibilità di
salvataggio.
In questi anni abbiamo assistito a continui premi di produzione
per i dirigenti, a frasi fatte sulla ristrutturazione, a vari
cambiamenti nel progetto di ristrutturazione iniziale, il primo lo
votammo anche noi e poi abbiamo cominciato a capire che fra i
mega spot
, saloni delle feste, eccetera, non avremmo visto
niente in questa legislatura, quindi abbiamo l'impressione che
abbia fatto molto bene ALPE a richiamare l'attenzione su tale cosa.
Se, come risulta, la maggioranza in modo sereno ritiene che il
lavoro svolto è encomiabile, tutto va bene, anzi la gestione della
crisi è stata eccezionale, prendiamo atto che da parte della
maggioranza i risultati attesi dalla nomina di questo
Amministratore sono positivi e quindi voi trasmettete tale senso di
serenità. Noi abbiamo delle preoccupazioni e in questo caso, visto
che la distanza dei risultati attesi è enorme, non ci scandalizza
che una persona che non sprofonda nella disoccupazione...non è che
persona va via con le tasche vuote, forse chiediamogli di lasciarla
qui la macchina di servizio, può prendere magari il treno per
tornare a casa sua, ma...
(interruzione del Presidente della Regione, fuori
microfono)
...scusi, Presidente, che livelli...da parte della maggioranza
non è che ci risparmiano toni ben più duri nei nostri confronti e
nei confronti delle persone che non hanno altissimi incarichi. Non
c'è nessun patema d'animo quando c'è da rimuovere il posto a
qualche povero diavolo, invece, secondo me, il ragionamento va
fatto proprio sul mandato che gli è stato affidato e il risultato
atteso.
Condividiamo la lettura dei dati che ha fatto il collega
Chatrian, quindi diciamo che i risultati attesi non sono stati
raggiunti da questa gestione e noi non con entusiasmo, perché
preferiremmo vedere che la casa da gioco va bene, ma assolutamente
con sofferenza, vorremmo poter votare che il riparto fiscale passa
dal 10 al 15, al 20 di nuovo a favore della Regione, vorremmo poter
dire: "guardate nessuna di quelle persone che lavora al casinò è a
rischio!". Questo vorremmo poterci dire, ma oggi, alla luce dei
dati della situazione attuale, non c'è tale certezza, c'è una
situazione molto delicata.
Sull'ultima trovata poi della casa da gioco che si
evolve...turistica, eccetera, enunciata dal collega Salzone qualche
riserva ce l'abbiamo, vediamo come procederà la ristrutturazione
del Billia, auspicando che non diventi l'ennesima piccola
concorrenzialità in un territorio che è già in forte sofferenza fra
gli operatori liberi e privati di un territorio e la macchina della
gestione pubblica, che con i soldi pubblici fa la concorrenza a
quei quattro privati che ancora lottano per sopravvivere.
Presidente
- Se non vi sono più interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Quando ho letto la mozione presentata dai colleghi dell'ALPE,
leggendo le premesse, non mi sembrava vero che potesse essere
scritto quello che ho letto...per una mozione addirittura di
sfiducia...
"preso atto dei dati diffusi da Casinò relativamente
agli introiti registrati dell'attività di gioco nelle prime sei
decadi del 2012...",
ho provato a sentire anche da altre parti
se mai è stato possibile fare un riferimento sull'attività di un
manager prendendo in esame sei decadi, non ottanta giorni come ha
detto, ma sessanta giorni! Vorrei partire da qui per fare una
considerazione sul senso di questa mozione: o ci capiamo su cosa
vogliamo ottenere, oppure dire che giudichiamo nei sessanta giorni
in cui è successo di tutto in Italia...l'Italia è stata bloccata
dal freddo e dalla neve per un mese intero, nel mese di gennaio è
stata paralizzata dai fenomeni meteorologici e a fine febbraio
bello bello si arriva a dire: "come in sessanta giorni avete avuto
questo calo?", allora via! Basterebbe già questo per dire che qui
rischiamo di non capirci su cosa vogliamo ottenere e quale
discussione vogliamo fare!
Andando poi avanti: il quadro relativo agli ultimi otto anni di
gestione, si passa da sessanta giorni agli ultimi otto anni dove
prendiamo in esame la gestione ordinaria e non dimentichiamo che
dal 2008, anno in cui abbiamo fatto la scelta, ci troviamo in piena
recessione. È un punto non secondario, da cui non siamo ancora
usciti, da cui basta leggere le notizie del quotidiano per vedere
come i consumi familiari si sono talmente ridotti che ne risentono
perfino i giochi dello Stato, lo Stato che è il primo biscazziere e
che continua a mettere ogni giorno un nuovo gioco per accrescere le
entrate. Ha cercato di fare il gioco per la pensione garantita,
tutti i tipi di gioco e dall'altra parte fa un processo per
disintossicare la gente dal gioco, ma da una parte li invita a
giocare il più possibile e aumenta il numero dei giochi, dall'altra
invita a moderarsi, come ha detto anche la collega Fontana. Se
guardiamo la concorrenza che c'è stata, con piccole somme, in modo
che è un gioco alla portata di tutti: anche del pensionato, della
piccola famiglia, tutti sono disponibili a giocare, allora in un
momento come questo ci troviamo con una mozione in cui si dice:
"per carità, non va più". Noi vogliamo comunque credere sia stato
un passo falso, ma accettiamo di discuterne, perché ci fa piacere
discuterne, sia per quello che richiamava Donzel, perché possiamo a
quattro anni già fare un bilancio sull'attesa e sui risultati, su
quello che è il comportamento tenuto e su quello che noi
volevamo.
Siamo partiti per la prima volta approvando un piano di
ristrutturazione a larga maggioranza in questo Consiglio, mentre il
casinò era pieno di progetti che riguardavano spostamenti al centro
di Saint-Vincent...rifacimento totale, c'era di tutto di più,
costati milioni di euro, che sono stati chiaramente abbandonati
perché irrealizzabili. Siamo partiti con un progetto che riguardava
la riprogrammazione delle strutture, la formazione del personale in
previsione del termine dei lavori, perché il progetto che è stato
approvato si sta portando avanti puntualmente. La commissione ha
potuto verificare che si sta attivando tutto quello che nel
cronoprogramma era previsto e credo sia un
unicum
, quello si
sta portando avanti sia per il casinò che per il Grand Hôtel
Billia. Non dimentichiamo che nell'intertempo si è concluso
l'acquisto della proprietà ex Lefebvre, si è fatto il progetto,
abbiamo unito le società e così facendo abbiamo anche tolto tutto
quello che pagavamo per sostenere il Billia. Ricordo che abbiamo
fatto aumenti di capitale per pagare il deficit degli hôtel. Ora da
quella situazione noi siamo partiti per dire: "bene, il mandato è
quello di uscire dalla posizione di maglia nera dei casinò italiani
e possibilmente indossare la maglia rosa". Oggi è così e vi sembra
poco? I dati non voglio leggerli, perché il collega Salzone ha già
dato uno spaccato della situazione; siamo comunque...poi che ci sia
stata una flessione è verissimo, ma la flessione c'è stata in tutti
i casinò e negli altri la flessione è stata il doppio, il triplo.
Non è allora il male comune, è il rendersi conto che il mondo è
cambiato, che la disponibilità finanziaria è ridotta, prova ne è
che aumentano le presenze, ma il giocato non è più proporzionale
alla presenza. Per fortuna, aumentano le presenze, lasciando
perdere i residenti, ma c'è un giocato inferiore. Ha influito
ultimamente il fatto che si possono spendere solo 1.000 euro al
tavolo? Ha influito il fatto che nei casinò non si può più fumare,
quindi si sta attrezzando il nuovo anche per poter avere una sala
per i giocatori che fumano, con le condizioni ideali come
previsto?
Tutto ciò si sta realizzando, allora con dei risultati così mi
sembra perlomeno fuorviante o mal interpretato questo
incipit
di dire: "si poteva fare una riflessione sul
casinò". Mi aspettavo da parte vostra che ci faceste i complimenti,
ma per i dati che sono leggibili, non perché noi siamo bravi.
Abbiamo cercato di fare il possibile per trovare le formule che
meglio si adattassero ad un'esigenza che era sempre più sentita:
quella di dare una strutturazione nuova al casinò. Ho detto
strutture: strutture sia per la parte alberghiera, dove abbiamo
voluto mettere anche gente che sia capace di programmare l'utilizzo
di queste sale e "l'utilizzo di queste sale" vuol dire formare del
personale, fra quello che c'è e quello che potrà essere
successivamente inserito con posti di lavoro nuovi in un settore
qualificato, tenendo conto che abbiamo scuole alberghiere,
strutture che formano personale per lavorare in questo settore e
che potranno trovare una giusta collocazione e vi sembra poco?
Questo è quanto è stato fatto in nemmeno quattro anni, i risultati
sono palesi, sono i dati, mentre gli altri casinò da Venezia in
su...Venezia ha cercato di portare Las Vegas per trovare una
possibilità di veder gestire questi casinò da Las Vegas, tenuto
conto del divario, della perdita continua come per Sanremo e così
via.
Non voglio fare oggi un'analisi degli altri, voglio solo dire
della composizione e di quello che è successo al Casinò di
Saint-Vincent, quindi i risultati che volevamo ottenere sono stati
raggiunti e noi registriamo positivamente il lavoro svolto da
Frigerio. Oggi avete chiamato in causa Frigerio, ma è anche vero
che non è solo lui: Frigerio ha potuto lavorare, perché dietro
c'era uno staff di persone con un'esperienza, ossia non per né
mitizzare Frigerio, ma neanche dimenticare tutte le persone che con
lui hanno lavorato e che nei singoli settori hanno portato avanti
quello che con responsabilità doveva essere fatto. Sotto questo
profilo, bisogna tener conto dei dati, di quello che è successo e
di quello che stiamo facendo. Abbiamo assorbito i deficit
pesantissimi che avevamo sulla struttura del Billia, riportando in
una situazione quasi di
break-even
, questi sono soldi che
non spendiamo più. Non parlo della situazione in cui, in base
all'articolo 13 del vecchio regolamento, pagavamo anche il
personale che andava in eccesso, è chiaro che ci sono stati dei
cambiamenti. Abbiamo preso atto quando abbiamo analizzato il piano
e il programma per il rilancio del casinò...a quel momento era
previsto che alcune figure non avessero più i requisiti per stare
al passo con quello che è. Oggi dobbiamo avere delle figure
eclettiche che siano in grado di lavorare nei singoli settori,
perché tutto è cambiato, sono cambiati gli orari di lavoro,
l'organizzazione, il modo di giocare. Conosciamo la concorrenza
delle slot, adesso, per fortuna, si fanno dei controlli nei bar
sulle slot, ma le slot sono dappertutto. Abbiamo sempre detto che
la slot del casinò aveva una gradazione di...fra virgolette,
rendita o vincita per chi gioca diversa da quella di bar, ma le
slot sono dappertutto: nei bar, nei negozi, ognuno che ha uno
spazio mette una slot e lì vanno a giocare e i controlli sappiamo
che non sono il massimo, tanto che sono dovute intervenire
ultimamente le forze competenti per registrare quello che stava
succedendo.
Questa discussione sul casinò ci ha fatto piacere, perché ci ha
consentito di far verificare che i risultati ci sono tutti sia
dalla parte degli investimenti...e affermiamo questo non dicendo
che gli incassi sono quelli di dieci o sei anni fa, gli introiti
sono necessariamente calati, perché è modificato il quadro di
riferimento generale, il gioco è cambiato per tutti e questo ha
portato una riduzione che è importante, ma meno grave per noi che
per gli altri. Lo dico non per consolazione, ma perché questo è il
dato oggettivo e non è solo in Italia, in tutti i casinò d'Europa è
successo questo! Se in Svizzera, in Francia hanno chiuso dei
casinò, non è un caso: non è perché avevano gente incompetente, ma
perché il bacino di utenza era diverso.
Respingiamo quindi la mozione, dispiaciuti del fatto che si sia
voluto centrare una mozione su una persona per fare un dibattito,
che poteva essere fatto tranquillamente. Il dibattito l'ho trovato
utile, perché è importante che i dati siano conosciuti, è stato
fatto in modo adeguato, ma non doveva avere come punto di
riferimento l'impostazione di dire: "chiediamo la testa del
responsabile"; questo, a nostro avviso, è fuorviante e sbagliato,
quindi respingiamo la mozione.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Ho ascoltato attentamente tutti gli interventi, vorrei solo
rassicurare il collega La Torre che questa mozione non è ingenua,
mi permetta, ma soprattutto non è strumentale. Volutamente nella
traccia che mi ero preparato, perché è un tema interessante, ma non
semplice, non avevo voluto parlare troppo del passato. Il collega
Salzone ci ha dato qualche
données
in più di dieci,
quindici, sei anni fa, mentre io avevo cercato di concentrare la
discussione su questi primi quattro anni di tale legislatura,
quindi mi obbliga a fare qualche considerazione, perché ci eravamo
preparati anche sui risultati degli ultimi dieci, quindici anni,
cercando di aggregarli, contestualizzarli insieme agli altri tre
casinò italiani.
Presidente Rollandin, lei è molto abile a banalizzare anche le
situazioni più disperate,
chapeau
, mi fermo e non aggiungo
neanche una virgola a questa sua abilità, la sua carriera politica
lo dimostra, quindi non spetta a me andare oltre. Le assicuro però
che, a nostro avviso, i risultati sono inequivocabili sovente e noi
rimaniamo con la nostra preoccupazione. Lei non ci ha convinti,
Presidente, le do la mia parola, totalmente, ma non ci ha convinti
assolutamente! Lei ci ha detto che avete unito la società, ci ha
riferito cosa è stato fatto, abbiamo seguito anche noi il dibattito
e abbiamo cercato nel nostro molto piccolo di portare il nostro
contributo, di conoscere prima di affrontare un tema delicato. Non
parlo di quindici anni fa: parlo degli ultimi sei anni, questi sono
gli introiti della casa da gioco nel salvadanaio pubblico. Lei ha
detto di non voler entrare in polemiche sterili sul discorso del
confronto con le altre case da gioco, sicuramente lei ha tutti i
dati, se non li ha, glieli farò avere, perché ce li abbiamo anche
noi. Nei primi due mesi del 2012...lei conosce la situazione delle
altre case da gioco, noi abbiamo perso una buona parte di quota di
mercato in questi primi ottanta giorni. Come dice lei, il paragone
non si può fare fino in fondo, perché il primo trimestre...però
possiamo dirle che siamo preoccupati sull'andamento, quanto meno, e
perché tale andamento inizia - mi passi questo piccolo scivolamento
- a consolidarsi; uno scivolamento non solo legato agli ingressi,
agli introiti, ma legato soprattutto al versato e al cambiato,
quelli sono dati inequivocabili da parte nostra e la nostra
preoccupazione comunque rimane alta.
Per fare invece un raffronto sui giochi lavorati e slot,
partendo anche dal 2002, e ho una tabella aggiornata a febbraio
2012 che parte dal 2002, le assicuro che i conti non sono così
sereni come lei continua a ribadire:
"l
es comptes n'ont
jamais été aussi positifs"
! Le assicuro, Presidente, che non è
così! E se citiamo qualche piccolo elemento, portiamo il nostro
piccolo contributo, cerchiamo di averli non solo corretti, ma
cerchiamo anche di contestualizzarli, collega Salzone, quindi non è
che buttiamo sul tavolo della discussione tanto per dire. Le
assicuro che non siamo felici, perché la casa da gioco ha delle
difficoltà, non è che siamo masochisti, siamo molto preoccupati per
i posti di lavoro, che metto come priorità. Su tale tema penso che
in tali quattro anni alla base abbiamo sempre ribadito il primo
concetto: questa azienda dà posti di lavoro, potrei snocciolare
come è stato fatto diverse volte in tale aula, quindi, per favore,
non metteteci in bocca cose che non abbiamo mai detto in quest'aula
e continuiamo a credere che deve essere tenuto in
considerazione.
Termino dicendo che manterremo la mozione presentata. Prima il
Presidente ha fatto una sua considerazione sulla persona...nel
momento in cui lei e la sua maggioranza decidete di accentrare su
un'unica persona, non c'è un consiglio di amministrazione, una
responsabilità c'è. Dall'altra parte avevamo ribadito le nostre
preoccupazioni nel non condividere la scelta di incentrare e
verticalizzare su una sola persona tutta la responsabilità e avere
quasi un rapporto di tipo privatistico fra il Presidente della
Regione e l'Amministratore unico della casa da gioco: ecco perché
ho ribadito il concetto che la mozione voleva essere dal punto di
vista dei risultati. Probabilmente ci sono due posizioni: per la
maggioranza i risultati sono ottimi o buoni, da parte nostra questi
risultati non solo non sono da maglia rosa...non sono da maglia
nera, ma neanche da maglia rosa. Per questo noi le chiediamo che
quanto meno si espliciti quello che c'è in questo momento e si dica
che le difficoltà non solo ci sono, ma anche i risultati non sono
quelli attesi, come lei invece continua a ribadire.
Presidente
- La parola al Consigliere Donzel.
Donzel (PD)
- È naturale che in un confronto ci siano
anche posizioni distinte, ma Presidente non faccia come i colleghi
La Torre o Salzone, che ci chiedevano di fare i complimenti per il
Co.Re.Com., di farvi anche i complimenti sul casinò! Mi sembra che
questa maggioranza pretenda un po' troppo!
Prima di ragionare su tale questione, sono stato di nuovo
chiamato in causa da una battuta ed è la ragione che mi obbliga a
puntualizzare, una battuta ripresa anche dalla stampa sul concetto
della preoccupazione che avrebbe il PD della ludopatia. È come se
questo fosse in contrasto, "allora voi del PD non potete parlare di
casinò, di gioco perché siete preoccupati della ludopatia". La
ludopatia è una malattia che è stata scoperta solo negli anni '80 e
che vede coinvolte più di 2.000.000 di persone. Per capire in cosa
si inquadra il fenomeno, esiste la libertà di fumare, ma è chiaro
che il tabagismo è un problema che provoca delle malattie
gravissime e sta coinvolgendo sempre più i giovani, soprattutto i
minorenni. Senza arrivare al proibizionismo, allora ci si può
occupare di come educare all'utilizzo di queste cose, la stessa
cosa vale per l'alcol, che in Valle d'Aosta è una cosa devastante,
eppure nessuno si sogna di chiudere i bar, però si preoccupa di
dire ai giovani: "state attenti a cosa fate". Il PD sta
semplicemente cercando di dire: "guardate che il gioco - come
diceva in modo simpatico lo spot del casinò con la Cucinotta - può
essere fatto in modo intelligente, simpatico per passare una bella
serata, ma non deve diventare una malattia". È quindi un'educazione
al gioco e non c'è alcuna contraddizione fra dire: "andate al
casinò, ma state attenti a non ammalarvi"; c'è un problema in
questo utilizzo corretto, come per l'alcol e il tabacco. Siamo
coscienti che qualche spot eccessivo anche malfatto a livello
nazionale su certi giochi è negativo. Questo nelle premesse.
La seconda questione la ribadisco: la scelta di mettere un
amministratore unico era di mettere una persona in capo a tante
responsabilità. È chiaro che, se la situazione è questa, ci sono
problemi oggettivi: abbiamo visto il maltempo, la crisi economica,
ci sono tanti fattori che intervengono, ma, quando si decide di
attribuire ad un'unica persona una responsabilità, è chiaro che, in
cambio del compenso importante che viene dato a questa
responsabilità, si chiedono anche certi risultati. Il ragionamento
che ha fatto il Partito Democratico non è un accanimento contro
quella persona, ma è un ragionamento che tutti hanno condiviso:
tanta responsabilità, ma ci sono anche tanti oneri. In alcuni casi,
lo dico ad appassionati che seguono il football, un gioco anche
quello, si paga tantissimo un allenatore, ma se i risultati non
sono quelli attesi - "ti ho chiesto di vincere il campionato, non
lo vinci" -, si rimuove l'allenatore. Qui abbiamo fatto un
ragionamento, quando abbiamo nominato Frigerio, che era quello;
adesso il ragionamento è che i risultati attesi non sono quelli
corretti e c'è una grossa preoccupazione su quanto può avvenire
domani e per "domani" non intendo domani mattina, la mia
preoccupazione si riferisce a dopo le elezioni regionali del 2013.
È chiaro? Questa preoccupazione è forte perché ci sarà poi la
sorpresina, stile buoni di benzina. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Solo per riconfermare la fiducia nell'Amministratore delegato,
che ha sicuramente avuto dei compiti precisi. A proposito di motivi
per cui siamo soddisfatti, al di là dei risultati relativi, ne
abbiamo parlato, noi non abbiamo detto nulla se non dati alla mano,
che sono stati letti dal collega Salzone, i quali dicono che oggi
il casinò è la maglia rosa, poi che lo si voglia o no, oggi è così.
Sul discorso del rapporto con l'Amministratore, credo che in questo
periodo abbiamo fatto riunioni, è tutto a disposizione del
Consiglio e di quelli che vogliono partecipare per vedere e
seguire.
Un'ultima annotazione: il casinò in questi due mesi, collega
Chatrian, è nella fase cruciale dei lavori. Vorrei sottolineare che
con i lavori in corso si è riusciti a far funzionare il casinò, che
non era così scontato, quindi non stiamo parlando di una fase che è
nel massimo del funzionamento delle strutture, ma siamo nella fase
in cui c'è un cantiere unico per quanto riguarda la parte
strutturale del casinò stesso e queste sono difficoltà oggettive
che potevano comportare dei disagi maggiori e delle riduzioni
ulteriori nell'ambito del gioco. Riteniamo che ci siano stati i
risultati attesi e, per quanto ci riguarda, rimane la fiducia
nell'Amministratore delegato, che ringraziamo, penso di poterlo
dire per quanti hanno potuto vedere i risultati e confermiamo la
nostra posizione che è quella di respingere la mozione in
oggetto.
Si dà atto che alle 11,50 il Consigliere Tibaldi lascia
l'aula e non partecipa alla votazione.
Presidente
- Pongo in votazione la mozione in
oggetto:
Consiglieri presenti e votanti: 28
Favorevoli: 6
Contrari: 22
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK