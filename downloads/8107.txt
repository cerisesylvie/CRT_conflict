Consiglio Regionale della Valle d'Aosta - Oggetto del Consiglio n. 2548 del 28 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2548 del 28 gennaio 1987 - Resoconto
OGGETTO N. 2548/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Do comunicazione al Consiglio dell'attività
svolta dalla Presidenza del Consiglio e dagli organi consiliari
dopo l'ultima adunanza.
Disegni di legge presentati:
D.L. n. 346, presentato dalla Giunta regionale in data 15
gennaio 1986, concernente: "Aumento, per il triennio 1987/89 della
spesa per l'applicazione della L.R. 28.6.1962, n. 13, modificata
con L.R. 31.5.1979, n. 31, recante norme per il risanamento del
bestiame in Valle d'Aosta nei riguardi delle brucellosi,
tubercolosi e mastiti" (1^ e 4^ Commissione).
D.L. n. 347, presentato dalla Giunta regionale in data 15
gennaio 1987, concernente: "Aumento della spesa per l'applicazione
della L.R. 11.8.1981, n. 54 e successive modificazioni ed
integrazioni, concernente norme per favorire l'inserimento
lavorativo dei cittadini portatori di handicap" (1" e 4^
Commissione).
D.L. n. 348, presentato dalla Giunta regionale in data 15
gennaio 1987, concernente: "Aumento della spesa per l'applicazione
della L.R. 15.12.1982, n. 93 e successive modificazioni e
integrazioni concernente norme in materia di servizi a favore delle
persone anziane ed inabili" (1^ e 4^ Commissione).
D.L. n. 349, presentato dalla Giunta regionale in data
15.1.1987, concernente: "Aumento della spesa per l'applicazione
della L.R. 10 giugno 1984, n. 17 concernente gli interventi
assistenziali a favore di minori" (1^ e 4^ Commissione)
D.L. n. 350, presentato dalla Giunta regionale in data
15.1.1987, concernente: "Finanziamento delle spese per l'assistenza
a favore di soggetti handicappati fisici, psichici e sensoriali"
(1^ e 4^ Commissione).
D.L. n. 351, presentato dalla Giunta regionale in data
15.1.1987, concernente: "Integrazione dell'art. 19/bis (posteri di
deroga previsti dagli strumenti urbanistici) della L.R. 15.6.1978,
n. 14 e successive modificazioni, in materia urbanistica e di
pianificazione territoriale" (2^ Commissione).
P.L. n. 352, presentata dal Consigliere Sandri in data 21
gennaio 1987, concernente: "Diritto di accesso ai documenti
amministrativi" (1^ Commissione).
Disegni di legge vistati:
D.L. n. 325, concernente: "Interventi finanziari della Regione
per il funzionamento di case di riposo gestite da istituzioni
private e da enti morali".
D.L. n. 333, concernente: "Finanziamento di opere per le
strutture ospedaliere dell'U.S.L.".
D.L. n. 340, concernente: "Destinazione dei fondi assegnati
dallo Stato ai sensi della legge 17 maggio 1983, n. 217 - Legge
quadro per il turismo".
D.L. n. 337, concernente: "Concessione di un contributo
straordinario al consorzio regionale per la tutela, l'incremento e
l'esercizio della pesca nella Valle d'Aosta".
D.L. n. 338, concernente: "Rifinanziamento della L.R. 21.3.1977,
n. 17 e successive modificazioni concernente: Protezione della
flora alpina".
D.L. n. 306, concernente: "Riapprovazione con modificazioni
della L.R.: Riforma dell'organizzazione turistica della
Regione".
Disegni di legge non vistati:
Con sentenza n. 296/1986 la Corte Costituzionale ha dichiarato
la illegittimità costituzionale della legge regionale concernente:
"Intervento della Regione sulla partecipazione degli assistiti alle
spese per le prestazioni di diagnostica strumentale e di
laboratorio".
Deliberazioni vistate: n. 8
In data 16 gennaio 1987 è stata vistata dal Presidente della
Commissione di Coordinamento la seguente deliberazione consiliare
per la quale erano stati richiesti chiarimenti:
n. 2501/VIII in data 22 dicembre 1986 concernente: "Proroga
dell'incarico al dipendente Elio PAU di Commissario regionale nei
servizi di controllo sulla gestione appaltata della Casa da gioco
di Saint-Vincent".
Riunioni di Commissioni:
Ufficio di Presidenza: 1
2^ Commissione: 1
1^ e 2^ Commissione in riunione congiunta: 1
1^ e 3^ Commissione in riunione congiunta: 1
1^ e 4^ Commissione in riunione congiunta: 1
1^ e 5^ Commissione in riunione congiunta: 1
Gruppo di lavoro per la revisione del Regolamento: 1
Signori Consiglieri,
è scomparso nei giorni scorsi a Roma, a seguito di un male
incurabile, il pittore Renato Guttuso, nato a Bagheria 75 anni
fa.
Con la scomparsa di Guttuso il nostro paese perde uno dei suoi
artisti più prestigiosi, dominatore incontrastato della scena
artistica non soltanto italiana ma anche mondiale.
Renato Guttuso è stato tra i protagonisti della polemica contro
il Novecento ed ha fatto parte del Movimento denominato
"Corrente".
Nell'immediato dopoguerra è stato tra gli animatori del fronte
nuovo delle arti e del successivo Movimento realista, dedicando
numerose grandi tele a temi di argomento storico e sociale quali
l'occupazione delle terre in Sicilia, i funerali di Togliatti,
Vucciria.
Parallelamente ha continuato a sviluppare un discorso più intimo
con le "Visite" e "Bosco d'amore".
È stato anche membro dell'Assemblea di Palazzo Madama per due
legislature a partire dal 1976.
Nei giorni scorsi è scomparso il Dr. Ottino Jeantet, che per
alcuni anni fu Consigliere comunale per l'Union Valdôtaine al
Comune di Aosta e Presidente dell'Azienda autonoma di Soggiorno di
Cogne.
È scomparso, altresì, nei giorni scorsi ad Aosta, il Dr.
Domenico Squillaci, da parecchi anni Dirigente dell'Ufficio
Distrettuale Imposte Dirette e Presidente dell'Azienda Farmaceutica
Municipalizzata di Aosta.
Credo di interpretare il pensiero dell'intero Consiglio
regionale nel rinnovare le nostre condoglianze alle famiglie.
Il Presidente della Co.Re.Co. ha fatto pervenire a questa
Presidenza la relazione annuale concernente l'attività della
Commissione regionale di Controllo sugli atti degli enti locali
relativa al 1986.
Il Sen. Pietro Fosson, con lettera in data 24 gennaio 1987, ha
trasmesso a questa Presidenza un estratto del resoconto della
seduta del Senato del 19 dicembre 1986, in cui si fa riferimento
all'emendamento dal medesimo presentato alla legge finanziaria
dello Stato per garantire il finanziamento del piano di
ristrutturazione dello stabilimento Deltasider di Aosta.
Dalla documentazione trasmessa risulta altresì la decisione
dell'assemblea di non accogliere emendamenti alla legge in
discussione e la conseguente approvazione di un ordine del giorno
risultante dalla trasformazione dell'emendamento.
Gli atti sono depositati presso la Segreteria della Presidenza
per la consultazione.
Come i Consiglieri avranno visto, è stata esposta la bandiera
dell'Europa Unita; ciò in ossequio alla volontà europeista più
volte espressa da questo Consiglio.
PRESIDENTE:
Qualche Consigliere intende prendere la
parola sulle Comunicazioni del Presidente del Consiglio?
Ha chiesto di parlare il Vice Presidente Dolchi, ne ha
facoltà.
DOLCHI (P.C.I.):
Signor Presidente, colleghi Consiglieri,
i compagni del Gruppo comunista mi hanno incaricato di esprimere il
sentimento di dolore e cordoglio per la perdita di un uomo, Renato
Guttuso, che ha caratterizzato per la sua personalità di
intellettuale e di pittore, nonchè per il suo impegno civile e
politico di comunista, non solo la sua vita, ma la recente storia
dell'arte, della cultura del nostro paese, e non solamente del
nostro paese.
Nell'associarmi alle parole del Presidente del Consiglio, che
ringrazio, confesso che non mi sento di rievocare la sua vita di
grande e affermato Pittore. Molto è stato scritto da eminenti
uomini politici e di cultura; ampi servizi sui canali televisivi ce
lo hanno fatto rivivere ed abbiamo riudito la sua voce, che ci
parlava delle sue prime esperienze. Mi ha colpito la frase "tanta
fame durante le prime battaglie" per dipingere come voleva e
sentiva.
Lo abbiamo sentito parlare - dicevo - lui stesso, alla
televisione, delle sue opere, del suo amore per la Sicilia, del suo
rispetto e della sua partecipazione alla vita lombarda, del suo
amore per i colori caldi, violenti, della sua terra, che egli ha
trasfuso nelle sue tele.
Vorrei ricordarlo, invece, come l'ho visto e come l'ho
conosciuto in parecchie occasioni, durante riunioni e convegni di
partito, sempre calmo, attento, partecipe al dibattito. Una volta,
per caso, gli ero seduto accanto e durante il dibattito ho visto
che prendeva appunti, e prendendo appunti, come capita sovente ad
alcuni di noi, effettuava anche dei "disegnini", degli schizzi a
margine del foglio, poche righe, ma piene di forza. Alla fine,
alzandosi, stracciò i due o tre fogli, non potei fare a meno di
chiedergli: "Ma perchè stracciare questi fogli?"
Mi guardò e mi rispose con calma: "Gli appunti erano per un
intervento che non ritengo utile di fare, dato che il dibattito è
stato esauriente; i disegni non avevano sufficiente forza e,
soprattutto, non avevano colore".
Il segreto della fama, il segreto dell'imporsi della sua
pittura, del suo successo, credo sia l'uso del colore, anche
violento. Con lui, colleghi Consiglieri, l'arte perde un grande
protagonista, che ha lasciato il segno in questi ultimi anni nella
sua cultura internazionale. Ed è con questo sentimento di
rimpianto, di commozione ed anche, permettetecelo, un pochino di
orgoglio, perchè era un compagno nostro, che abbiamo voluto
ricordare in questo Consiglio regionale della Valle d'Aosta.
Vorrei aggiungere a queste parole il nostro sentimento di
cordoglio per le altre personalità, per gli altri uomini, che ci
hanno lasciato e di cui il Presidente del Consiglio ha richiamato
la memoria. A questi vorrei aggiungere, proprio perchè anche questo
è stato un amico e un compagno di lotta, il partigiano comandante
Guglielmo Caracciolo, detto Bruno, che, romano di origine, di una
generazione più anziana della nostra (era nato nel 1907), aveva
avuto degli stretti contatti con Caveri, Lino Binel, Amedeo
Berthod, negli ultimi anni del periodo fascista, e che partecipò
attivamente poi alla Resistenza nel CLN e nel comando zona di
Cogne. Egli è deceduto a Roma, alla fine della settimana scorsa;
anche ai suoi familiari - il figlio è Consigliere Comunale al
Comune di Aosta - vanno i sentimenti di cordoglio del Gruppo
comunista al Consiglio regionale.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Brevissimamente, per associarmi a nome
del Gruppo socialista, alle parole di cordoglio già espresse dal
Presidente del Consiglio e dal Vice Presidente per la scomparsa del
pittore Renato Guttuso. Non sto ad aggiungere altro, meglio di me
hanno detto i colleghi; volevo solo associarmi anche alle parole di
cordoglio espresse per gli altri lutti che hanno colpito più da
vicino la comunità valdostana.
Volevo, infine (approfitto di questa occasione), complimentarmi
con il Presidente del Consiglio e con l'Ufficio di Presidenza per
la decisione di esporre all'esterno del nostro Consiglio, durante
le sedute dello stesso, la bandiera dell'Europa Unita. Può essere
giudicato un elemento secondario; a mio avviso non lo è, ma la
testimonianza visiva di un impegno politico che caratterizza e che
ha caratterizzato soprattutto l'attività di questo consesso. I miei
complimenti, quindi, al Presidente del Consiglio e, insieme ad
essi, il mio rammarico per avermi respinto ben due interpellanze,
che avevo presentato per questa adunanza.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ (A.D.P.):
Ciò che mi rende più triste dopo la
morte di Renato Guttuso, al di là delle satire ispirate al cattivo
gusto e contrarie al comune sentimento, è il fatto che non potremo
più vedere nuovi quadri di questo pittore.
D'altra parte, di fronte alla morte ci dobbiamo rassegnare con
umiltà, con la coscienza che questo è il nostro destino e con la
speranza, l'intuizione, la percezione che la nostra vita e i frutti
di questa, dopo la morte, assumeranno significati più ampi di
quelli che ora ci è dato di capire.
Con Renato Guttuso scompare uno dei più grandi artisti del mondo
contemporaneo, scompare un personaggio che nel panorama culturale
italiano, in particolare, si era imposto per la qualità della sua
pittura, per le vicende della sua vita sociale e politica, per la
sua attualità. Un uomo geniale, quindi, attento alle vicende
culturali, storiche, politiche, del suo paese, a tal punto che dopo
la guerra sposò interamente la causa di un'arte d'ispirazione
politica e sociale. Basti ricordare a questo proposito i "Balli
contadini", "Gli zolfatari" del '45-48, "L'occupazione delle terre
in Sicilia" che riscosse un notevole successo alla XXV Biennale di
Venezia.
Si può dire, leggendo le sue tele, che Guttuso abbia espresso
valori universali cercando nelle radici antiche e primitive del suo
paese, la Sicilia, il significato più autentico ed originale della
sua pittura. Nella sua vita traspare l'amore per la bellezza, per
la donna, per la natura, per l'uomo in quanto persona, per la vita
e per tutto ciò che può allietare la vita, dalle piccole alle
grandi cose: dalla sigaretta al buon whisky, dalla buona lettura
all'impegno politico. Non solo, Guttuso ha sempre dimostrato una
grande sensibilità nei confronti della sofferenza e dei problemi
dell'umanità, dalla gioia al dolore, alla collera. Per Guttuso
perché un'opera viva bisogna che un uomo che la produce sia in
collera ed esprima la sua collera nel modo che più si confà a
quell'uomo. Un'opera d'arte è sempre la somma dei piaceri e dei
dolori dell'uomo che l'ha creata.
Come definire la pittura di Guttuso? Alberto Moravia ha definito
Guttuso un"espressionista mediterraneo". Mi limiterò a ricordare la
densità e lo spessore della sua pennellata che forse esprimono il
suo carattere malinconico, pieno però di slancio vitale, che nei
colori violenti trova, come ha ricordato il Vice Presidente Dolchi,
la massima espressione: i rossi fiammanti, gli azzurri improvvisi,
i gialli, il bianco e il nero, il chiaro e lo scuro, la luce e
l'ombra, il verde acerbo dei limoni e dei cedri della Sicilia.
Un Guttuso cattolico o laico? Molti se lo sono chiesto. Credo ad
un Guttuso non cattolico, non laico. Credo ad un Guttuso che di
fronte alla morte ha percepito con grande vigore la dimensione
cosmica quasi divina; un Guttuso quindi cosmico, un Guttuso fra il
sole e la luna, un Guttuso fra il cielo e la terra, un Guttuso fra
l'umano e il divino.
Colgo anche l'occasione per esprimere a nome del Gruppo
consiliare degli A.D.P. le più sentite condoglianze alle famiglie
di Ottino Jeantet e di Domenico Squillaci recentemente
scomparsi.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE (U.V.):
Nous aussi, nous voulons rappeler
aujourd'hui Ottino Jeantet qui a déjà été rappelé par le Président
du Conseil. Nous le rappelons en tant qu'adhérent à notre
mouvement, en tant que participant à la vie de notre mouvement
activement dans la session de Saint-Martin de Corléans et, aussi,
dans toute son activité publique et dans son oeuvre de travail à
Cogne.
Dans ce sens nous ne pouvons que renouveler à la famille nos
condoléances les plus émues parce que la Vallée d'Aoste avec Ottino
Jeantet perd un homme de qualité et avec des caractéristiques très
particulières de précision, de volonté, de capacité de travail et,
surtout, de respect des autres. Dans ce sens nous renouvelons nos
condoléances à la famille Jeantet; c'est la vie qui passe, un autre
Unioniste s'en va et nous sommes tristes aujourd'hui comme nous
étions le jour de sa disparition.
En même temps nous voulons nous associer aux paroles du
Président du Conseil pour rappeler les autres morts; il est décédé
dans ces jours M. Peano, un nom qui est lié à celui de M. Jeantet
parce qu'ils avaient travaillé ensemble à la Cogne, une industrie
qui très souvent nous tracasse.
Vorrei dire anch'io due parole su Guttuso. Ricordare Guttuso in
questo Consiglio è senz'altro giusto, in quanto questo è un uomo
che appartiene all'umanità per quello che ha fatto. In questo modo
voglio ricordarlo, al di là delle polemiche che hanno un po'
toccato in questi giorni la sua figura e che non fanno onore a chi
vuole sminuire l'immagine di questo grande uomo. Rinnovo le
condoglianze alla sua famiglia, sebbene la stessa, al momento
attuale, non esista più e nello stesso tempo al Partito Comunista,
di cui era non solo un fedele aderente, ma un militante di sicura e
provata fede.
Vorrei ricordare anche la figura di Domenico Squillaci per
manifestare il nostro cordoglio alla Democrazia Cristiana di Aosta
e perché Domenico Squillaci faceva parte della minoranza grecanica
della Calabria. In questa veste aveva avuto dei contatti con noi
per discutere dei problemi della sua gente. Rinnovo al suo partito
e alla sua famiglia le nostre condoglianze.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Mi associo a quanto è stato detto finora
dai Consiglieri che sono intervenuti, almeno per quanto riguarda la
commemorazione degli esponenti valdostani.
Voglio ricordare Ottino Jeantet per una caratteristica che non è
stata ancora citata dai colleghi. Credo si possa ascrivere a lui
buona parte del merito di aver salvato a Cogne un turismo a misura
d'uomo e, soprattutto, quella meraviglia che è il prato di S. Orso.
Sono riconoscente alla sua figura per questa battaglia che aveva
condotto qualche decennio fa e faccio augurio che tutti noi, memori
di questo uomo e di questo impegno, vorremo conservare anche in
futuro questo prato.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
A nome del mio partito e mio
personale mi associo alle parole di condoglianza espresse dal
Presidente del Consiglio per la morte di Guttuso e degli altri, in
modo particolare dell'amico Squillaci, che conoscevo da molti
anni.
Vorrei anch'io complimentarmi con il Presidente del Consiglio
per avere intuito che era il momento effettivo di uscire dal
"provincialismo" in cui da molto tempo siamo immersi; l'esposizione
della bandiera d'Europa è un momento importante sia per la Valle
d'Aosta sia per questo Consiglio regionale. Dico subito, ma senza
polemizzare, che non condivido l'ordine con cui sono state esposte
le bandiere; avrei preferito che si fosse esposta prima la bandiera
europea, seguita da quella italiana e da quella valdostana.
Mi debbo infine lamentare con il Presidente del Consiglio perchè
in qualche occasione tenta di censurare, come ha fatto nel mio
caso, mozioni o interpellanze che ho presentato, rifacendosi ad
alcuni articoli del Regolamento. Mi auguro che il Presidente del
Consiglio, che è un democratico, si comporti nello stesso modo nei
confronti degli altri Consiglieri e che non scelga sempre i soliti
Consiglieri dell'opposizione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Volevo sapere dal Presidente del
Consiglio come mai l'elezione dell'Assessore, di cui lui è
relatore, è al 16° punto e non al 4° come è d'abitudine.
PRESIDENTE:
Si è sempre proceduto in questo modo, a parte
il fatto che, in assenza del Presidente della Giunta, non si
potrebbe passare alla votazione e si sarebbe rinviato, comunque, al
pomeriggio. Abbiamo seguito le norme regolamentari, che prevedono
in inizio di seduta la trattazione di interrogazioni ed
interpellanze.
Per quanto riguarda l'esposizione delle bandiere, queste sono
esposte nell'ordine che ha detto il Consigliere Baldassarre, per
cui mi stupisco delle sue affermazioni. In ogni caso, devo
ricordare che c'è una legge che stabilisce che, in caso di
esposizione di bandiere, la bandiera italiana deve stare in mezzo,
se ce ne sono più di due; se non due, deve stare sulla destra.
In merito alle interpellanze, cui hanno fatto riferimento i
Consiglieri Baldassarre e Torrione, la mia risposta è molto
semplice, in quanto sono state prese a riferimento le norme
regolamentari. Mi si rimprovera di prendere di mira sempre gli
stessi Consiglieri; è ovvio che non posso che rivolgermi che a quei
Consiglieri che presentano interrogazioni ed interpellanze.
Comunque, il mio diniego è sempre molto, ma molto limitato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK