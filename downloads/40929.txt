Consiglio Regionale della Valle d'Aosta - Oggetto del Consiglio n. 207 del 21 novembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 207 del 21 novembre 2018 - Resoconto
OGGETTO N. 207/XV - Disegno di legge n. 10: "Assestamento del
bilancio di previsione per l'anno finanziario 2018 e secondo
provvedimento di variazione al bilancio di previsione della Regione
per il triennio 2018/2020".
Fosson (Presidente)
- Punto 44.01 all'ordine del giorno.
La parola al consigliere Cognetta per l'illustrazione.
Cognetta (MOUV')
- Innanzitutto vorrei ringraziare i
dipendenti dell'Assessorato finanze, attività produttive,
artigianato e politiche del lavoro e, in particolare, ovviamente
gli uffici del Dipartimento bilancio, finanze e patrimonio per la
realizzazione di questa legge e per la collaborazione nella stesura
di questa relazione.
Illustrerò di seguito le variazioni più significative
intervenute nella parte spesa di questo disegno di legge. Le
riduzioni di spesa per l'annualità 2018, oltre a quelle compensate
all'interno degli Assessorati, sono state pari a 5,6 milioni di
euro, 2,9 milioni sono stati resi a disposizione della riduzione
degli stanziamenti sulla legge regionale n. 8 del 2016, oggetto di
rimodulazione nella parte normativa del medesimo disegno di legge
all'articolo 15. I bandi verranno pertanto pubblicati dopo
l'entrata in vigore di questa legge, rendendo così possibile la
ricollocazione degli stanziamenti relativi per l'annualità 2018.
Gli incrementi di spesa nel 2018 più significativi sono registrati
nell'Assessorato all'agricoltura, ove sono stati incrementati a 2,2
milioni di euro gli stanziamenti per i trasferimenti correnti
all'Associazione Regionale Allevatori Valdostani. Nel medesimo
settore sono stati stanziati 364 mila euro a titolo di
trasferimenti correnti a imprese di trasformazione e
commercializzazione dei prodotti agricoli, per cambi di locazione e
per la gestione di strutture e impianti. Uno stanziamento di 400
mila euro è stato previsto per il sostegno all'accesso alle
abitazioni nell'ambito del fondo regionale per le politiche
abitative. L'importo di 400 mila è stato anche stanziato per gli
asili nido, 98 mila euro per la SFOM, 150 mila euro per le
manifestazioni turistiche (c'è un refuso nella relazione) e 500
mila euro per l'incremento del fondo di rotazione a sostegno delle
attività turistico-ricettive e commerciali.
Vengo quindi all'analisi dell'articolato. L'articolo 1 verrà
probabilmente abrogato a seguito dell'accordo per la definizione
dei rapporti finanziari con lo Stato, nel momento in cui ci sarà la
definizione da parte della legge di bilancio dello Stato.
L'articolo 2 autorizza l'iscrizione dell'avanzo di amministrazione
della Regione e dei Comuni tra le entrate dei rispettivi bilanci e
di considerarle ai fini del rispetto del pareggio di bilancio,
previsto dall'articolo 9 della legge n. 243 del 2012. Le recenti
sentenze della Corte costituzionale riguardanti la materia hanno
affermato la possibilità di utilizzare anche le risorse riferite
all'avanzo d'amministrazione derivante dal rendiconto
dell'esercizio precedente, sebbene facendo riferimento agli enti
locali ma non espressamente alle Regioni.
I successivi articoli 3, 4, 5 e 6 del disegno di legge si
riferiscono a un contenuto tecnico obbligatorio. In particolare
l'articolo 3 aggiorna la consistenza dei residui attivi e passivi
che erano stati iscritti in via presuntiva nel bilancio di
previsione. L'articolo 4 aggiorna l'importo del presunto fondo
iniziale di cassa. L'articolo 5 recepisce il risultato
d'amministrazione dell'esercizio 2017, così come emerge nel
rendiconto approvato recentemente da questo Consiglio con la legge
regionale 1° agosto 2018, n. 8. L'articolo 6 prende atto
dell'avvenuta iscrizione alla competenza 2017 dei fondi derivanti
da assegnazioni europee, statali e da spese vincolate e legate ad
altre entrate a destinazione vincolata.
L'articolo 7 ha una natura tecnica e, modificando la legge
regionale n. 9 del 2008, ripristina, a seguito di una errata
abrogazione, l'esenzione di tasse auto a favore delle
organizzazioni non lucrative di utilità sociale, le ONLUS. La
proposta ripristina i riferimenti normativi vigenti, come da
decreto legislativo n. 117 del 2017 (Codice del terzo settore),
tenuto conto del fatto che non è ancora stato istituito il Registro
unico del Terzo settore previsto dal medesimo decreto.
Anche l'articolo 8 corregge una errata abrogazione e reintroduce
le agevolazioni IRAP per le nuove imprese, già previste
dall'articolo 2, comma 2, della legge regionale 22 dicembre 2017,
n. 21 ovvero la legge regionale di stabilità del triennio
2018/2020.
Gli articoli dal 9 al 14 contenuti nel capo IV contengono
disposizioni che adeguano le autorizzazioni di spesa contenute in
alcune norme regionali, coerentemente con le variazioni degli
stanziamenti di bilancio riassunti negli allegati al disegno di
legge stesso.
L'articolo 15 modifica la legge regionale del 13 giugno 2016, n.
8, prevedendo innanzitutto la possibilità per la Regione di
avvalersi del supporto della società finanziaria regionale,
Finaosta, nella valutazione delle manifestazioni acquisite per la
definizione e la stipulazione degli accordi. Quanto agli interventi
per cui possono essere promossi gli accordi, si precisa che tra
essi rientrano anche quelli che si caratterizzano per la
sostenibilità energetico-ambientale, al fine di adeguare la
normativa regionale alla disciplina statale in materia di
delocalizzazione del decreto-legge 12 luglio 2018, n. 87.
L'articolo 16 dispone la revoca del mutuo con l'Istituto del
credito sportivo già autorizzato per il 2019, in seguito alla
verifica che la tipologia di intervento per il quale era stato
previsto il ricorso al mutuo nell'ambito di apposita convenzione
non può beneficiare del contributo del CONI previsto dalla
convenzione stessa.
L'articolo 17 dispone il riconoscimento della legittimità dei
debiti fuori bilancio della Regione, derivanti da sentenze
esecutive o da acquisizione di beni e servizi in assenza di un
preventivo impegno di spesa, ai sensi dell'articolo 73, comma 1,
lettere a) ed e) del decreto legislativo n. 118 del 2011.
Gli articoli dal 18 al 21 modificano le autorizzazioni di spesa
relative ad alcune leggi regionali, lo stato di previsione
dell'entrata e lo stato di previsione della spesa. L'articolo 22
reca infine le dichiarazioni di urgenza.
Se i colleghi sono d'accordo e il Presidente me lo permette,
vorrei anche leggere la relazione agli otto emendamenti presentati
in Commissione dalla maggioranza, di cui vi è stata trasmessa copia
e sono allegati alla legge.
L'emendamento 1 propone di delimitare l'applicabilità della
norma di agevolazione destinata alle nuove imprese, reintrodotta
dall'articolo 8 del disegno di legge in esame, al fine di
ripristinare le agevolazioni IRAP per le nuove imprese, già
previste dall'articolo 2, comma 2, della legge regionale 22
dicembre 2017, n. 21, erroneamente abrogato dalla legge regionale
n. 2 del 2018 al solo periodo di imposta 2018, in continuità con la
disciplina in vigore dal 2013. La modificazione al comma 1
dell'articolo 8 si rende necessaria per non creare dubbi
interpretativi per i contribuenti aventi esercizio infrannuale, in
considerazione del fatto che è in corso di predisposizione una
disposizione più favorevole destinata alle nuove imprese, da
inserire nella legge di stabilità regionale per il 2019 e che sarà
pertanto operativa dal periodo di imposta in corso al 1° gennaio
2019.
Gli emendamenti 2, 3 e 4 si rendono necessari per garantire
l'immediata entrata in vigore delle norme precedentemente inserite
nel disegno di legge n. 9, ovvero manutenzione del sistema
normativo regionale, modificazioni di leggi regionali e altre
disposizioni, il cui
iter
è ancora in corso di svolgimento.
In particolare l'articolo 16bis, corrispondente all'articolo 5 del
DDL n. 9, dispone, al fine di consentire il regolare avvio della
stagione sciistica 2018/2019, il prolungamento per un periodo
massimo di quattro anni della vita tecnica delle sciovie a fune
alta con esercizio esclusivamente invernale e in scadenza
successiva alla chiusura della stagione sciistica 2017/2018 e
antecedente all'avvio della stagione sciistica 2018/2019, come
quella di Champorcher, subordinatamente all'esecuzione non oltre il
primo dicembre 2018 degli adeguamenti necessari a garantire
l'idoneità al funzionamento e alla sicurezza degli impianti.
L'articolo 13-ter, che corrisponde all'articolo 8 del DDL n. 9,
reca "Modificazioni alla legge regionale 19 maggio 2006, n. 11"
introducendo, mediante l'inserimento dell'articolo 11bis, la
sperimentazione di
voucher,
a decorrere dal 1° settembre
2019 e sino al 31 agosto 2021, a sostegno della spesa per la
frequentazione dei nidi d'infanzia delle famiglie residenti nel
comune di Aosta e nell'Unité des Communes valdôtaines, qualora
detti enti facciano richiesta di adesione alla sperimentazione
entro il 30 aprile 2019. Le modalità per la concessione dei
predetti voucher, da determinarsi sulla base dell'Isee, sono
disciplinati con deliberazione della Giunta regionale e l'articolo
16quater corrisponde ai commi 6 e 7 dell'articolo 6 del DDL n. 9
reca disposizioni in materia di personale. In particolare è
introdotta una modificazione al comma 1, dell'articolo 1, della
legge regionale 25 novembre 2016, n. 21, al fine di mantenere ferma
la vigenza delle graduatorie per il reclutamento a tempo
indeterminato di agenti del Corpo forestale della Valle d'Aosta e
dei vigili professionisti nel Corpo valdostano dei vigili del
fuoco, sino al completamento delle procedure di assunzione per gli
idonei ammessi nei limiti della programmazione del fabbisogno di
personale per l'anno 2018, per consentire la partecipazione ai
corsi previsti dalla normativa regionale vigente.
In considerazione infine dell'approssimarsi della stagione
invernale, al fine di garantire la sicurezza e la percorribilità
delle strade regionali, è autorizzata per l'anno 2018 l'assunzione
a tempo determinato di operai, cantonieri e autisti nella misura
massima di quattro unità, corrispondenti a quelli cessati dal
servizio nello stesso anno senza oneri aggiuntivi rispetto a quelli
già previsti.
Gli emendamenti 5, 6 e 8 conseguono a specifiche richieste di
riconoscimenti di debiti fuori bilancio, pervenute alle strutture
regionali competenti successivamente all'approvazione da parte
della Giunta del DDL n. 10. Infine l'emendamento 7 si rende
necessario al fine di correggere un errore materiale presente nel
testo nella colonna "Creditore".
Presidente -
Dichiaro aperta la discussione generale. La
parola al consigliere Nogara.
Nogara (UVP)
- Io vorrei cogliere l'occasione di questo
intervento per commentare la lettera inviata dal presidente
dell'AREV a tutti i capigruppo di questo Consiglio, penso che
l'abbiate ricevuta tutti. Innanzitutto, prima di commentare il
contenuto, vorrei condividere quello che c'è scritto: l'importanza
del mondo agricolo nella nostra regione per il mantenimento dei
nostri alpeggi, delle nostre montagne, del territorio in generale.
Mi vorrei compiacere anche del cambio di atteggiamento rispetto al
passato, perché con questa lettera il presidente dell'AREV si è
rivolto un po' a tutto il Consiglio regionale, mentre in passato
gli atteggiamenti erano un po' diversi. C'erano i pagamenti in
corso, c'erano tante iniziative in atto, ma c'erano anche tanti
articoli pesanti sul giornale o contestazioni. In questo momento di
difficoltà, perché ci sono delle difficoltà per i pagamenti, direi
che è giusto affrontare la situazione in questo modo, cercando di
coinvolgere il Consiglio regionale nelle problematiche legate
all'agricoltura.
Noi, con altri gruppi di minoranza, avevamo già presentato
quest'estate una risoluzione, che era stata condivisa anche dalla
maggioranza e dalla Giunta, che era stata controfirmata
dall'assessore Aggravi e dall'assessore Gerandin, la quale andava
proprio in questa direzione. Anche nella passata legislatura è
successo esattamente la stessa cosa: nel bilancio erano stati
previsti dei soldi per l'agricoltura, tra cui quelli che vanno
all'AREV per le rassegne del bestiame, ed erano previste anche in
questa legislatura in assestamento di bilancio le cifre necessarie
per il pagamento dei premi per le rassegne. Noi in questa
risoluzione avevamo richiesto e avevamo fatto rilevare che era
importante deliberare questo assestamento, perché, con i tempi che
ci sono per istruire le pratiche, nel periodo in cui si scende
dagli alpeggi e c'è bisogno di soldi liquidi, era importante avere
già questa disponibilità. A questo punto è importantissimo che ciò
avvenga in questo momento, anche se in ritardo.
Qui c'è una richiesta di presa di posizione per portare avanti
questo assestamento. In conclusione io vorrei ricordare che, se non
viene votato dalla minoranza, questo assestamento non passa. Vorrei
far rilevare proprio questo in questo momento, che c'è una volontà,
ma più che una volontà, c'è una presa di responsabilità da parte di
tutti che per problemi del genere bisogna comportarsi di
conseguenza.
Presidente -
La parola all'assessore Aggravi.
Aggravi (LEGA VDA)
- Voglio aggiungere un aspetto di
specifica, che in parte è già stato rappresentato dal collega
Cognetta, che riguarda la legge n. 8, visto che questo Consiglio
tra l'altro ne ha parlato in una seduta precedente. In questo
provvedimento vi sono degli accorgimenti normativi ed è stato
specificato che parte delle risorse che verranno utilizzate per la
variazione sono frutto di efficienze sulla legge n. 8. Comunque
sia, nel progetto di bilancio che si sta preparando, con
l'intenzione di mantenere viva la stessa legge n. 8, sono previste
risorse per permettere ai bandi di essere presentati. Quindi in
linea con la volontà comunque di perseguire e di portare avanti
questo intervento, il bando verrà presentato e abbiamo potuto
utilizzare queste risorse per la variazione. Unica specifica.
Ringrazio anticipatamente e prendo spunto dall'intervento del
collega Nogara, a proposito del supporto che giustamente è stato
rappresentato, visto che, al di là delle posizioni politiche, credo
che gli interventi contenuti in questo provvedimento siano comunque
condivisibili e rispondano, visto anche il periodo, alle delle
esigenze che alcuni settori hanno manifestato.
Presidente -
La parola alla consigliera Certan.
Certan (ALPE)
- Intervengo in discussione generale anche
per presentare alcuni emendamenti che verranno visti
successivamente nel dettaglio. Vi sono due inserimenti che avevamo
pensato di mettere in una norma, su consiglio dell'Ufficio
legislativo. Oggi la inseriamo in questa variazione, perché credo
sia importante anche a livello di tempistica e per tutta una serie
di motivi che credo siano stati sottolineati dai colleghi
precedentemente. Questa variazione è un po' in ritardo rispetto al
mese di settembre, quando l'abbiamo preparata, quindi crediamo che
sia importante che oggi venga approvata e riguarda la
sperimentazione del
voucher
per la frequenza dei nidi
d'infanzia. È un progetto e una sperimentazione discussa con il
Comune di Aosta, ma contestualmente anche con tutte le Unités des
Communes valdôtaines, che riguarda un tentativo per progredire
riguardo all'accesso, ma anche al sistema di frequenza e di
sovvenzionamento degli asili nido da parte del pubblico. Come
sappiamo, il pubblico deve garantire e sostenere il 33 percento del
totale dei frequentanti, così dice il Trattato di Lisbona che
traccia dei limiti e degli
standard
. In Valle d'Aosta
sicuramente il pubblico in questi anni ha sostenuto molto le Unités
des Communes che hanno creduto e che hanno portato avanti questo
servizio sempre più fondamentale, soprattutto nella visione di
conciliazione famiglia/lavoro, oltre che sul piano del confronto
sociale. Crediamo che questo servizio per i piccoli e quindi per le
famiglie sia importante darlo con la massima qualità. Abbiamo
scelto di aprire la sperimentazione dal 1° settembre 2019, poiché
questa data è un momento dell'anno in cui i bambini cambiano e c'è
una variazione dell'utenza all'interno dei nidi, poiché quelli dei
tre anni passano alla scuola dell'infanzia. Questa data l'abbiamo
messa con una formula facoltativa: il Comune di Aosta e le Unités
des Communes che avranno voglia di sperimentare questo nuovo modo
di pagamento attraverso voucher, cosa che già avviene per le tate
familiari, avranno dei riferimenti legislativi sui quali
appoggiarsi e potranno avere, attraverso un percorso condiviso che
la Giunta dovrà tracciare in una prossima delibera, tutto
l'impianto legislativo per poterlo fare.
L'accreditamento attraverso voucher crediamo che possa essere
davvero la rivoluzione per quanto riguarda questo servizio, che
ripeto essere fondamentale oggi per le famiglie. Sicuramente potrà
mettere in luce quanto i diversi operatori che operano in questi
servizi potranno ancora fare per i nostri piccoli a livello di
progetto formativo, perché le famiglie potranno scegliere dove
iscrivere i propri figli, a seconda del fabbisogno che verrà
determinato dai Comuni o dalle Unités de Communes, per quanto
riguarda la qualità del progetto formativo e del progetto educativo
e non più solo per la mera appartenenza a un territorio e a una
via. Il voucher noi lo abbiamo pensato per la famiglia, in un
momento in cui sicuramente la flessibilità degli orari è molto
importante. Abbiamo anche pensato però che il pubblico è giusto che
sostenga un progetto educativo e non solo un momento di incontro e
di lavoro con i piccoli, di socialità, ma non di educazione, di
progetto educativo all'interno della struttura. Nei Comuni e nelle
Unités des Communes che aderiranno, si potrà partecipare e avere il
voucher, oltre che in base all'Isee, anche in base alla frequenza e
l'orario sarà quello minimo delle venti ore.
Crediamo che con questo primo passaggio si definisca tra l'altro
tutta una serie di tempi. La tempistica è al 28 febbraio 2019, con
la predisposizione di una delibera di Giunta che indicherà tutti i
criteri e i termini di concessione dei voucher; entro il 30 giugno
la Giunta regionale informerà la competente Commissione consiliare
circa l'attuazione della sperimentazione, dando evidenza dei
risultati ottenuti, quindi delle Unités des Communes o dei Comuni
che avranno aderito entro fine aprile, e la sperimentazione potrà
partire il primo settembre 2019. Ci è sembrato importante,
nell'ultima riunione con il Comune di Aosta, lasciare la scelta
facoltativa ai Comuni e alle Unités des Communes. Questo è un po'
quanto viene enunciato in questi emendamenti.
Presidente
- La parola al consigliere Viérin.
Viérin (UVP)
- Presidente Fosson, ci dispiace discutere
un importante atto, che abbiamo peraltro deciso di inserire
all'ordine del giorno, con un Governo che, oltre al dimezzamento
politico, ha un ulteriore dimezzamento di presenza sui banchi.
Questa è un po' l'attenzione che si ha nei confronti dei colleghi e
soprattutto nei confronti di un lavoro, come è stato sottolineato
dal collega Nogara, che, se non fosse sostenuto dai banchi
dell'opposizione, non avrebbe nemmeno i numeri per essere
approvato. È il paradosso del momento politico che stiamo vivendo,
ma è anche il paradosso di Assessori e di Presidente e
Vicepresidente probabilmente impegnati in questioni molto più
importanti rispetto a una variazione di bilancio, che invece
secondo noi è fondamentale per immettere nuove risorse all'interno
dei settori produttivi e non della nostra Regione, malgrado la sua
natura molto esigua, che è uno dei limiti che noi abbiamo esternato
anche in Commissione.
Al di là di questo, in modo molto pratico diremo qual è la
nostra posizione su questa variazione. Intanto la prima
considerazione, anche a fronte di alcune sollecitazioni che sono
state citate da parte delle categorie per dirci "cercate di mandare
avanti questo atto", noi crediamo che questo appello debba essere
principalmente rivolto ai banchi del Governo, visto che si è più o
meno proceduto in quattro/cinque mesi per fare un atto molto
semplice che poteva essere portato già in estate. Non è
responsabilità della crisi politica, delle scelte di qualcuno: è
una lentezza amministrativa che ci porta a fine novembre a
discutere questa variazione. È vero, poteva essere discussa nella
scorsa adunanza, ma meno male che non è stata discussa, tant'è che
alcuni articoli della vostra
omnibus
sono stati inseriti
all'interno della variazione. Ringraziamo il collega Cognetta per
aver fatto la parte di lavoro, anche a nome di altri colleghi, per
stralciare una omnibus che andava a fare una revisione normativa,
che peraltro non siete stati in grado di inviare agli organi
preposti nei termini e nei tempi dovuti, cioè in termini di
accelerazione, salvo poi dire "adesso l'Aula deve correre". L'Aula
corre e lo fa soprattutto grazie al lavoro dei gruppi di
opposizione che hanno, assieme ai gruppi di maggioranza in
Commissione, garantito che questo atto sarà votato. Sarà votato, al
di là dell'astensione in Commissione, anche e soprattutto perché
alcune proposte normative del collegato, cioè quella parte della
omnibus, sono stati inseriti. La collega Certan ha parlato dei
voucher
, noi avevamo pronto un emendamento che andava
proprio nella direzione di rivisitare e che poi è stato incarnato
in quello che l'ex Assessore ha ricordato. Abbiamo la questione dei
vigili del fuoco e dei forestali, persone che già dal mese di
aprile, da un punto di vista tecnico, erano stati individuati per
ricoprire certi ruoli e che a fine novembre non sanno ancora.
Questo è finalizzato ed è legato all'approvazione di tale atto -
ecco perché noi voteremo a favore - attraverso una norma che, anche
questa, poteva tranquillamente essere portata a luglio, visto che
l'abbiamo stralciata in un atto che arrivava novembre e con un
articoletto lo inseriamo in un altro atto. Questo per dire che, al
di là di tutti gli aspetti politici, questi sono stati mesi
contraddistinti da un procedere con assoluta lentezza.
Al di là delle poche risorse, la variazione di bilancio
dell'anno scorso aveva portato risorse necessarie per il settore
agricolo. Purtroppo quest'anno non si riesce ad arrivare a dare
soddisfazione piena alle richieste di quel mondo, malgrado i tanti
annunci, perché ne abbiamo sentiti di annunci nel difendere il
settore agricolo, ma si traducono in risorse che sono quelle che
sono. Diciamo questo perché non c'è una visione organica in questa
variazione, secondo noi, per affrontare le urgenze che derivano
anche dalla questione finanziaria, nel senso che queste risorse
vanno a ricalibrare alcune questioni che non erano state possibili
nella seconda fase di approvazione, con la prima variazione di
bilancio della primavera.
Concludo dicendo che il nostro sarà un sostegno amministrativo
per una maggioranza che non c'è e che non avrebbe i numeri per
approvare questo atto. Viviamo in una situazione paradossale in cui
si procede, sperando che ci siano i numeri per approvare gli atti,
ma noi non crediamo che questo sia il modo di procedere corretto,
per cui sollecitiamo da parecchio tempo la politica a parlarsi di
più, di cercare di superare veti, di superare personalismi, di
superare impossibilità di comunicazione che spesso sono finalizzate
probabilmente ad altri scopi che non sono quelli di risolvere i
problemi in quest'Aula, ma di tenere delle posizioni rigide perché
queste giocano a un ruolo che uno magari si è costruito, di una
certa caratterizzazione che però poi si scontra quotidianamente con
l'impossibilità di amministrare.
Noi oggi, attraverso questo che è uno dei primi atti che arriva
in Consiglio, rileviamo che, con una certa dose anche di
incoscienza, questa non più maggioranza porta un atto in Aula
sperando che ci siano i voti, senza invece aver messo in moto in
tutte queste settimane quella forza diplomatica che certe
ambasciate magari hanno portato, ma che poi non si sono
concretizzate in nulla di concreto nella possibilità di trovare
delle sintesi tra le diverse sensibilità, avendo delle
compatibilità anche ideali e di concezione del futuro sviluppo
della nostra Valle, ma che oggi vedono questo sistema bloccato in
una conformazione numerica che non ha la possibilità oggi di
portare un atto. Immaginiamo cosa succederà con il bilancio, che è
l'atto più importante per la nostra Regione. Lo diciamo in veste di
amministratori, in questo caso, avendo noi un ruolo anche politico,
ma non essendo questo nostro
volet
quello che
contraddistingue il nostro ruolo qui, ma lo diciamo proprio perché
siamo preoccupati che le questioni non possano essere tradotte in
azioni concrete, se non l'essere obbligati a votare a scatola
chiusa ciò che viene proposto, per non essere poi, come forze di
opposizione, tacciati come quelli che fermano i provvedimenti.
Questo lo diciamo anche per l'esterno, a chi ci ha scritto delle
lettere dicendo che bisognava approvare questa cosa; certamente la
approveremo. Forse gli appelli dovrebbero essere un po' più
organici nel chiedere il buonsenso a chi oggi rimane attaccato a
posizioni, senza avere più la solidità minima per vedere approvate
le cose che uno vuole fare. Quindi ci chiediamo, anche da un punto
di vista dei contenuti reali di poter incidere sul futuro di questa
comunità, quale sia questa grande capacità, voglia, bisogno o
ambizione di rimanere assolutamente rigidi sulle proprie posizioni
e anche attaccati ai propri posti, sapendo che non ci sono i numeri
per amministrare. Questo lo diciamo con semplicità, ma anche con
concretezza.
Il nostro sarà un voto favorevole, non di convinzione nei
contenuti, tranne per i pezzi sui quali abbiamo lavorato, ma anche
di solidarietà per i colleghi delle Commissioni che vi hanno
dedicato tempo ed energia, anche nei confronti dell'Assessore al
bilancio che vi ha dedicato le proprie energie. Un lavoro non
commisurato alla situazione reale che noi stiamo vivendo, anzi a
cui stiamo assistendo senza che chi dovrebbe invece preoccuparsi,
in termini anche di proposte concrete per le soluzioni alla crisi
che è in capo a chi conduce un progetto che non c'è più, oggi non
vede nessuna possibilità o, meglio, nessuna azione per cercare di
condurre fuori da questo guado la nostra Regione.
Presidente
- La parola al consigliere Testolin.
Testolin (UV)
- Per un intervento che vuole essere di
continuità con le precisazioni espresse dal collega Viérin. Un
intervento che vuole sottolineare anche la poca attenzione
dimostrata in Aula, prima con l'assenza sia del Presidente della
Regione che dell'Assessore all'agricoltura e ambiente, che peraltro
è quello più coinvolto da questa variazione di bilancio. Faceva
specie veder parlare con i banchi del Governo vuoti. Quindi
ringrazio per essere rientrati in aula e per condividere con
l'opposizione alcune valutazioni. Dico con l'opposizione, perché in
questo periodo effettivamente si è stati sollecitati, pur essendo
all'opposizione, a cercare di accelerare delle scelte che non sono
di competenza dell'opposizione stessa. Lo ha fatto l'AREV tramite
una lettera, ma lo fanno quotidianamente i referenti di molte
associazioni, di molte categorie che devono avere delle risposte,
che arrivano anche da questo atto. Chi ha l'onore di governare deve
assumersi, e deve farlo in maniera chiara, anche l'onere di dare
delle risposte e di darle in tempi congrui.
Questo atto è arrivato con un ritardo importante per tutta una
serie di motivi, ma comunque è un ritardo che va imputato a chi
governa, non a chi fa opposizione e chiede delle informazioni o
sollecita determinati interventi. È un atto che è arrivato alla
fine di un percorso assolutamente inedito, con dei momenti in cui
si sono trascinati tutta una serie di argomenti, dopo un periodo in
cui alcune sollecitazioni sono state fortunatamente raccolte dal
Governo e inserite in una variazione di bilancio che, pur modesta,
qualche risposta tenta di darla. Ci fa piacere raccogliere in
questo atto le iniziative a favore del settore agricolo,
sollecitate - come diceva il collega Nogara - in una mozione a suo
tempo presentata, così come per la SFOM, così come per altre
necessità che si sono verificate strada facendo. Va poi ancora
sottolineata quella che era una necessità urgente di dare risposte
anche ai debiti fuori bilancio, di cui oggi si prenderà buon conto
all'interno di questa variazione e che sono assolutamente
indispensabili all'interno di questo passaggio normativo, per poi
poter procedere al pagamento di lavori che sono stati svolti nella
maggior parte dei casi da imprese valdostane in situazioni di
emergenza, Ad esempio, lo scorso anno lo sgombero della neve: se
questa iniziativa legislativa fosse stata presentata quattro mesi
fa, avrebbero avuto la liquidità per continuare la loro operatività
aziendale e per vedersi riconosciuti degli interventi di massima
urgenza che sono stati sviluppati durante il periodo invernale
dello scorso anno, che è stato particolarmente intenso dal punto di
vista meteorologico e che ha provocato tutta una serie di
interventi suppletivi rispetto a quelli previsti.
Quindi una serie di risposte che potevano e dovevano essere date
con una tempistica più pressante, cosa che noi abbiamo sollecitato
non tanto per una sterile polemica, quanto piuttosto perché
coscienti delle problematiche sul territorio. Così è anche per
tutti quegli emendamenti che fortunatamente sono stati inseriti. Lo
ha già detto chi mi ha preceduto, il collega Viérin ha fatto un
excursus
molto puntuale degli articolati presi dal DL n. 9
per essere inseriti all'interno di questa variazione di bilancio,
sui quali non si può non essere d'accordo, perché dare la
possibilità a chi da tempo attende una chiamata lavorativa, che sia
nell'ambito del Corpo forestale, che sia nell'ambito dei Vigili del
fuoco, è una priorità della comunità. Così come altri interventi a
favore degli impianti di risalita di Champorcher, piuttosto che a
favore della questione dei
voucher
e gli altri emendamenti
che caratterizzano questo completamento della variazione di
bilancio.
Mi inserisco ancora per fare due riflessioni, che sono emerse
anche dal dibattito di questa mattina, dove si parlava di privilegi
per la Valle d'Aosta, di risorse suppletive: sembrerebbe quasi di
denari che non sono necessari. In queste situazioni e in queste
circostanze ci si accorge invece che, per esercitare un'autonomia
in modo puntuale ed efficace, si ha assolutamente bisogno di
risorse importanti per non rischiare di trovarsi nelle situazioni
che altre realtà, anche molto vicine alla nostra, manifestano
quotidianamente o comunque in maniera molto frequente, quando
soprattutto ci sono delle situazioni meteorologiche avverse. Allora
io qua ritorno a una istanza presentata da parte degli enti locali
e al parere negativo espresso del CIPE, che non hanno visto, per
una evidente carenza di finanze, finanziati tutta una serie di
interventi di urgenza che erano state richiesti, ma che sono frutto
anche di un percorso dove lo Stato ci ha trascurati e dove non ci
sono arrivate tutta una serie di risorse. Ad esempio, con "Italia
sicura" delle risorse potevano essere destinate a dare delle
risposte puntuali al nostro territorio, delle risposte di sicurezza
che, se non ci sono risorse congrue, adeguate che derivano da tutta
una serie di passaggi normativi che tutelano le finanze regionali,
non potranno in futuro essere date e avremo difficoltà a mantenere
quel livello di attenzione a tutta una serie di interventi e di
servizi che nel tempo invece sono stati tutt'altro che trascurati
e, anzi, ci hanno permesso di dare delle risposte puntuali ai
nostri cittadini.
Senza entrare ulteriormente nei dettagli tecnici di questo
provvedimento, credo che vada ancora sottolineato il fatto che noi
ci siamo astenuti nella votazione in Commissione consiliare.
Un'astensione che è tutta politica e vuole sottolineare ancora una
volta come questo tipo di atteggiamento, che è stato portato avanti
in questi mesi, di mancanza di condivisione di certi passaggi,
mancanza di condivisione e di lungimiranza anche politica su quelle
che possono essere delle scelte che possano dare una maggiore
garanzia di stabilità e di poter operare all'interno di quest'Aula
e del Governo regionale con una maggiore lungimiranza, portino oggi
ad assistere a un Governo che non ha i voti per sostenere questo
primo provvedimento che porta in Aula. Noi ci siamo astenuti,
abbiamo fatto il nostro lavoro di opposizione critico e puntuale,
derivante anche dalla conoscenza delle problematiche, ma non ci
possiamo assumere la colpa di questo ritardo, di queste mancate
risposte, una colpa che è tutta in capo al Governo regionale. Lo
ripeto ancora una volta: chi governa ha il dovere di dare delle
risposte.
Noi, per senso di responsabilità, su quelle che sono delle
iniziative assolutamente condivisibili daremo il nostro contributo
per sostenere delle risposte precise, ma un contributo che credo
sarà l'ultimo che daremo in questo tipo di situazione. Ci vuole una
presa di coscienza da parte di chi oggi siede sui banchi del
Governo, ci vuole una scelta chiara nei confronti di tutti i
cittadini valdostani che aspettano delle risposte e bisogna avere
la capacità di garantirle queste risposte, giuste o meno giuste che
siano. Sarà un voto che andrà nell'ottica di aiutare le categorie
interessate dal provvedimento e non di aiutare
tout court
qualcuno che si era arrogato la capacità di governare a trovare, in
maniera un po' disordinata, i voti che servono per dare delle
risposte precise.
Dalle ore 12:10 assume la presidenza il vicepresidente
Bianchi
.
Bianchi (Presidente)
- La parola al consigliere
Bertschy.
Bertschy (UVP)
- Per mozione d'ordine. È prevista la
replica del Governo? Per capire come articolare i nostri
interventi.
Presidente -
Da Regolamento, sì. Poi, se il Governo
interverrà, non lo so. Ma da Regolamento, sì.
La parola all'assessore Gerandin.
Gerandin (MOUV')
- Ringrazio i colleghi intervenuti
prima. Mi sento obbligato a intervenire in merito a quello che
viene chiamato assestamento di bilancio, ma ho voluto aspettare per
capire qual era l'orientamento dei gruppi intervenuti e, partendo
da questo presupposto, io non ho che da ringraziare per questa
assunzione di responsabilità che viene fatta in quest'Aula, in
quanto è palese che questa maggioranza non ha i numeri per votare
questo provvedimento. Però ci sono dei momenti, al di là delle
posizioni e delle visioni di carattere politico, che sono
fondamentali per quel che riguarda il futuro dei nostri cittadini e
questo è uno di quei momenti fondamentali per il settore agricolo,
per cui io sono particolarmente soddisfatto che quella mozione
approvata in quest'Aula, in cui ci si prendeva l'impegno di
sostenere un settore che è in grandissima difficoltà, vada nel
senso che avevamo tracciato. Ringrazio anche i colleghi di Giunta,
il Presidente, l'Assessore alle finanze, perché queste risorse - ci
tengo a sottolinearlo - sono state frutto di una serie di
ricollocazioni di risorse, perché, per essere molto onesti, quello
che viene definito assestamento di bilancio io lo chiamerei più
comunemente una variazione di bilancio, perché di questo si tratta.
Viene chiamato assestamento, perché una parte di avanzo
d'amministrazione viene collocato per diminuire quel disavanzo che
è stato contabilizzato negli anni. Io ricordo, a titolo di
chiarezza, che neanche quest'anno è stato possibile utilizzare gli
avanzi d'amministrazione, per il quarto anno consecutivo, perché
abbiamo un disavanzo legato alla verifica tra residui attivi e
passivi fatta negli anni, che era all'incirca di 280 milioni di
euro. Questo ha causato una problematica seria, perché le poche
risorse che c'erano, non potendo contare sull'avanzo
d'amministrazione, derivavano da qualche dividendo di qualche
nostra partecipata. Però neanche questi erano disponibili, per il
semplice motivo che una parte di imposte delle nostre partecipate
importanti era stata introitata in maniera minore, per cui andava a
compensare una serie di minori entrate. Per cui è stata una mera
variazione di bilancio, prendendo da un capitolo e spostandolo
nell'altro, per la quale c'è stata una grande disponibilità da
parte di tutto il Governo, degli Assessori interessati.
Sono particolarmente interessato da questa variazione perché, se
guardiamo, è di poco più di 4 milioni 800 mila euro, dove il 60
percento viene destinato all'agricoltura. Tale destinazione è per
una problematica molto seria, che è quella legata al discorso delle
rassegne, per cui sarà un piccolo aiutino di fronte ai continui
ritardi che continuiamo ad avere per quel che riguarda il discorso
dei pagamenti riferiti ai rapporti con AGEA. Sono difficoltà
oggettive che si sta cercando di risolvere, che però riguardano in
parte anche l'azione fatta dalle strutture dell'Assessorato: su
questo dei cambiamenti importanti sono stati fatti, a partire dal
discorso dei vertici di AREA VDA. Però non significa avere risolto
la problematica, c'è da essere molto chiari e bisogna dirlo, anche
perché i pagamenti che continuano a venire, se non risolviamo le
problematiche riferite al 2015, sono dei pagamenti che toccano
quelli che bene o male avevano le pratiche a posto e che
continuano, per fortuna almeno loro, a essere pagati; ma ci sono
una serie di persone ferme al 2015. Questa variazione di bilancio
ci permette di intervenire sul canone di locazione per quello che
riguarda caseifici e consorzi, e questo è assolutamente molto
importante. Questo per dire che è una variazione che, qualora non
fosse approvata, vedrebbe queste poche risorse in disponibilità
andare in avanzo d'amministrazione, soprattutto non risolvendo
alcun tipo di problematica molto delicata come quella del settore
agricolo.
Ringrazio anche per il discorso del collegato. È stato fatto un
ottimo lavoro dalle Commissioni, inserendo alcune delle parti in
questo passaggio importante. Mi riferisco a quello che riguarda
forse più direttamente il settore forestazione e vigili del fuoco
ed è giusto che vengano date delle risposte a persone che in questo
momento hanno fatto delle scelte di vita: alcune hanno abbandonato
gli studi, altre hanno abbandonato il posto di lavoro, per cui
sarebbe davvero un peccato mortale non dare delle risposte e delle
certezze e non far partire questi corsi prima di fine anno. Per cui
anche su questo io vi ringrazio.
Concludo con un ragionamento che qualcuno ha già sollevato nei
vari interventi. Da questo Consiglio normalmente nasce un
esecutivo, ma quest'Aula esercita anche il potere legislativo. Ora,
da questo Consiglio l'esecutivo è nato, in questo momento
l'esecutivo, sia pur con le dimissioni che ci sono state, continua
a lavorare, ma manca sicuramente tutta la parte legata al
legislativo. Per cui, quando non si hanno i numeri per portare
avanti un ragionamento legato anche al potere di quest'Aula, che è
il potere legislativo, penso che sia legittimo e corretto prenderne
atto. L'ho detto già nel mio precedente intervento e lo ribadisco:
per quanto mi riguarda ritengo doveroso per i valdostani lasciare
almeno in eredità una finanziaria, per evitare l'esercizio
provvisorio. Detto questo, è corretto prender anche atto che un
Governo non può andare avanti, se non ha i numeri in quest'Aula. Ho
visto che è stato riprogrammato il calendario delle sedute del
Consiglio e ci sarà l'adunanza del bilancio dal 17 al 20 dicembre;
chiederò un'assunzione di responsabilità per avere un bilancio
approvato, che poi potrà essere modificato da qualunque nuovo
Governo ci sarà, per evitare l'esercizio provvisorio che penso che
sia un dovere di quest'Aula e di tutti gli eletti di questo
Consiglio. Probabilmente ci sarà una proposta di bilancio, penso
che ci sarà un grande lavoro anche all'interno delle Commissioni,
però è legittimo che un esecutivo che non ha i numeri ne prenda
atto. Se ci sarà una nuova maggioranza avrà tutti i diritti di fare
le sue scelte e un nuovo bilancio, ma o ci saranno i numeri in
quest'Aula oppure si dovrà prenderne atto e, per quanto mi
riguarda, sarà quello che avverrà dopo il Consiglio del 20
dicembre.
Dalle ore 12:26 assume la presidenza il presidente
Fosson
.
Fosson (Presidente)
- La parola al consigliere
Baccega.
Baccega (UV)
- È davvero surreale dover parlare a una
Giunta regionale così ridotta, ma è chiaro che quest'oggi
soprattutto il sottoscritto - ma tutti noi lo siamo - è molto
combattuto rispetto al voto che avrebbe dovuto esprimere su questa
variazione di bilancio. Tutti noi dobbiamo assumerci delle grosse
responsabilità in questo momento, che è il ritardo con cui questa
maggioranza e questa Giunta ha portato all'attenzione del Consiglio
regionale questa variazione di bilancio, che poi è una
riallocazione di risparmi. Solitamente nel mese di luglio si davano
queste disposizioni, solitamente nel mese di settembre, al più
tardi, si approvava un DEFR che doveva proiettarci nel triennio
successivo e quindi, proprio per questa assunzione di
responsabilità, mi sento in dovere di dire che questa maggioranza,
questa Giunta non merita il mio voto, il nostro voto ma, per
assunzione di responsabilità, io voterò e noi voteremo questa
variazione di bilancio.
Ci sono dei dati fondamentali, lo ha ricordato poco fa
l'Assessore: il mondo dell'agricoltura riceve il 60 percento di
questa variazione. Un mondo dell'agricoltura che forse non ha avuto
le attenzioni dovute, ma invece di attenzioni ne abbiamo date,
soprattutto nell'ultimo quinquennio, pur con tutte le difficoltà
finanziarie che ci sono state, anche difficoltà legate ad altre
strutture nazionali.
C'è la questione dei debiti fuori bilancio, lo ha già detto il
collega Testolin. Ci sono aziende che hanno lavorato nel dicembre e
gennaio scorsi e che riceveranno i soldi un anno dopo, avendo
pagato la benzina, il cloruro, avendo pagato i dipendenti: le
nostre aziende verranno pagate dall'Amministrazione regionale un
anno dopo. Questo è inconcepibile! Ecco perché votiamo con
convinzione a favore dei valdostani e non a favore di questa
Giunta.
Il mondo dell'edilizia negli ultimi mesi stato è trascurato dal
punto di vista finanziario da questa Giunta, perché, come
ribadisco, ci sono cinquecento mutui per la prima casa e mutui per
la ristrutturazione in attesa di una risposta e, visto che
l'assessore Gerandin ha anticipato il senso di responsabilità anche
nell'approvazione del bilancio futuro, in quel momento vi vedremo
alla prova: cosa ci sarà, quali investimenti ci saranno per il
mondo dell'edilizia? Quello sarà un momento strategico, perché
diciamo che in questa regione in questo momento i dati sono chiari:
il PIL è negativo, c'è una crescita della disoccupazione e quindi,
se non ci assumiamo la responsabilità di cambiare le cose, credo
che saremo sempre più in difficoltà. Quindi questo appello è anche
e soprattutto a coloro che in questo momento sono attaccati alla
sedia a tutti i costi. È ora di guardare avanti, è ora di dire
basta, è ora di dare risposte alla Valle d'Aosta. E scusate, ma
diamoci da fare, perché la Giunta del fare non ha fatto!
Presidente
- La parola al consigliere Bertschy.
Bertschy (UVP)
- Credo che la novità confermata di questa
mattina è che da qui a venti/venticinque giorni la Giunta
attualmente composta dalla Lega, dal MOUV' e da un nuovo movimento
- che non so come si chiamerà, perché oggi c'è un gruppo misto in
più - non avrà più quantomeno il componente del MOUV' e quindi
all'approvazione del bilancio il collega vicepresidente Gerandin
dimissionerà. Quindi, oltre a essere conclamata l'impossibilità da
parte del presidente Spelgatti e dell'attuale maggioranza di fare
attività politica in Aula, diventa ormai un conto alla rovescia
verso le elezioni, se le forze politiche che esprimono dei
consiglieri regionali non troveranno delle soluzioni.
Credo che questo sia il tema che debba far discutere in maniera
seria tutti. In questi giorni si è parlato molto dell'alleanza
autonomista che si è formata per dare un tentativo di risposta alla
crisi, che oggi non permette più all'Amministrazione regionale di
poter svolgere la sua attività, in particolare al presidente
Spelgatti di portare avanti il suo lavoro. Stiamo parlando di
sessanta giorni, che scatteranno dall'atto delle dimissioni del
vicepresidente Gerandin, che non permetteranno più, se seguite da
altre dimissioni, all'organo collegiale della Giunta neanche di
svolgere il ruolo gestionale.
Da un lato le forze autonomiste stanno cercando di ragionare per
il futuro, per capire se qui si può dare una risposta che non sia
quella di una mozione di sfiducia costruttiva a diciotto, come
abbiamo detto ormai da quaranta giorni in Aula, tanto per costruire
un Governo. Abbiamo dato a sufficienza in passato e ora stiamo
cercando di costruire un progetto politico serio. E lo stiamo
facendo guardando anche alla base elettorale attuale. Nella
malaugurata tornata elettorale del maggio 2013 qualcuno ha preso
qualche voto in più, qualcuno ha preso qualche voto in meno, ma le
condizioni per poter governare questa Valle d'Aosta erano quelle di
formare coalizioni che avessero raggiunto il 42 percento del
consenso. Dati alla mano, quelle coalizioni oggi, 63 mila voti
validi, con 26 mila voti qualcuno avrebbe potuto ottenere il premio
di maggioranza e una maggioranza stabile. In quell'occasione non
c'è stata volontà di formare coalizioni. Troppe discussioni in
questo Consiglio regionale, litigi personali, difficoltà a poter
lavorare insieme hanno portato a quella situazione. Una situazione
che ci ha visti come Union Valdôtaine Progressiste cercare dal
giorno dopo di ricomporre un percorso politico, ancor prima che
personale, per far sì che questo non possa riaccadere in futuro.
Per farlo bisogna cercare di guardare oltre all'attuale situazione,
cercare di costruire delle coalizioni, per chi si pone l'obiettivo
di governare e di non creare la situazione attuale, che possano
affrontare le elezioni, se di elezioni si parlerà.
Io trovo molto egoista l'atteggiamento di chi oggi non vuole
prendere atto di questa situazione e trovo anche molto egoista
l'atteggiamento di chi vuole caricare solo una parte politica di
questo Consiglio regionale della crisi. Oggi il problema è del
presidente Spelgatti che non riesce a rimettere in ordine diciotto
voti e, per prendere diciotto voti, deve guardarsi un po' intorno.
Questo non succede e stiamo ancora aspettando di fare una scelta
che tutti si aspettano: le dimissioni volontarie del presidente
Spelgatti, perché si possa aprire definitivamente almeno la
possibilità di costruire per qualche mese o per qualche tempo un
Governo di scopo che si prenda a cuore le sorti di questa
Regione.
Lo diciamo con estrema volontà di costruire qualcosa. Vi
chiediamo di prendere atto di questa situazione, se no di essere
chiari e di dire che la volontà è di rimanere ancorati, non
interessa tanto se è la poltrona, a un ruolo di governo e di
costruirsi la campagna elettorale dei prossimi mesi, vittima di non
poter governare. Se questa è la campagna elettorale che volete
lanciare, potete già farlo da subito. Noi diremo che non è così,
perché su tanti provvedimenti abbiamo trovato il modo di governare:
questa mattina abbiamo lanciato una legge composta da un articolo
sulla ludopatia che riguarda, immagino, tante forze politiche.
Non avere il coraggio di affrontare una discussione politica in
questo momento vuol dire non voler cambiare quella legge elettorale
e non voler dare una governabilità alla nostra Regione. Possiamo
abbassare il
quorum
dal 42 al 38 percento, verificheremo la
sentenza della Corte costituzionale, ma per governare questa Valle
ci vogliono almeno quei voti. Noi umilmente, come Union Valdôtaine
Progressiste, non pensiamo di avere questo exploit: dai nostri
circa settemila voti non pensiamo di poter crescere così tanto.
Allora abbiamo messo a disposizione quelle idee, quelle competenze
che crediamo di avere, per un progetto politico che siamo contenti
che sia stato accolto e auspichiamo che altri, se ritengono come
noi di non poter raggiungere quel consenso, abbiano l'umiltà di
poter fare gli stessi ragionamenti. Se no tanto vale dire che si
immagina di poter ancora costruire consenso solamente per il gusto
di veder crescere la propria forza politica, ma contro l'interesse
generale che è quello di dare una governabilità a questa
Regione.
Vi chiediamo di non aspettare la fine del bilancio - collega
Gerandin, ha ragione, almeno è chiaro in questo senso - ma di
prenderne atto; evitiamo di continuare ad andare avanti in questa
situazione e cerchiamo di essere chiari con le persone. Noi abbiamo
detto, a nome di tutte le forze politiche che stanno lavorando a
questo progetto, che non ci vogliamo sostituire a voi tanto per
sostituirci; vogliamo costruire un progetto che possa dare
stabilità politica a questa Regione e lo vogliamo fare mettendo
tutto quello che ci è possibile fare in termini di discussione
politica, per fare un percorso quantomeno nei prossimi mesi. Se non
lo volete fare, assumetevi la responsabilità di creare questo
momento di grande ingovernabilità.
L'assestamento, la variazione di bilancio, come la chiama il
Vicepresidente, non è un atto banale. Una maggioranza che non è in
grado oggi di dare una risposta a persone che la stanno aspettando,
come quelle che sono in graduatoria ormai da qualche mese, è una
maggioranza gravemente responsabile, una ex maggioranza. Non si può
andare avanti così, prendetene atto oggi e cerchiamo di capire se
c'è una soluzione. Altrimenti l'articolo 7 e l'articolo 8 della
legge n. 21 determinano in maniera chiara qual è il modo per andare
alle elezioni. Ma diciamolo come forze politiche che quello è il
modo per andare a elezioni e ci prendiamo la responsabilità di dire
alla gente come costruiremo dei progetti che possono raggiungere la
stabilità e la governabilità di questa Regione. Troppo facile
scaricare solo su qualcuno questa responsabilità, che invece è di
tutti coloro che fanno politica.
Presidente -
Non ci sono altre richieste di intervento,
chiudo la discussione generale.
La parola all'assessore Aggravi.
Aggravi (LEGA VDA)
- Mi limiterò a parlare e a fare
alcune precisazioni rispetto a quello che è stato detto sulla
variazione, oltre a quanto già avevo detto nel breve intervento in
precedenza. Sicuramente è vero, questa variazione arriva in ritardo
rispetto a quello che è stato programmato. Questo è vero, perché
comunque quella che, ormai, era la maggioranza ha vissuto dei
momenti complicati. È anche vero che certi adempimenti tecnici che
erano necessari per arrivare alla variazione, vedi la
riorganizzazione delle strutture, non è avvenuta in tempi
rapidissimi, ma le ragioni sono già state ampiamente esplicitate. È
vero anche, l'ho detto in precedenza e lo ridico, che è giusto
ringraziare il senso di responsabilità in Commissione e anche
quanto esplicitato dall'opposizione. È vero anche - di questo in
parte sono contento - che la risoluzione che è stata citata dal
collega Nogara prima e anche dal collega Testolin, come anche dal
collega Gerandin, era stato un passaggio che sicuramente ha aiutato
a identificare la priorità delle risorse libere di questa
variazione, e forse è comunque un momento importante dal punto di
vista amministrativo. È vero anche però che per alcune risposte,
guardo in particolare al discorso legato ai mutui prima casa,
potevamo fare di più, si poteva fare di più. Nello scorso Consiglio
c'era una mozione che chiedeva l'impegno a rifinanziare i fondi,
che poi è stata ritirata, però è anche vero che chi in passato ha
svuotato i fondi di rotazione non può ovviamente chiedere oggi, in
una situazione di difficoltà, di poter rifinanziare quanto
all'epoca forse non andava privato dei fondi necessari. Questo lo
dico anche in risposta a quella mozione che era stata ritirata.
Per quanto riguarda le poche risorse, è già stato detto in vari
Consigli e lo ripetiamo, l'ha detto anche il collega Gerandin, non
è stato possibile utilizzare gli utili di alcune partecipate e
abbiamo spiegato il perché. Purtroppo la congiuntura nella
tassazione ha impedito di incassare alcune necessarie risorse che
avrebbero permesso di poter dare in disponibilità in questa
variazione ulteriori risorse. È stato fatto quanto possibile, sono
stati identificati degli ambiti che potevano essere disponibili e
utili da qui a fine anno. Ripeto, sicuramente non è il miglior
provvedimento che si poteva ipotizzare, ma è stato concepito ed è
stato fatto quello che, nelle condizioni di legislazione vigente e
di possibilità vigente, è stato fatto. Alcuni interventi, vedi il
discorso delle rassegne, sono stati identificati anche a fronte di
capitoli trovati a zero.
Presidente -
La parola all'assessore Restano.
Restano (AC-SA-PNV)
- Un breve intervento per chiarire
ciò che è stato fatto, ma soprattutto per rimarcare che
effettivamente, quando ironicamente si cita la Giunta del fare, non
sempre si azzecca, perché ognuno per quanto di propria competenza
può dare le risposte del caso e soprattutto è importante quanto
viene fatto, malgrado la mancanza di risorse finanziarie.
Per quanto riguarda l'Assessorato che ho l'onore di
rappresentare, delle cose sono state fatte, ma proprio per andare
nel senso del fare. In assenza di risorse l'Amministrazione
regionale, l'Assessorato al turismo non è più in grado di
organizzare determinati corsi a proprie spese, quelli di formazione
delle professioni turistiche, quindi si è andati nel senso di
permettere l'organizzazione di questi corsi -  sto parlando
degli articoli 2 e 3 del collegato - mettendo l'onere delle spese a
carico dei partecipanti. Questa è proprio una di quelle risposte
che si è voluto dare, naturalmente previa validazione del contenuto
dei corsi, degli organizzatori e degli enti che organizzeranno dei
corsi, previa validazione degli uffici regionali. Tutto questo
lasciando ancora in capo alla Regione, qualora ne abbia le
possibilità finanziarie, l'onere di organizzare questi corsi a
proprie spese con i docenti che ritiene più validi e opportuni.
La stessa cosa per l'articolo 3, quindi i gestori dei rifugi
alpini. Per quanto riguarda l'articolo 4 (le infrastrutture
sportive) ho già avuto modo di spiegarlo in Commissione, ci si è
adeguati all'organizzazione dirigenziale degli uffici, con lo
spostamento delle competenze da un assessorato all'altro.
Ma soprattutto il fare riguarda la scadenza della vita tecnica
delle sciovie a fune alta, perché, come è stato già ripreso dal
collega che ha presentato la norma, se si rimaneva all'attuale
organizzazione e si lasciava in mano alla società che aveva operato
fino ad oggi, nella fattispecie la Monterosa - questa norma va
incontro alla Monterosa - gli impianti di Champorcher non si
sarebbero aperti! Quindi questo, a zero spese, è stato un andare
incontro alle esigenze della popolazione. Tutto questo nel rispetto
attento della normativa e guardando anche a quanto già avviene in
altre regioni.
Altra, per me, importante operazione che è stata fatta dal punto
di vista della promozione e che è oggetto della variazione sulla
promozione turistica, è l'acquisizione di una tappa intera del Giro
d'Italia. Per il numero di ascoltatori che questa evento sportivo
richiama, avere la registrazione intera televisiva che riguarda la
Valle d'Aosta per tutto un pomeriggio è un'importante attività a un
costo relativamente basso.
Volevo significare solo questo per dire che questa norma di
variazione di bilancio, per quanto riguarda l'Assessorato che
rappresento, interessa proprio delle cose che, a mio modesto
parere, sono proprio il fare.
Presidente
- La parola al consigliere Baccega.
Baccega (UV)
- Ribadisco il mio voto di responsabilità
rispetto a questo provvedimento e, visto che l'intervento
dell'assessore Restano è stato fatto guardando sistematicamente la
mia persona, dico che capisco che è necessario difendere il proprio
orticello, però credo che la visione che i valdostani danno della
vostra Giunta e del vostro operato è una visione globale. Lei è uno
dei diciotto firmatari di un documento, per il quale ci siamo in
questa fase permessi di evitare di sottolineare alcune storture,
perché quelle storture le avremmo in qualche modo determinate in
una stesura di programma nuovo, caro assessore Restano; questo è il
processo. Quindi, dal nostro punto di vista, è una visione globale
della Giunta del fare che poco ha fatto. Non dico che non ha fatto
nulla, ma che ha fatto poco. Le aspettative rispetto alla campagna
elettorale che la Lega ha fatto erano ben diverse rispetto a un
programma che ci avete presentato fatto di punti e non di
espressioni di volontà effettive. Questo volevo significare.
Se lei ritiene di aver fatto bene il suo lavoro, io ne sono
lieto. Avremo modo di suggerirle ulteriori cose e opportunità sulla
base delle risorse che metterà a disposizione la finanza regionale
nel suo bilancio e nel suo capitolo di bilancio. Ahimè, siamo di
fronte ad una Giunta ridotta e non so chi dovrà portare avanti le
deleghe della sanità, suppongo
ad interim
la presidente
Spelgatti, le deleghe dei Lavori pubblici, della Difesa del
territorio dove non c'è un euro in questa variazione! La legge n.
5: quanti soldi metterete per la difesa del territorio? Il tempo è
stato clemente finora e ci ha salvaguardati. Ahimè, valuteremo
quello che farete!
Presidente -
Non ci sono altri interventi, passiamo
all'articolato.
Pongo in votazione l'articolo 1. La votazione è aperta.
Esito della votazione:
Presenti: 35
Votanti: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Dall'articolo 2 all'articolo 7, stesso risultato.
All'articolo 8, c'è il primo emendamento della II Commissione.
Pongo in votazione l'articolo 8, come emendato.
La votazione è aperta.
Esito della votazione:
Presenti: 35
Votanti           
: 27
Favorevoli: 27
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Dall'articolo 9 all'articolo 16, stesso esito.
Pongo ora in votazione l'emendamento 2 della II Commissione che
introduce l'articolo 16bis. La votazione è aperta.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Emendamento 3 della II Commissione istitutivo dell'articolo
16ter, stesso risultato.
Emendamento 4 della II Commissione istitutivo dell'articolo
16-quater, stesso esito.
Articolo 17, come emendato dall'emendamento 5 della II
Commissione, stesso risultato.
Dall'articolo 18 all'articolo 22, stesso esito.
Allegato A, come emendato dall'emendamento 6 della II
Commissione, stesso esito.
Allegato B, come emendato dagli emendamenti 7 e 8 della II
Commissione, stesso risultato.
Dall'allegato C all'Allegato N, stesso esito.
Ci sono dichiarazioni di voto, prima di porre in votazione la
legge nel suo complesso? La parola al consigliere Bianchi per
dichiarazioni di voto.
Bianchi (UV)
- Permettetemi di fare un intervento di tipo
politico, prima di passare alla votazione. Prendo atto che
all'interno dell'Aula ci sono delle forze politiche che, al
richiamo anche da parte del Vicepresidente del Governo, del collega
Gerandin, su questa variazione hanno preso atto che una maggioranza
non c'era e quindi bisognava trovare una specie di equilibrio
all'interno dell'Aula, e nella votazione degli articoli si è visto
come quasi tutte le forze politiche all'interno di questo Consiglio
abbiano optato per quella soluzione. Sicuramente ogni forza
politica aveva magari degli articoli che riteneva più importanti,
ma in ogni caso ha guardato al senso di risposta che dava questa
variazione. Faccio un esempio su tutti. Ho visto dei colleghi che
hanno sempre evidenziato che non avrebbero mai votato debiti fuori
bilancio, ma oggi lo hanno fatto, immagino proprio per la
situazione. Però vedo nello stesso tempo delle forze politiche
nazionali, che fanno dei comunicati il giorno prima in cui ci
dicono che vogliono lavorare all'interno dell'Aula, però a oggi
avrebbero lasciato a casa dei lavoratori, dei ragazzi che si sono
licenziati, al mondo agricolo non avrebbero dato delle risposte,
quindi ne prendo atto. Vedo che all'interno dell'Aula consiliare ci
sono forze politiche che vogliono dare delle risposte ai valdostani
e ci sono altre forze politiche che vivono con comunicati, ma di
risposte ne danno ben poche.
Presidente -
Non ci sono altre dichiarazioni di voto,
pongo in votazione la legge nel suo complesso.
La votazione è aperta.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Con questo punto il Consiglio è terminato e la seduta è
tolta.
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK