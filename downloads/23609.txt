Consiglio Regionale della Valle d'Aosta - Oggetto del Consiglio n. 2681 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2681 del 9 maggio 2007 - Resoconto
OGGETTO N. 2681/XII - Attivazione di un tavolo di
concertazione tra Governo, Regione Valle d'Aosta e Regione Friuli
per le problematiche relative ai generi contingentati in esenzione
fiscale. (Interrogazione)
Interrogazione
Preso atto delle difficoltà che quest'anno si sono incontrate
circa l'autorizzazione alla deroga per il consumo in Valle d'Aosta
dei prodotti energetici;
Ricordate le precedenti iniziative circa l'attivazione di
interventi ad ampio raggio che consentono, da una parte di trovare,
in accordo con lo Stato, soluzioni alla problematica di cui sopra
e, dall'altra, di elaborare soluzioni alternative all'attuale
erogazione dei "buoni benzina";
Ricordati gli impegni in tal senso indicati dal Consiglio
regionale con la Risoluzione votata il 21 dicembre 2006;
Ricordato l'ordine del giorno della Camera nella seduta del
17 gennaio con cui si sollecita l'attivazione di un tavolo di
concertazione tra Governo e le Regioni autonome Valle d'Aosta e
Friuli Venezia Giulia;
Ricordato che, con Delibera di Giunta n. 1/2007, è stato
istituito un gruppo di lavoro a livello regionale per studiare
eventuali proposte innovative ed alternative ai "buoni
benzina";
i sottoscritti Consiglieri regionali
Interrogano
il Presidente della Regione e l'Assessore competente per
sapere:
1) se il tavolo di concertazione, di cui all'ordine del
giorno della Camera è stato attivato o, in caso contrario, se il
Governo regionale ha intrapreso delle azioni, e quali, per
sollecitarne l'attivazione;
2) quali sono state le prime conclusioni del Gruppo di lavoro
istituito con DGR 1/07, quali i problemi emersi e quando tali
conclusioni saranno portate all'attenzione del Consiglio.
F.to: Squarzino Secondina - Bortot - Venturella
Si dà atto che dalle ore 12,03 presiede il Vicepresidente
Fiou.
Presidente
- La parola al Presidente della Regione,
Caveri.
Caveri (UV)
- Mi rendo conto che non devo parlar male del
Governo perché sennò mi prendo le rampogne del gruppo "Arcobaleno",
ma devo dire che nel rispondere a questa questione sui buoni
benzina va detto che noi abbiamo proposto al Viceministro Vincenzo
Visco l'attivazione di un tavolo di concertazione e, malgrado le
ripetute richieste di incontro anche a livello tecnico, formulate
alle strutture del Ministero, in particolare all'Ufficio
legislativo, non abbiamo avuto ancora un riscontro. Basti a tal
fine ricordare la mia nota inviata in data 28 dicembre 2006, e che
so essere in possesso della collega Squarzino perché ne ha chiesto
copia, che è rimasta, a quasi 5 mesi di distanza e malgrado i
numerosi solleciti telefonici, priva di riscontro alcuno.
Ovviamente continueremo a mantenere alta l'attenzione, così come le
sollecitazioni al Governo - di questo argomento abbiamo parlato di
recente in occasione di un incontro con i Parlamentari, a cui il
Senatore Perrin non aveva potuto prendere parte, ma era presente
l'Onorevole Nicco - perché ci sia una decisione.
Ricordo a tal proposito che in questa vicenda la Regione subisce
le decisioni e gli atti del Governo nazionale, così come - e questo
ne è il caso - la perseverante inerzia. Come già in occasione
dell'approvazione, nel 2003, della direttiva 96/2003 che ha
ristrutturato il quadro fiscale dei prodotti energetici, lo Stato
commise una colpevole disattenzione; oggi, restando immoto, ne
commette una ancora più rilevante, sia perché il danno sembra
essere compiuto, sia perché non vi è traccia di alcun tipo di
"ravvedimento operoso", ancorché postumo.
Relativamente alla seconda richiesta, vorrei rassicurare i
Consiglieri interroganti in merito al fatto che in ogni caso per
quanto riguarda la Regione - a prescindere dalle iniziative che
arriveranno o meno da parte del Governo, e noi ci auguriamo che
arrivino e ci stiamo organizzando anche con la Regione Friuli
Venezia Giulia, che ha problematiche analoghe alle nostre, sapendo
anche che probabilmente una comunicazione ufficiale della
Commissione arriverà entro il mese di giugno -, il Gruppo di lavoro
costituito in virtù della deliberazione della Giunta n. 1/2006 ha
finora analizzato la situazione in termini di impatto atteso nel
caso in cui la legge 3 agosto 1949, n. 623 risultasse, a partire
dal 2008, abrogata. Da questo punto di vista non si può ritenere
che una decisione delle Commissione europea abroghi direttamente
una legge dello Stato, questa in qualche maniera deve essere
abrogata.
In termini di prospettiva il Gruppo di lavoro ha avviato la
definizione di un modello sostitutivo del sistema vigente, capace,
in sostanza, di mantenere il beneficio invariato, ma sottraendolo
alla base giuridica comunitaria che ha determinato la decisione
della Commissione europea nello scorso mese di dicembre. Si
tratterebbe, in sostanza, di passare da un'agevolazione indiretta
fondata sull'esenzione fiscale, ad un sostegno diretto - a
beneficio degli utenti-consumatori - da finanziare grazie alle
maggiori entrate percepite dalla Regione in virtù del venir meno
della defiscalizzazione. La definizione di tale modello - ripeto
che siamo nella fase elaborativa di un'eventuale proposta di legge
da presentare quando avremo chiarezza nei rapporti UE e Stato
italiano, perché, come lei sa, tutte le trattative vedono la Valle
d'Aosta come la parte più debole del "triangolo", in quanto non
abbiamo la possibilità in questa fase di un'interlocuzione diretta
con le istituzioni comunitarie - può, se sarà necessario porlo in
essere, rappresentare l'occasione di razionalizzare il vigente
sistema di benefici, anche adottando misure che favoriscano la
mobilità individuale, promuovendo l'utilizzo di motori e carburanti
meno inquinanti e strutturandosi in maniera sufficientemente
flessibile per cogliere le opportunità che lo sviluppo tecnologico
in materia di trasporto e mobilità potrà offrire nei prossimi
anni.
Non siamo dei bambini capricciosi quando chiediamo, ad esempio,
il trasferimento rapido della materia della motorizzazione civile,
perché questa ci consentirebbe di poter operare sul bollo con delle
misure che, accompagnate da un eventuale nuovo sistema dei "buoni
benzina", vada ad agevolare i mezzi meno inquinanti. È chiaro che
se la motorizzazione civile non ci arriva, non riusciamo a farlo.
Sulla motorizzazione civile abbiamo già dato un parere qui, non è
andato al Consiglio dei Ministri; il Ministro Lanzillotta mi ha
chiesto per telefono di tornare in Commissione paritetica, siamo
tornati in Commissione paritetica dove abbiamo licenziato un nuovo
testo... nella paritetica di ieri il Governo ha chiesto di tornarci
sopra! Siamo a livelli paradossali, ma non dal punto di vista
politico, cioè non vorrei che alcune critiche nei confronti del
Governo per l'inerzia del post-Commissione paritetica venissero
lette come una critica cieca e astrusa. Noi critichiamo il fatto
che le norme di attuazione non vanno alla fine, critichiamo il
fatto che scriviamo al Ministro Visco e non risponde... questo non
è mai capitato nella mia storia personale! Quando ero Parlamentare
scrivevo una lettera e qualcuno rispondeva; oggi sono Presidente,
scrivo una lettera e nessuno risponde! Esiste una logica
ostruzionistica per cui non si risponde alla Valle d'Aosta perché
siamo brutti e antipatici? Sono esterrefatto!
Per quanto riguarda gli aspetti più formali e amministrativi, e
quindi il coinvolgimento del Consiglio regionale anche e
soprattutto nel merito del provvedimento, lo faremo attraverso la
predisposizione dell'eventuale disegno di legge che sarà sottoposto
all'esame del Consiglio Valle. Certo, l'interrogativo che i
Valdostani si pongono è: "ma ci saranno i buoni di benzina nel
2008"? La nostra speranza è quella che il Governo italiano ci aiuti
in una logica di "phasing out", cioè in una logica di dismissione
con il 2008 del sistema attuale dei "buoni benzina", che non ci sia
una tagliola il 31 dicembre 2007; nella peggiore delle ipotesi
teniamo nel cassetto una soluzione da presentare in Consiglio che
consenta il mantenimento di una situazione di sconto per i
carburanti, ma aperti anche a una discussione su eventuali modalità
di tipo differente, perché nel momento in cui presenteremo un
disegno di legge, nel frattempo presenteremo anche la legge sulla
riconversione delle auto che abbiamo anche rifinanziato in crescita
nell'assestamento di bilancio da noi fatto pochi giorni fa, quindi
mi auguro che si possa giungere a una soluzione ragionevole e che
soprattutto le risposte, per quel che ci compete, le diamo; ci sono
però altri soggetti che in questa trattativa devono dirci qual è la
loro idea. Noi, ad esempio, su come abrogare la legge del 1949...
proposte al legislativo del Ministero dell'economia le abbiamo
fatte, si potrebbe usare lo strumento della legge comunitaria, ma
consentendo un periodo di rientro da un sistema che è oggi un
sistema funzionante, è un sistema radicato storicamente che non può
essere cancellato con un colpo di spugna!
Presidente
- La parola alla Consigliera Squarzino
Secondina.
Squarzino (Arc-VA)
- Noi siamo tornati su questo
argomento perché sono stati assunti una serie di impegni da parte
del Consiglio a dicembre dello scorso anno, in cui si poneva la
questione dell'esistenza ancora dell'esenzione sul carburante per
la Valle d'Aosta e si diceva: "bisogna cominciare a pensare a un
eventuale modello diverso di utilizzo di queste risorse, se non
utilizzabili indirettamente, ma anche direttamente, dal
consumatore". Non solo, ma si diceva, sempre in quella mozione:
"bisogna studiare eventuali forme alternative ai buoni benzina".
Rispetto a questo impegno c'è stata da parte del Presidente della
Giunta la nomina di un gruppo di lavoro che aveva delle indicazioni
precise, gruppo di lavoro sul cui risultato avevamo già presentato
un'iniziativa 2 mesi fa, a marzo, in cui chiedevamo a che punto
erano i lavori. Allora il Presidente Caveri aveva chiesto di
ritirare la mozione, dicendo che la Giunta si stava impegnando, il
gruppo stava lavorando e aggiungeva:
"nel confermarle la
richiesta di ritiro della mozione, credo che si possa assumere un
impegno per fine aprile, primi di maggio, per andare in IV
Commissione a discutere dell'argomento".
La nostra interrogazione era finalizzata soprattutto per
verificare a che punto erano questi impegni e probabilmente il
titolo dell'interrogazione non era così pertinente, nel senso che
erano 2 i corni del problema che avevamo sollevato. Visto che noi,
come Regione, abbiamo nominato un gruppo di lavoro, che dovrebbe
fare dei rapporti mensili al Presidente, gruppo di lavoro le cui
indicazioni avrebbero dovuto entro fine aprile, primi di maggio,
essere portate in IV Commissione, volevamo sapere a che punto si
era. Il Presidente ha ricordato che si sta studiando un disegno di
legge. Credo che sarebbe corretto non aspettare di arrivare in IV
Commissione quando sono già state prese le decisioni rispetto al
disegno di legge, ma sarebbe più interessante prevedere un momento
intermedio fra il problema esploso lo scorso anno, le soluzioni che
saranno prese a giugno o a luglio, in cui il Consiglio attraverso
l'apposita Commissione, viene informato su alcune questioni.
Capisco che nella risposta di pochi minuti in Consiglio non sia
possibile indicare tutti i temi che vengono trattati e l'ampio
spettro delle possibili soluzioni; ricordo che diverse volte, in
questi interventi, l'Assessore La Torre parlava di un "piano
energia", quindi ci sono forse diverse ipotesi allo studio. Credo
che sarebbe importante coinvolgere la IV Commissione su questi
temi, in modo che non si arrivi eventualmente con un disegno di
legge già pronto, non fornendo ai Consiglieri tutte le informazioni
necessarie. Credo che sia quindi utile che il Presidente della IV
Commissione o della I Commissione, qui sono due argomenti, forse IV
e I Commissione... veramente è il Presidente Caveri che lo ha
detto, riprendevo il verbo del Presidente Caveri che in aula aveva
detto: "assumo l'impegno per fine aprile, primi di maggio, di
essere convocato dal Presidente della IV Commissione per discutere
l'argomento", prendevo per buone le sue affermazioni, per una volta
che le condividevo mi sembrava di renderle esplicite. Se poi non
siete d'accordo fra voi, ditecelo, per me è indifferente che sia la
IV o la I, ma ci deve essere un passaggio in Commissione,
sull'argomento: per questo dicevo la IV, perché competente non
sulle modalità, ma sui contenuti, sulle possibile risposte sui
contenuti.
Rispetto al Governo, credo che forse qualcosa di più si poteva
fare. Lei, Presidente, mi dice che ha mandato la lettera a Visco a
dicembre 2006, ma lei sa che a gennaio 2007 è stato votato alla
Camera un ordine del giorno che impegna il Governo ad adottare
tutte le iniziative anche normative, volte all'attuazione degli
atti comunitari in relazione ai quali sono scaduti i termini per il
recepimento e in particolare a concertare con le Regioni Valle
d'Aosta e Friuli Venezia Giulia tutte le azioni necessarie presso
l'UE...
Lei mi dice che vi state dando da fare organizzando l'incontro
con il Friuli, ma sono passati almeno 3 mesi da gennaio, in questi
3 mesi cosa è stato fatto per organizzarsi con il Friuli per
portare avanti la questione? Non si tratta sempre di fare lo
"scaricabarile", ma ciascuno deve fare il proprio ruolo con il
partner disponibile nelle sedi necessarie.
Si dà atto che dalle ore 12,17 preside il Vicepresidente
Lanièce.
Presidente
- La parola al Presidente della Regione,
Caveri.
Caveri (UV)
- Se io le scrivo una lettera, collega
Squarzino, lei mi risponde? Lei mi dice: in genere sì. Allora
perché il Viceministro Visco non mi risponde?
Lei mi cita una risoluzione o un ordine del giorno in sede
parlamentare, l'ordine del giorno impegna il Governo alle Camere,
cioè la Regione Valle d'Aosta "non c'entra un fico secco" rispetto
all'ordine del giorno votato alla Camera! A parte che ho già avuto
modo di dire che gli ordini del giorno sono come le commende e i
sigari, non si negano a nessuno, cioè non ti approvano
l'emendamento, ti approvano l'ordine del giorno, ma detto questo,
ho scritto a Visco e Visco non risponde! Questa è un'inerzia del
Governo che è negativa, malgrado le mille sollecitazioni che
abbiamo fatto! Capisco che il Governo oggi è imbarazzato, perché
dovrebbe scriverci alcune cose sul loro comportamento a Bruxelles,
che non sono gradevoli per il Governo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK