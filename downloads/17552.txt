Consiglio Regionale della Valle d'Aosta - Oggetto del Consiglio n. 96 del 19 ottobre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 96 del 19 ottobre 1988 - Resoconto
OGGETTO N. 96/IX - RIPRISTINO DELLA FUNZIONALITÀ DELLA
FERROVIA AOSTA PRE'-SAINT-DIDIER. (Interrogazione)
PRESIDENTE:
Do lettura dell'interrogazione in oggetto,
presentata dai Consiglieri Mafrica e Tonino, iscritta al punto 6
dell'ordine del giorno.
INTERROGAZIONE
La Ferrovia Aosta - Pré-Saint-Didier era stata chiusa "per
ferie" nel passato mese di agosto; soltanto le decise opposizioni
politiche e sindacali avevano evitato che si creasse un precedente
potenzialmente utilizzabile per la temuta soppressione della linea
dell’Alta Valle.
Recentemente la tratta ferroviaria è stata interrotta alla
stazione di Morgex a causa dell'inagibilità della Galleria di Mont
Bardon e sembra che l'Ente Ferrovie dello Stato non intenda
provvedere al ripristino del tratto Morgex - Pré-Saint-Didier per
non impiegare fondi in una linea a scarso traffico.
Preoccupati del fatto che la riduzione di percorso possa
rappresentare una anticipazione della volontà di chiusura
dell'intera linea, i sottoscritti Consiglieri regionali del Gruppo
comunista
INTERROGANO
l'Assessore competente per sapere:
1) se la Regione ha preso qualche iniziativa volta a sollecitare
il ripristino del tratto oggi inagibile;
2) a che punto si trova la preannunciata convenzione tra Regione
ed Ente Ferrovie dello Stato e quale soluzione in tale accordo è
stata prospettata per la linea Aosta - Pré-Saint-Didier.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
La caduta di pietre nella galleria di
Mont Bardon ha indotto la Direzione compartimentale delle FF.SS. di
Torino a chiudere per precauzione quella galleria al traffico
ferroviario, ma senza adottare alcun provvedimento di manutenzione,
che infatti non è attuato dalla Direzione compartimentale sulle
linee incluse nella rete che l'apposita commissione ministeriale
definisce "a scarso traffico di interesse locale", nella quale è
inserita appunto la tratta Aosta - Pré-Saint-Didier.
Noi non siamo d'accordo con questa interpretazione, perché, in
base al D.M. n. 73 del 15 aprile 1987, l'Ente FF.SS. è tenuto "ad
assicurare il mantenimento in buono stato del complesso delle
infrastrutture esistenti, almeno fino al giugno 1989". Poiché le
opere di pulizia e bonifica della volta della galleria non
costituiscono investimenti di potenziamento e di rinnovamento della
linea, ma servono esclusivamente per il mantenimento in buono stato
della galleria, ne consegue che la decisione della Direzione
compartimentale delle FF.SS. è da considerare arbitraria.
Detto questo, in successive riunioni, l'ultima delle quali è
avvenuta a Torino mercoledì scorso, si è provveduto a sollecitare
la riapertura della galleria ed a dichiarare la nostra
disponibilità ad intervenire, sempreché ovviamente ci vengano
fornite garanzie per evitare che i nostri sforzi siano vanificati
da successive decisioni di chiusura della linea. La nostra
disponibilità politica ad intervenire è collegata alla volontà di
mantenere in vita la linea.
Molti, infatti, sono i miliardi che le Ferrovie dello Stato
hanno speso sulla linea in questione, in applicazione del programma
integrativo delle FF.SS. del 1981, che rischiano di essere stati
utilizzati invano per una successiva ma contraddittoria
riclassificazione della linea; basti ricordare il paramassi in
prossimità di La Salle, che tra l'altro si presenta con un impatto
ambientale piuttosto sgradevole.
Per quanto ci riguarda, abbiamo provveduto a far effettuare un
sopralluogo ed una ricognizione, nonché un'analisi della situazione
della galleria, dai nostri tecnici, dall'ing. Devoti e da
un'impresa specializzata in gallerie ferroviarie, che oggi opera
sul secondo lotto della tranvia che da Cogne raggiunge Acque
Fredde.
La nostra posizione è tesa ad avviare una possibile
collaborazione con le FF.SS. a condizione che queste ultime si
pronuncino in un certo modo sulla linea, altrimenti non solo gli
interventi da noi effettuati, ma anche quelli da loro già
effettuati rischierebbero di essere vanificati.
Nel merito dell'intervento della Regione in un servizio pubblico
riservato alla competenza statale, occorre tener conto che il
Governo ha individuato proprio nel settore dei trasporti, che
interessa particolarmente la Valle d'Aosta, alcuni tagli che ci
devono far meditare: l'abolizione pressoché totale dei fondi per
nuovi investimenti e, cosa ancora più grave, la modifica dei
parametri, nel senso che la legge finanziaria, superando il vecchio
metodo di calcolo basato sul numero dei chilometri, prevede che i
contributi al settore trasporti vengano concessi sulla base dei
passeggeri trasportati. E' ovvio che la Valle d'Aosta, con una
popolazione di soli 113.000 abitanti, subirebbe una decurtazione
molto consistente, che porrebbe il suo intero settore trasporti in
una condizione estremamente critica. La finanziaria non è stata
ancora approvata, però l'articolo in questione, che sta mobilitando
tutti gli interessi che si troverebbero coinvolti da una simile
decisione, sarebbe altamente punitivo per l'insieme del trasporto
pubblico della nostra Regione.
Nel merito della seconda parte dell'interrogazione, che si
riferisce alla convenzione che abbiamo presentato nella sessione di
maggio della Conferenza regionale dei trasporti, posso dire che
siamo ancora in attesa di una risposta da parte della Direzione
compartimentale delle FF.SS.. Nel corso dell'ultima riunione tra
Direzione compartimentale delle FF.SS., Regione Piemonte, Regione
Valle d'Aosta e organizzazioni sindacali, svoltasi a Torino
mercoledì scorso, abbiamo nuovamente sollecitato il Vicedirettore
compartimentale a dare una pronta risposta in proposito.
Com'è noto, la convenzione mira a studiare insieme alle FF.SS.
ogni possibile soluzione per ottimizzare subito le risorse
esistenti e per effettuare interventi mirati alla creazione di un
sistema ferroviario regionale con un modello di esercizio che
comporti frequenze uniformi e razionalmente distribuite, nonché un
riclassamento dell'intera linea.
La nostra disponibilità è stata ribadita anche nel corso delle
riunioni del gruppo di lavoro istituito dalla Regione Piemonte con
i sindacati, dove, per salvare la linea, è stato ipotizzato di
operare attraverso una diversa sistemazione o eliminazione dei
passaggi a livello ed una sensibile riduzione delle spese di
esercizio al fine di contrarre l'attuale disavanzo. Tra parentesi
informo il Consiglio che non abbiamo concordato su alcune cifre
che, forse a scopo tattico, il Compartimento ha fornito
sull'attuale disavanzo.
Le riunioni continuano ancora e posso dire che, per quanto
concerne uno dei punti ritenuti importanti dal Compartimento
ferroviario di Torino, insieme all'automazione dei comandi sulla
linea, cioè sulla riduzione dei passaggi a livello, abbiamo già
provveduto a fare una riunione con i sindaci interessati, per
esaminare dove è possibile accorpare o eliminare i passaggi a
livello.
Nel corso dell'ultima riunione di Torino, che aveva soprattutto
un significato tecnico, la Direzione compartimentale si è riservata
di fornire delle risposte di tipo politico, anche perché la nostra
disponibilità, più volte ribadita, va misurata e confrontata con
una decisione politica delle FF.SS., nel senso che il nostro
atteggiamento vale solo in presenza di un orientamento politico
delle FF.SS. volto all'effettivo mantenimento della nostra linea
ferroviaria. In caso contrario rischiano di essere vanificati sia i
nostri interventi, che quelli delle FF.SS..
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Mi pare che l'atteggiamento della
Regione, per quel che riguarda l'agibilità della galleria di Mont
Bardon, sia da condividere. Mi permetto, semmai, di sollecitare la
Giunta a far sì che questa ormai lunga trattativa tra Direzione
compartimentale delle FF.SS. e Regione giunga a qualche sbocco
concreto, altrimenti i fatti potrebbero porci di fronte a
situazioni irreversibili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK