Consiglio Regionale della Valle d'Aosta - Oggetto del Consiglio n. 643 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 643 del 28 luglio 2014 - Resoconto
OGGETTO N. 643/XIV - Interpellanza: "Risultanze dei lavori di
riqualificazione di Piazza Deffeyes ad Aosta".
Presidente -
Ha chiesto la parola la Consigliera Morelli,
ne ha la facoltà.
Morelli (ALPE)
- Merci Président.
Devo dire che sono mesi che resisto alla tentazione di
presentare un'iniziativa su quest'argomento, perché in cuor mio ho
sempre sperato che prima o poi si sarebbe risolto questo problema
increscioso, io credo, di Piazza Deffeyes. Il cantiere, il progetto
di riqualificazione di Piazza Deffeyes è durato dieci anni, è
infatti nel 2004 che l'Amministrazione regionale ha disposto lo
sgombero delle auto che prima utilizzavano Piazza Deffeyes come
parcheggio e questo in vista della riqualificazione di questa
piazza, che è una piazza, a nostro modo di vedere, importante per
la città di Aosta. Ci sono voluti dieci anni. Nel 2005 addirittura
era stato predisposto un concorso di idee, mi sfuggiva la
definizione...un concorso di idee che aveva visto una
partecipazione notevole e una commissione aveva analizzato e
selezionato i lavori di ben 32 concorrenti su circa 85
partecipanti. Il bando di concorso però non prevedeva
l'assegnazione della progettazione al vincitore di questo concorso.
La progettazione veniva poi invece assegnata nel 2009 -
progettazione preliminare, definitiva ed esecutiva di direzione dei
lavori, nonché coordinamento della sicurezza in fase di
progettazione ed esecuzione dei lavori - al raggruppamento
temporaneo costituito dagli architetti Binel, Castelletti e Andreas
Otto Kipar.
In seguito all'assegnazione di questa progettazione, si sono
svolti svariati incontri con i summenzionati tecnici finalizzati ad
individuare soluzioni progettuali consone a soddisfare le esigenze
di funzionalità di questa piazza. Io nella scorsa legislatura avevo
anche avuto modo di parlarne direttamente con l'allora Assessore
alle opere pubbliche, il collega Marco Viérin, il quale mi aveva
rassicurato sul fatto che questa riqualificazione sarebbe giunta ad
un'effettiva sistemazione di questa piazza, tenuto conto delle
funzioni che questa piazza ricopre. Voglio ricordare che il bando
prevedeva che la piazza doveva essere intesa come spazio di
incontro tra istituzioni e cittadini, luogo di rappresentanza del
Governo e di accoglienza di delegazioni, una piazza vista come
elemento importante nell'urbanistica della città. Questi erano i
criteri su cui doveva fondarsi la riqualificazione di questa
piazza, riqualificazione i cui risultati oggi sono sotto gli occhi
di tutti, così come sotto gli occhi di tutti sono le evidenti
difficoltà di mantenimento delle aree verdi.
La nostra interpellanza quindi è volta a sapere:
"quanto sono
costati i lavori di riqualificazione di Piazza Deffeyes,
comprensivi di progettazione"
; se il Governo regionale,
l'Assessore competente in particolare
"considera soddisfacente
il risultato di tali lavori e se ritiene che gli stessi abbiano
reso la piazza confacente alle linee guida..."
,
che ho
citato, che comparivano nel bando di concorso del 2005 e, infine,
se l'attuale sistemazione sia considerata ideale, se si intenda
mantenerla o se si pensa di adottare altre soluzioni,
magari...anzi, senza magari, rivalendosi nei confronti dei
progettisti e dei realizzatori per i costi supplementari sostenuti.
Grazie.
Presidente
- Ha chiesto la parola l'Assessore Baccega, ne
ha la facoltà.
Baccega (SA)
- Sì, grazie Presidente.
Consigliera Morelli, in realtà, io ho dei dati differenti
rispetto al percorso che ci ha portato a vedere la piazza così
com'è presentata ora. Parlo di lavori iniziati il 27 giugno 2012,
con una serie di sospensioni è vero, ma con l'ultimazione delle
opere il 10 luglio 2013, quindi direi poco più di un anno per
realizzare quanto è stato realizzato. Non ho dati sulla fase di
progettazione, ma sono certo che quanto lei ha testé enunciato è
corretto.
Per rispondere al primo quesito, la somma spesa per l'esecuzione
dei lavori di riqualificazione di Piazza Deffeyes, così come la
vediamo adesso, ammonta a 648.281 euro, invece la somma spesa per
la progettazione, la direzione lavori e il coordinamento della
sicurezza ammonta ad un importo lordo complessivo di 172.954
euro.
"Se considero soddisfacente il risultato di questi
lavori..."
, beh, la piazza, giustamente, precedentemente era
utilizzata come parcheggio delle auto, successivamente era
parcheggio di biciclette e motocicli, anche in modo piuttosto
disordinato, sicuramente non svolgeva la funzione di rappresentanza
cui era preposta. Come lei ha ricordato, il bando di gara riportava
quali linee guida:
"piazza intesa come spazio di incontro fra
istituzioni e cittadini, luogo di rappresentanza del
Governo..."
, eccetera, eccetera. Ritengo quindi che la piazza,
attualmente, così com'è stata realizzata in parte soddisfi quei
principi enunciati dalle linee guida. Attualmente, infatti, la
piazza risulta essere luogo di transito, luogo di sosta per i
pedoni, per i lavoratori, vediamo spesso degli studenti che si
soffermano sulle panchine, abbiamo anche avuto modo di vedere
studenti che sono venuti a manifestare all'interno della piazza e
hanno prodotto una serie di confronti tra di loro, che, insomma,
hanno determinato la fruizione della piazza. Ricordo ancora che,
proprio in occasione della Festa della Repubblica, la piazza è
stata teatro di un ottimo concerto della banda municipale di
Pont-Saint-Martin. Ci sono dei ragazzi con lo
skate
, questo
è un dato di fatto, che la utilizzano in questo modo, l'auspicio è
che l'Amministrazione comunale, o l'Amministrazione regionale, o
tutte e due insieme possano valutare per il futuro uno spazio anche
per i ragazzi che hanno l'esigenza di uno
skate-park
.
Per rispondere al quesito n. 3:
"se intende mantenere
l'attuale sistemazione delle aree verdi o se pensa di adottare
altre soluzioni..."
, beh, vado a rispondere che le linee guida
che hanno ispirato la nuova sistemazione degli spazi verdi attorno
al Palazzo regionale hanno perseguito l'idea di creare un piccolo
giardino fortemente rappresentativo del paesaggio valdostano, in
cui elementi rocciosi si intervallassero ad una presenza vegetale
diffusa, tipica delle alte quote. Sono stati pertanto inseriti
alcuni grandi massi reperiti all'interno del territorio regionale e
rappresentativi delle componenti geologiche della regione, mentre
per la parte vegetale sono state utilizzate specie arbustive
tipiche delle regioni alpine, in particolare piccoli arbusti ed
essenze tappezzanti. Sono stati inoltre collocati alcuni esemplari
di macro-bonsai a comporre il disegno di un paesaggio alpino a
scala ridotta. Certamente un'area verde di questo tipo, rispetto a
quelle più tradizionali, con predominanza di tappeto erboso,
necessita di una manutenzione più accurata sia in termini di
impegno temporale, quindi ore lavoro degli uomini, che di capacità
professionali. Al fine di contenere la spesa pubblica, si è deciso
di effettuare la gestione e la manutenzione dell'area in
amministrazione diretta, con le maestranze regionali già preposte
alla cura del verde pubblico, attuando le opportune sinergie
organizzative. Nonostante gli sforzi profusi dalla struttura
regionale competente per mantenere sempre un alto livello di
manutenzione, effettivamente in alcuni periodi dell'anno l'aspetto
dell'area verde ha denotato una certa sofferenza, questo va
riconosciuto e in alcuni casi anche a causa di danni arrecati dai
passanti che attraversano l'area verde incuranti dei percorsi già
delineati e che vanno a distruggere l'impianto idrico. Ad ogni buon
conto, al fine di ridurre le problematiche descritte,
l'Amministrazione regionale ha intenzione di operare alcuni
interventi sull'area verde e, in particolare, di collocare lungo il
perimetro una piccola barriera verde composta da essenze arbustive
alpine, di piccola altezza per contrastare appunto il transito dei
pedoni all'interno dell'area, e mettere a dimora ulteriori piante
tappezzanti al fine di accelerare l'effetto pacciamante delle
stesse. Questi interventi saranno realizzati dalle maestranze
regionali utilizzando il materiale vegetale già presente presso il
vivaio regionale, senza costi aggiuntivi per la pubblica
amministrazione. Grazie.
Presidente
- Grazie Assessore. Per la replica, la parola
alla Consigliera Morelli, ne ha facoltà.
Morelli (ALPE)
- Merci Monsieur le Président.
Assessore, io apprezzo sempre l'ironia, perché non posso
considerare il tenore della sua risposta serio, a parte l'aver
riconosciuto nella parte finale della sua risposta che forse
qualche difficoltà in qualche periodo dell'anno la sistemazione
l'ha fatta registrare, mi pare che lei ribadisca la validità di
questa sistemazione. Beh, intanto, mi scusi, ma le auto sono state
sgombrate nel 2004 e i lavori sono iniziati nel 2012. Ci sono
voluti otto anni per iniziare i lavori, questa non è una sua
responsabilità evidentemente, però, tant'è, dal nostro punto di
vista, la riqualificazione di Piazza Deffeyes è un elogio dello
spreco. Si sono spesi - lo apprendiamo oggi - 820 mila euro,
un'enormità per ottenere un risultato che è un risultato indecente.
Oltretutto si è anche resa meno accessibile Piazza Deffeyes, perché
è stato eliminato uno scivolo che permetteva il collegamento con il
marciapiede lungo via Festaz ed è un risultato che non è
assolutamente gradevole alla vista, assolutamente indecoroso per un
palazzo come il Palazzo regionale, che accoglie le massime
istituzioni. Fortunatamente nessuno dei turisti sa che questo è il
Palazzo regionale, perché la scritta non compare da nessuna parte,
perché è veramente un risultato indecoroso! Difficilissimo da
mantenere, a cura degli operai regionali, che hanno già
manifestato, insomma, tutte le loro difficoltà per quanto riguarda
l'irrigazione e cosa che lei stesso ha ricordato...io non so se
questo sia da imputare al passaggio dei cittadini che transitano
sull'aiuola, ma allora c'è un errore di progettazione, e gli operai
che abbiamo tutti avuto modo di vedere, e anche di sentire le loro
opinioni, hanno serie difficoltà a discernere le erbe decorative,
le piante decorative dalle piante infestanti. Adesso lei ci dice
che verrà fatta una delimitazione, con ulteriori piante fornite dal
vivaio regionale, beh, sicuramente, se avessimo provveduto ad
incaricare il vivaio regionale di fornire le piante anche per tutta
la sistemazione, il risultato sarebbe stato sicuramente
migliore.
Assessore, il nostro giudizio quindi è estremamente negativo, ma
non è solo il nostro giudizio, è l'opinione corrente dei cittadini
che in un momento come questo...lavori iniziati nel 2012, quindi
già in un momento di crisi...si sono spesi tanti soldi per avere un
risultato veramente deprecabile.
Presidente
- Grazie collega Morelli. Passiamo al punto
17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK