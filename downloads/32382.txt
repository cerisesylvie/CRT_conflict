Consiglio Regionale della Valle d'Aosta - Oggetto del Consiglio n. 1126 del 7 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1126 del 7 aprile 2010 - Resoconto
OGGETTO N. 1126/XIII - Interrogazione: "Problematiche
connesse alla presenza di un dissuasore acustico per cormorani
nelle vicinanze della riserva naturale del Marais nei comuni di
Morgex e La Salle".
Interrogazione
Ricordata la recente inaugurazione del Centro visitatori
nella riserva naturale del Marais situata nei comuni di Morgex e la
Salle;
Evidenziato che la riserva naturale in questione, come
riportato dal sito dell'Amministrazione regionale, rappresenta una
zona di sosta intralpina per gli uccelli migratori;
Venuti a conoscenza della presenza nelle vicinanze dell'area
di un "dissuasore acustico" per cormorani;
i sottoscritti Consiglieri regionali
Interrogano
gli Assessori competenti per sapere:
1) se sono a conoscenza dei fatti riportati in
premessa;
2) se tali fatti comportano conseguenze dirette o indirette
sulla migrazione degli uccelli;
3) in caso affermativo, se sono state avviate iniziative per
la soluzione della questione.
F.to: Bertin - Giuseppe Cerise - Chatrian - Louvin - Patrizia
Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
Purtroppo da alcuni anni si registra la presenza costante nella
nostra regione dei cormorani; questi ultimi, arrivano in Valle a
fine estate e vi rimangono fino all'inizio della primavera con un
numero medio di individui presenti al giorno di più di 100, con
punte massime giornaliere di 170 individui. I cormorani sono
uccelli ittiofagi, si cibano di pesce che predano nei laghi e nei
corsi d'acqua; tenendo conto del fabbisogno giornaliero medio di un
individuo adulto, da 300 a 500 grammi di pesce, si stima che la
predazione di pesce nella stagione invernale a carico dei cormorani
in Valle d'Aosta vada da 35 a 50 quintali. I cormorani che svernano
in regione sono distribuiti lungo tutta la valle centrale, dove
esistono tre zone dormitori: una posta in territorio piemontese, la
zona di Quassolo, prima del confine regionale; una a Saint-Marcel,
vicino alla riserva naturale di Les Iles, anche 80-90 animali
presenti; una a Morgex, nei pressi della riserva naturale del
Marais, dello stabilimento ittico e della piscicoltura privata
della signora Branche Formento, circa 60 animali presenti.
Naturalmente questi numeri derivano da appositi censimenti che sono
stati effettuati.
I danni causati allo stabilimento ittico e alla piscicoltura
privata sono ingenti; il Consorzio regionale pesca, ente gestore
dello stabilimento ittico, ha segnalato la presenza, all'interno
dello stesso, di 15-20 cormorani al giorno. Nel tentativo di
proteggere il materiale ittico presente all'interno dello
stabilimento di particolare valore biologico, in quanto proveniente
anche da individui di ceppi autoctoni o di specie sensibili, quali
la trota marmorata e il temolo, il consorzio ha posto in atto
alcune misure di difesa tra cui reti di protezione e dissuasori
acustici, cannoncini a gas tipo quelli delle vigne, per capirci.
Questi ultimi sono stati posti nel nucleo dello stabilimento in
comune di La Salle, nel lato opposto, lungo la strada statale 26;
tali sistemi non hanno sicuramente disturbato gli altri uccelli
presenti nella vicina riserva naturale, in quanto: la loro
posizione è abbastanza distante dalla stessa; i cannoncini sono
attivi solo nel periodo autunno-inverno in concomitanza con la
presenza dei cormorani (in questi giorni infatti verranno
disattivati in quanto la presenza dei cormorani è ridotta a pochi
esemplari e dunque non interferiscono con i periodi riproduttivi
delle altre specie eventualmente presenti nelle vicinanze); bisogna
dire purtroppo che la loro efficacia non si è rivelata così
determinante, in quanto i cormorani non sembrano essere stati così
tanto disturbati e hanno continuato a visitare lo stabilimento, pur
magari con dei numeri inferiori, dovendo quindi immaginare che
anche gli altri uccelli si siano comportati in uguale misura.
Dico solo a margine delle considerazioni svolte che è in atto,
in ogni caso, un'individuazione di altre strade per quel che
riguarda il controllo dei cormorani con un apposito piano di
controllo, compatibilmente con quelle che sono le regole, in quanto
come ben sapete - mi rivolgo agli interroganti che credo abbiano
approfondito la questione - il cormorano rappresenta una specie
protetta e quindi per un apposito piano di controllo bisogna
dimostrare che questo vada ad interferire con degli aspetti
autoctoni di particolare sensibilità, anche numerica, per quel che
riguarda il patrimonio ittico. In ogni caso un piano di controllo è
già stato attivato; si pensa di potenziarlo con un coinvolgimento,
oltre che dei forestali, anche con dei cacciatori disponibili
appositamente formati a delle attività che siamo in procinto di
attivare a breve; questo nell'obiettivo di andare a ridurre questa
presenza che è così dannosa sul nostro territorio. Grazie.
Président
- La parole au Conseiller Bertin.
Bertin (ALPE)
- La riserva naturale del Marais a Morgex e
a La Salle mi ha incuriosito fin dalla sua inaugurazione lo scorso
anno, in autunno, quando si è inaugurato il centro visitatori. In
effetti, per mesi sotto i portici di palazzo regionale è stata
occupata la bacheca da un servizio fotografico un po' hollywoodiano
con tanto di pose da rivista patinata dei vari Assessori
dell'Esecutivo regionale: un bel servizio fotografico un po' da
Indiana Jones con - immagino - anche avvistamenti in diretta di
uccellini di passaggio... A parte gli scherzi, un bel servizio
fotografico che incuriosiva i passanti e li invogliava ad andare a
visitare la riserva naturale, il centro visitatori appena
inaugurato che immagino sarà anche costato un certo investimento
della Regione - su questi aspetti il Consigliere Zucchi aveva già
presentato una serie di interpellanze - per dare la possibilità di
osservare gli uccelli di passaggio in Valle.
La riserva rappresenta un'importante zona di sosta, come ha
sottolineato l'Assessore, interalpina per gli uccelli migratori;
pertanto, la presenza di questo dissuasore acustico che - come
diceva - è una sorta di cannone che con regolarità di circa un
quarto d'ora spara la cannonata bang-bang, mi ha lasciato un po'
stupito: da una parte, l'Amministrazione ha un centro visitatori
per uccelli migratori; dall'altra, la stessa Amministrazione, a
poca distanza, usa un cannone per allontanare i cormorani. In
effetti mi chiedo: ma è possibile che non ci siano interferenze fra
queste due azioni? È un po' curioso e paradossale che non ci
siano... in effetti lei ci rassicura nel senso che non serve a
niente, non ha nessun effetto, per cui da questo punto di vista ci
rassicura.
Resta il fatto, immagino che non soltanto i cormorani saranno un
po' disturbati dal cannone, ma anche i residenti della zona
probabilmente avranno qualche inconveniente, mi dicono soprattutto
in alta quota: probabilmente ci sono delle correnti ascensionali
che portano il rumore in alta quota, il che rischia di spaventare,
oltre che i cormorani, anche gli sci alpinisti che si trovano in
quota con cannonate che arrivano dal basso. Scherzo un po', ma non
più di tanto, come dire: scherzi a parte, non è possibile trovare
un modo e delle soluzioni un po' più "urbane", per così dire, per
allontanare i cormorani dalla zona? Da una parte abbiamo fatto
degli investimenti per questo centro visitatori, e poi ci sono gli
abitanti della zona... insomma, a mio avviso bisogna immaginare
qualcosa di diverso e in tempi brevi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK