Consiglio Regionale della Valle d'Aosta - Oggetto del Consiglio n. 482 del 26 aprile 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 482 del 26 aprile 1989 - Resoconto
OGGETTO N. 482/IX - ADESIONE DELLA VALLE D'AOSTA AL PROGETTO
INTEGRATO DEL SISTEMA POLIFUNZIONALE PER LE PUBBLICHE
AMMINISTRAZIONI DENOMINATO "LO SPORTELLO DEL CITTADINO"
PRESIDENTE:
Do lettura del testo della delibera:
IL CONSIGLIO
- Considerata l'importanza dell'attuazione di idonei sistemi che
garantiscano al cittadino ed all'intera collettività l'esercizio
dei propri diritti, in un rapporto più funzionale nei confronti
della istituzione pubblica e della burocrazia;
- Considerato che una delle esigenze prioritarie espresse dai
cittadini è il diritto ad una corretta e tempestiva informazione,
non solo nei confronti dell'Amministrazione regionale, ma più in
generale rispetto alle altre amministrazioni pubbliche ed
all'insieme delle opportunità presenti sul territorio, da ritenersi
di pubblica utilità;
- Dato atto che il D.P.R. 1 febbraio 1986, n. 13 ha previsto che
le amministrazioni pubbliche possono definire progetti finalizzati
all'ampliamento ed al miglioramento dei servizi, progetti
sperimentali di tipo strumentale e per obiettivi e progetti-pilota
finalizzati al recupero della produttività;
- Dato atto che l'art. 26 della legge 11 marzo 1988, n. 67
(legge finanziaria 1988) ha disposto per la parte finanziaria dei
suddetti progetti e ha precisato in quali settori e per quali scopi
dovranno essere realizzati i progetti stessi;
- Visto il progetto integrato del sistema polifunzionale per le
Pubbliche Amministrazioni denominato "Lo sportello del cittadino",
coordinato dal Dipartimento della Funzione Pubblica - Presidenza
del Consiglio dei Ministri e dalla Società Olivetti Information
Services Italia - progetto che, con l'ausilio di risorse di tipo
strumentale, si pone quale obiettivo primario privilegiare il
cittadino, razionalizzando e semplificando il suo rapporto con le
istituzioni;
Constatato:
- che la Valle d'Aosta è stata prescelta per effettuare a
livello regionale la sperimentazione di cui trattasi;
- che l'obiettivo di tale sperimentazione è quello di definire
un insieme significativo di funzioni che diano tutte le indicazioni
per la messa a punto definitiva di un sistema regionale
generalizzato;
- che il progetto di cui trattasi avrà durata biennale e si
svilupperà secondo tempi e modalità determinate;
- che gli oneri relativi al progetto in questione saranno
ripartiti tra gli Enti interessati e che la quota parte di
competenza della Regione Valle d'Aosta è stata determinata in lire
100.000.000;
DELIBERA
1) di approvare l'adesione della Regione Valle d'Aosta al
Progetto Integrato del sistema Polifunzionale per le Pubbliche
Amministrazioni denominato "Lo sportello del cittadino", in
attuazione dell'art. 26 della legge 11 marzo 1988, n. 67, progetto
coordinato dal Dipartimento per la Funzione Pubblica - Presidenza
del Consiglio dei Ministri e dalla Società Olivetti Information
Services Italia;
2) di approvare il sottoriportato schema di convenzione relativo
al progetto di cui trattasi;
3) di approvare ed impegnare la spesa di lire 100.000.000 con
imputazione al capitolo 23070 del bilancio di previsione della
Regione per l'anno 1989 ("Spese per l'attuazione del Progetto
integrato del sistema Polifunzionale ..") che presenta la
necessaria disponibilità;
4) di stabilire che il pagamento della suddetta somma a favore
della Società Olivetti Information Services Italia avvenga a
trimestralità anticipate, e che l'anticipazione della prima rata
trimestrale venga disposta entro 20 giorni dalla data di
registrazione del decreto che approva la Convenzione di cui
trattasi, mentre i pagamenti delle rate successive saranno
subordinati alla presentazione di apposita fattura e apposita
relazione sull'andamento della sperimentazione.
Progetto integrato Sistema polifunzionale per le pubbliche
amministrazioni denominato "Lo sportello del Cittadino" in
attuazione dell'art. 26 della l. 11/3/1989 n. 67.
L'anno 1989 il giorno del mese di marzo in Palazzo Viconi, sede
del Dipartimento della Funzione pubblica - Presidenza del Consiglio
dei Ministri - tra lo stesso Dipartimento della Funzione Pubblica
rappresentato da in collaborazione con la Regione Valle d'Aosta e i
comuni di Milano, di Modena e di Caserta, e la Società Olivetti
Information Services Italia rappresentata da
Premesso
- che occorre procedere, nel quadro dei progetti finalizzati
all'ampliamento e al miglioramento dei servizi pubblici di cui
all'art. 26 della legge 11.3.88 (legge finanziaria '88), alla
sperimentazione di idonei sistemi atti a superare, da un lato, la
crisi dei rapporti tra Amministrazione e cittadino, e di ricercare
nel contempo recuperi di efficienza degli uffici della Pubblica
Amministrazione in termini di semplificazione del rapporto con il
cittadino utente, nonché di rapidità, tempestività, esaustività
nella erogazione dei servizi, oltre che di economicità globale del
sistema e di ritorno di immagine della Amministrazione in
conseguenza di una gestione più efficiente e produttiva;
- che la Società Olivetti Information Services Italia, per la
posizione di avanguardia e di consolidata esperienza che essa
occupa nel campo della promozione e della analisi organizzativa in
Italia e all'estero, specie nel campo della informatizzazione dei
servizi, presenta i requisiti di serietà, professionalità ed
affidabilità richiesti per la realizzazione di un sistema integrato
di "Servizio informazione al cittadino";
- si conviene quanto segue:
articolo 1
Il Dipartimento della Funzione pubblica, d’intesa
e in collaborazione con la Regione Valle d'Aosta ed i Comuni di
Milano, Modena e Caserta, affida alla società Olivetti Information
Services Italia, che accetta, l'incarico di prestare, con una
propria struttura organizzativa, assistenza tecnica agli enti
predetti per la predisposizione di piani tecnico-operativi per la
realizzazione di un sistema integrato polifunzionale denominato "Lo
sportello del cittadino", secondo le linee indicate negli articoli
che seguano, precisando l'architettura e la logica del sistema, la
pianificazione e il monitoraggio delle sperimentazioni, la
previsione dei tempi e dei costi, la somministrazione degli
apparati e dei relativi tecnici.
articolo 2
Sarà prevista una prima fase connessa all'attivazione delle
funzioni informative. In particolare occorrerà mettere a punto un
idoneo supporto che dia al cittadino utente possibilità di accesso
a tutte le informazioni sulle attività e sui servizi erogati da
Enti pubblici, compresi quelli statali, interfacciati con l'Ente
presso cui si svolge la sperimentazione, al fine di ottenere
immediatamente la lista dei passi e dei documenti necessari per
l'istruzione della richiesta, compresi eventuali facsimile di
domande e dichiarazioni. L'obiettivo che ci si propone è quello di
ridurre al minimo la complessività delle operazioni a carico del
cittadino utente, fornendogli nel contempo risposte immediate, su
istanza e in modo standardizzato. Nel dettaglio, a titolo
esemplificativo e non esaustivo, il cittadino dovrà essere posto in
grado di selezionare e stampare gli iter delle varie pratiche
ricercandoli per Ente, per tipologia (passaporto, carta di
identità, domanda di pensione, licenza edilizia ecc...), per eventi
(nascita, morte, cittadinanza, residenza ecc...), oltre che
adeguate risposte sullo stato della pratica e delle eventuali
variazioni dipendenti da fatti o atti giuridici o disposizioni
normative. A tal fine saranno proposte idonee parole-chiave e
domande guida che favoriscano l'utilizzo del sistema da parte
dell'utente.
articolo 3
Una seconda fase dovrà vertere sull’attivazione
operativa dei servizi da rendere. Saranno pertanto studiati e
proposti idonei sistemi atti ad ottenere certificati o facsimile di
certificati di autocertificazione in tempo reale, ovvero
certificati recapitabili a mezzo posta con relativo addebito,
apertura di pratiche con attivazione di richieste multiple di
documentazione e relativo diretto trasferimento ad Enti
cointeressati, fino alla definizione della cartella della pratica e
stampa degli atti che interessano.
articolo 4
Appositi gruppi misti di lavoro (Dipartimento, Enti,
Commissionaria) provvederanno all’individuazione
delle informazioni, delle pratiche, delle transazioni, dei tipi di
servizi da assoggettare alla sperimentazione sui temi contenuti nei
paragrafi 2 e 3 che precedono, nonché per la soluzione di problemi
di natura giuridica, amministrativa e tecnica. Tali gruppi misti
proporranno altresì le modifiche delle attuali procedure
amministrative ritenute necessarie per il raggiungimento degli
obiettivi della sperimentazione, anche in deroga alle norme
vigenti.
articolo 5
Architettura del sistema. Essa sarà essenzialmente basata su
minicomputer di unità di servizio che svolgano le funzioni di
collettori delle transazioni originate sui posti di lavoro,
distributori delle transazioni da e verso gli Enti gestori delle
informazioni, convertitori di protocollo e delle transazioni
circolanti. Essi potranno configurarsi diversamente secondo che lo
"Sportello" sia:
- di tipo informativo, appositamente carrozzato per il grande
pubblico e dedicato alla distribuzione delle informazioni relative
agli iter procedurali. Sotto tale profilo dovranno essere
costituiti da tastiera numerico-funzionale, video, tasti di
selezione lato video per facilitare la scelta delle funzioni,
stampante incorporata con dispositivo fuoriuscita del foglio
stampato e tagliato;
- di tipo operativo, self-service, terminale specializzato tipo
Bancomat, con possibilità controlli accessi. Esso si comporrà di
dispositivo integrato comprendente tastiera specializzata, video
stampante, lettore di carta magnetica, modem di collegamento,
indicatore di sistema aperto-chiuso, protezione antivandalismo,
dispositivo di illuminazione;
- di tipo operativo presidiato su opzione delle Amministrazioni
interessate. L'architettura del sistema poggerà su una rete di
trasporto a commutazione di pacchetto di tipo chiuso con
possibilità di accessi esterni controllati attraverso ingressi che
rendano possibili operazioni solo a utenti professionali
autorizzati. Particolare rilievo verrà dato all'introduzione nella
fase sperimentale della carta a microprocessore, che dovrà avere le
caratteristiche tra l'altro della riusabilità, della sicurezza dei
dati, dell'alta frequenza di uso. Il problema della sicurezza del
riconoscimento e dell’identificazione dell'utente è
elemento basilare del sistema che si vuole introdurre sia nella
fase sperimentale in cui l'identificazione avverrà presso il
terminale presidiato secondo la normale prassi, sia soprattutto
nella fase successiva dell'utilizzo di terminale self-service
dotato di dispositivo di lettore di carta a microprocessore.
articolo 6
Sperimentazione. La si articolerà su due livelli.
a) Il primo su un campione di Comuni differenziati secondo la
dislocazione geografica, dimensione demografica, livello dei
servizi prestati A tal fine vengono indicati i Comuni di Milano,
Modena, Caserta, le cui amministrazioni hanno già dichiarato la
loro disponibilità alla sperimentazione di cui trattasi. Saranno
attivati 50 posti di Lavoro complessivi per l'avvio delle funzioni
informative e di erogazione dei servizi come dai paragrafi che
precedono. I terminali saranno presidiati e i posti di lavoro
saranno interconnessi alla rete tramite concentratori. Una unità di
servizio gestirà le funzioni di rete e di raccolta dati
statistici.
b) Il secondo, su scala regionale, volto alla sperimentazione
dell'uso della carta a microprocessore. Per tale sperimentazione è
stata prescelta la Regione Valle d'Aosta, che ha dichiarato la
propria disponibilità. Obiettivo di tale sperimentazione è quello
di testare un insieme significativo di funzioni che diano tutte le
indicazioni per la messa a punto definitiva di un sistema regionale
generalizzato. si prenderanno pertanto in considerazione sia
funzioni locali disomogenee (Comuni) che gestite localmente (USL).
Saranno perciò previsti due momenti successivi: il primo
localizzato in un Comune Pilota, che potrebbe essere il capoluogo,
al fine di verificare la funzionalità del sistema; il secondo,
esteso ad un campione rappresentativo di Comuni per verificare la
funzionalità del sistema a livello regionale. In questa
sperimentazione regionale sarà verificato l'utilizzo dei terminali
self-service dai quali dovrà essere possibile avviare la richiesta,
descritta nella logica del sistema, verso gli enti interfacciati e
ottenerne risposte dopo l'identificazione dell'utente tramite la
carta a microprocessore. Saranno a tal fine attivati 25 sportelli
ed inoltre presso i presidi sanitari verranno installati posti di
lavoro dedicati alla gestione delle informazioni sanitarie
(anamnesi generale, dati specifici a patologia di rilevanza sociale
ecc...). Sono previsti n. 35/40.000 carte a microprocessore, due
posti di specializzati per la generazione delle carte, n. 60 posti
di lavoro, n. 3 sistemi concentratori di unità di servizio
articolo 8
Pianificazione delle attività. Il progetto per le sue
caratteristiche innovative e sperimentali richiede in una stretta
costante collaborazione fra Dipartimento della Funzione pubblica,
Enti coinvolti e commissionaria, che a tal fine nomineranno
ciascuno un proprio responsabile, con il compito di dirigere e
seguire, nella preparazione e nello svolgimento, i diversi momenti
della sperimentazione.
A1 - Definizione delle specifiche funzionali
Tale attività ha per obiettivi:
- individuazione e relativa priorità degli Enti coinvolti;
- selezione delle procedure da attivare per ciascun Ente;
- modalità di erogazione di ciascun servizio;
- problematiche di generalizzazione e di adattamento alla
diversa organizzazione degli Enti.
I prodotti di questa macro attività sono:
- i layout di tutte le maschere video e i tracciati stampa per i
programmi che verranno realizzati;
- le regole di controllo e le logiche di elaborazione;
- il disegno della base dati;
- il progetto delle reti locali e geografiche.
I prodotti di cui sopra verranno rilasciati:
- per la fase 1 (informazioni) entro 4 mesi da inizio
progetto;
- per la fase 2 (operazioni) entro 6 mesi da inizio
progetto.
Si prevede l'impiego di 5 sistemisti.
A2 - Progettazione e sviluppo del sistema
Tale attività include:
- produzione degli strati software per il funzionamento del
sistema;
- messa a punto dei dispositivi e delle interfacce hardware del
sistema;
- integrazione e prove di collaudo;
- rilascio delle release con relativa documentazione tecnica e
programmazione della formazione degli operatori.
I prodotti e le attività di cui sopra verranno sviluppati:
- per la fase 1 (informazioni) entro 9 mesi da inizio
progetto;
- per la fase 2 (operazioni) entro 13 mesi da inizio
progetto.
Si prevede l'impiego di 10 progettisti.
A3 - Avviamento delle sperimentazioni pilota in ciascuna
delle sedi individuate
Tale attività prevede:
- definizione del layout dello Sportello;
- installazione delle apparecchiature elettroniche
descritte;
- attuazione delle connessioni di rete;
- installazione del software sviluppato;
- field-test del sistema;
- formazione degli operatori;
- predisposizione degli strumenti informativi per l'utente.
Le attività si svolgeranno nelle sedi sperimentali e presso gli
Enti coinvolti.
Si prevede l'impiego di 12 specialisti per cinque mesi.
A4 - Monitoraggio delle sperimentazioni pilota
Il contenuto di tale attività riguarda:
- controllo hardware e software della funzionalità del sistema
manutenzione;
- supporto agli operatori;
- rilevazione delle eventuali integrazioni per le successive
releases.
Si prevede l'impiego di 5 specialisti per 6 mesi.
A5 - Sviluppo del sistema di gestione della carta a
microprocessore per lo Sportello del Cittadino.
Tale attività include:
- progettazione e sviluppo del software di corredo alla
carta;
- progettazione e sviluppo del software di comunicazione con la
carta;
- messa a punto dei dispositivi hardware;
- integrazione e prove di collaudo;
- rilascio nuova release del sistema.
Si prevede l'impiego di 6 progettisti per 4 mesi.
A6 - Sperimentazione regionale in Valle d'Aosta
Tale attività prevede:
- individuazione del Comune Pilota per la verifica della
funzionalità del sistema;
- estrazione del campione dei Comuni della Regione per la
verifica della funzionalità del servizio;
- installazione delle apparecchiature e del software;
- attivazione delle connessioni di rete;
- field test;
- distribuzione della carta;
- avvio della sperimentazione pilota;
- estensione della sperimentazione al Campione regionale;
- monitoraggio e controllo della sperimentazione.
Si prevede l'impiego di 8 specialisti per 8 mesi.
articolo 9
Costo del progetto. Con riferimento alla pianificazione
temporale e di contenuto previste nell'articolo precedente si
convengono i relativi costi cosi ripartiti:
A1 - Definizione delle specifiche
5 sistemisti per 5 mesi Lit. 400.000.000
A2 - Progettazione e sviluppo del sistema
10 progettisti per 13 mesi Lit. 1.560.000.000
A3 - Avviamento della sperimentazione nei 3 Comuni
pilota
12 specialisti per cinque mesi Lit. 810.000.000
50 posti di lavoro, 3 concentratori: 1 sistema di controllo,
software
Lit. 1.650.000.000
A4 - Assistenza e monitoraggio delle sperimentazioni
pilota
5 specialisti per 6 mesi Lit. 405.000.000
A5 - Sviluppo del sistema di gestione della carta a
microprocessore
6 progettisti per 4 mesi Lit. 288.000.000
1° sistema di generazione carta Lit. 96.000.000
A6 - Sperimentazione regionale
6 specialisti per 8 mesi Lit. 648.000.000
2° sistema di generazione carta e distribuzione di 35.000
carte
Lit. 1.000.000.000
60 posti di lavoro, 2 concentratori 1 sistema di controllo,
software
Lit. 1.480.000.000
Costo totale Lit. 8.337.000.000
articolo 10
Durata e ripartizione oneri. Il progetto ha durata biennale e si
svilupperà secondo i tempi e le modalità previste nei paragrafi
precedenti. Gli oneri relativi sono così ripartiti:
- a carico del Dipartimento dalla Funzione Pubblica Lit.
- a carico della Regione Valle d'Aosta Lit.
- a carico del Comune di Milano Lit.
- a carico del Comune di Modena Lit.
- a carico del Comune di Caserta Lit.
Il pagamento a favore della Commissionaria avverrà a
trimestralità anticipate da parte di ciascuna delle Amministrazioni
suddette sugli importi sopra specificati. Pertanto gli oneri di cui
sopra vengono imputati per il 50% all'anno 1989 e per il restante
50% all'anno 1990.
articolo 11
Il pagamento di quanto dovuto da ciascuna Amministrazione per la
quota parte di sua competenza avverrà a trimestralità anticipata.
L'anticipazione della prima rata trimestrale verrà disposta entro
20 giorni dalla data di registrazione del decreto che approva la
presente convenzione. I pagamenti delle rate successive sono
subordinati, a presentazione di apposita fattura, sulla base di
presentazione di apposita relazione sull'andamento della
sperimentazione da presentare al dipartimento della funzione
pubblica ed agli enti interessati. I relativi titoli di spesa
saranno intestati a legale rappresentante della Olivetti
Information Services Italia e resi esigibili alla Tesoreria
provinciale di Roma mediante connotazione.
articolo 12
Il Comitato Tecnico Scientifico di cui all'art. 26 della legge
11.3.1988 n. 67 (finanziaria '86) sovrintende a tutte le fasi della
sperimentazione ed esprime trimestralmente il proprio parere sulle
relazioni trimestrali della Commissionaria e sulla relazione che il
Gruppo misto di cui all'art. 8 è parimenti tenuto a presentare
autonomamente sullo stato di realizzazione della sperimentazione.
Il parere favorevole del Comitato Tecnico Scientifico, da rendere
in apposita relazione al Ministro per la Funzione Pubblica, ha
valore liberatorio in ordine ai pagamenti dovuti alla
Commissionaria.
articolo 13
Il Dipartimento della Funzione Pubblica, la Regione Valle
d'Aosta ed i Comuni di Milano, Modena, Caserta hanno piena facoltà
di disporre liberamente dei prototipi, modelli, cognizioni e quanto
altro derivante dagli studi e dalla sperimentazione del progetto,
che potranno essere utilizzati solo ed esclusivamente per
migliorare i servizi di tutta la pubblica Amministrazione. A tal
fine il progetto di cui alla presente Convenzione va concepito e
attuato anche in funzione della sua esportabilità alle altre
pubbliche Amministrazioni, non comprese nella sperimentazione.
articolo 14
La presente convenzione, stipulata nell'interesse dello Stato, è
impegnativa per la Commissionaria fin dal momento della
sottoscrizione, mentre lo è per il Dipartimento della Funzione
Pubblica e le altre Amministrazioni cointeressate solo dopo la
prescritta approvazione ed i conseguenti adempimenti previsti dalle
norme in vigore
articolo 15
Le controversie di qualsiasi natura che dovessero insorgere
durante l’esecuzione o alla scadenza della presente
convenzione, direttamente o indirettamente connesse alla
convenzione stessa, saranno deferite al giudizio di un collegio
arbitrale, ai sensi e agli effetti degli articoli 805 e seguenti
del cpc, costituito da un arbitro designato dal Dipartimento, da
uno designato dalla Commissionaria e da un terzo, che lo presiede,
scelto di comune accordo. In mancanza di accordo, il terzo arbitro
con funzioni di Presidente, sarà nominato dal Presidente del
Consiglio di Stato.
articolo 16
Le spese relative al presente atto sono a carico della
Commissionaria.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (UV):
La loi n° 67/89 prévoit
qu’il y ait des financements spécifiques de la part
des différents Ministères en accord avec les Administrations
régionales et avec certaines Communes. Tout particulièrement, en ce
qui concerne le problème que nous sommes en train d'examiner, il
s’agit d'une proposition qui a été faite de la part
de l'Administration régionale en accord avec le Ministère
compétent, afin de donner un service aux citoyens et d'examiner
quel est le modèle d'organisation possible dans une Région qui a
des caractéristiques tout à fait particulières comme la nôtre.
La même chose sera faite en accord avec d'autres trois villes,
Milan, Modena et Caserta, afin d'examiner les possibilités de
prévoir qu'il y ait une simplification des procédures
bureaucratiques concernant les informations aux citoyens et surtout
d'avoir toute une série des documents, ce qui est le pas successif
à cette amélioration de l'information aux citoyens.
L'initiative est tout à fait louable: depuis toujours on est en
train d'étudier le système le meilleur pour rendre ce service aux
citoyens; par conséquent, la proposition qui a été faite, qui
prévoit de la part de l'Administration régionale une participation
aux frais de 100 millions sur un budget prévu de 3 milliards c'est
tout de même une convention qui nous donne une possibilité
précieuse. Je veux souligner l'aspect considérable de la
participation de l'Olivetti, qui avait déjà étudié un système à ce
sujet; étant donné que l'Olivetti est un partenaire de la Société
d'informatique qui a été constituée, c'est justement un problème
qui va se rattacher aux propositions qui ont été faites de la part
de l'Administration régionale dans ce domaine.
PRESIDENTE:
Ha chiesto di parlare Consigliere Tonino, ne
ha facoltà.
TONINO (PCI):
Voteremo a favore di questo provvedimento,
perché la sperimentazione di un sistema che consenta di
semplificare alcune procedure, soprattutto di mettere in rapporto
con i cittadini le informazioni e i servizi che offre
l'Amministrazione regionale, è una cosa che da lungo tempo
auspichiamo.
Detto questo, lamentiamo - e lo riproponiamo in questa sede - la
mancanza di un progetto nostro in tal senso. La nostra Regione ha
dimensioni e caratteristiche tali, per cui l'intera organizzazione
dell'Amministrazione regionale potrebbe essere strutturata evitando
al cittadino inutili e defatiganti procedure. Abbiamo una Regione
che per la sua dimensione può avere dei sistemi informativi
decentrati che consentano al cittadino di accedere immediatamente
ai servizi della Regione. Abbiamo detto tante volte che è del tutto
anacronistico che un cittadino della Bassa Valle per avere un mutuo
qualsiasi per la casa, o per avere un contributo agricolo, o si
rassegna a venire 4 o 5 volte ad Aosta o si affida al politico, il
quale svolge una funzione che non gli è propria. E' un problema che
definisco antiquato, non democratico, che troppo spesso è anche uno
di quei sistemi che servono per condizionare in termini sbagliati
anche il consenso degli elettori.
Quindi, qui bisogna avere coraggio. A noi va molto bene aderire
a questa sperimentazione che è stata promossa a livello nazionale,
però chiediamo alla Giunta regionale che si predisponga un proprio
progetto in questo senso. E’ possibile farlo anche
in modo graduale, prevedendo che alcuni servizi siano decentrati a
livello periferico con alcuni terminali, che consentano sia di
avere l'informazione che di essere interlocutori, per quanto
riguarda l'accesso ai benefici.
Nel passato avevamo sostenuto la tesi (il Consigliere Dolchi fu
uno dei promotori della proposta, nelle passata legislatura) della
istituzione del Difensore civico in Valle d'Aosta. Il nostro Gruppo
presentò una proposta di legge in tal senso.
Il significato che deve avere l'iniziativa de "Lo sportello del
cittadino" è prima di tutto quello di avere uno strumento che
garantisca i diritti che hanno i cittadini, che garantisca la
possibilità non solo di avere l'informazione, ma anche di
interloquire, se del caso di protestare per il disservizio, in modo
che questo sia conosciuto da tutti.
In questo senso un sistema informativo avanzato potrebbe essere
anche sostitutivo di quello che una volta si chiamava il Difensore
civico.
PRESIDENTE:
Ha chiesto di parlare Presidente della Giunta,
ne ha facoltà.
ROLLANDIN (UV):
Je voudrais seulement dire à M. Tonino
qu'on a choisi notre Région aussi pour le fait que l'Administration
régionale avait déjà prévu un projet dans ce sens et avait demandé
à l'Olivetti, et par la suite à l'INVA, de prévoir une étude qui
puisse être présentée à degré sur l'ensemble de l'Administration
régionale.
En même temps, étant donné qu’il y avait ces
fonds, qui sont destinés à ce type d’étude, on a pu
bénéficier de cette participation. Par conséquent, le projet que
nous allons financer pour une partie minimale, prévoit une
intervention qui sera faite dans un deuxième temps, en suivant le
résultat de cette première partie d'expérimentation, qui est faite
en accord avec le Ministère, étant donné que c'est une expérience
qui pourra être utilisée par d'autres régions avec des adaptations
qui sont tout à fait compréhensibles.
Donc, je partage ce que venait de dire M. Tonino: il s'agit
justement d'une partie d'un programme, mais un rôle particulier a
joué le fait qu'on était déjà préparé pour entrer dans cette
optique et, par conséquent, on a pu jouir de cette intervention
financière.
PRESIDENTE:
Pongo in votazione la deliberazione in
oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK