Consiglio Regionale della Valle d'Aosta - Oggetto del Consiglio n. 1502 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1502 del 11 maggio 2022 - Resoconto
OGGETTO N. 1502/XVI - Interpellanza: "Stato di avanzamento
del disegno di legge in materia di autoconsumo da fonti
rinnovabili".
Bertin (Presidente)
- Punto n. 31. Per l'illustrazione il
consigliere Aggravi.
Aggravi (LEGA VDA) -
Tempo fa, in un'iniziativa in
Consiglio regionale, l'Assessore competente in materia di energia
aveva annunciato la presentazione di un prossimo disegno di legge
regionale sulla materia delle comunità energetiche, o comunque di
quelle forme energetiche collaborative che sono sempre più in auge,
considerate anche le problematiche a questo punto non soltanto di
costo dell'energia ma potremmo anche dire d'indipendenza
energetica, sempre di più, vedendo i chiari di luna che ci sono.
Soprattutto era anche già emerso il tema, se non erro, nelle
audizioni legate al costo dell'energia, ma anche in un passaggio
che era stato fatto riguardo al prossimo piano energetico.
Nel frattempo, sappiamo che le misure messe in campo dell'ormai
sopracitato Piano nazionale di ripresa e resilienza puntano a un
potenziamento di circa 2000 MW di nuova capacità legata alle
comunità energetiche o comunque all'autoconsumo, c'è uno
stanziamento di più di 2,2 miliardi di euro; sappiamo che tra
l'altro c'è un'attività dal punto di vista normativo molto viva, o
forse dovrebbe essere un po' di più a livello anche nazionale, a
fronte appunto di quella che in gergo viene chiamata la direttiva
Red 2.
Teniamo conto che non è soltanto un aspetto legato a quelle che
possono essere le risorse ai finanziamenti, ma sempre di più a una
voce che ovviamente attanaglia lo sviluppo di qualsiasi attività,
ovvero la parte burocratica, perché sappiamo che seppur si dica e
si faccia un gran can-can e una grande propaganda riguardo allo
sviluppo di forme alternative di energia o comunque legate a fonti
rinnovabili, poi il primo scoglio che si trova non è forse tanto
quello di trovare i capitali, perché tra l'altro sappiamo che la
finanza d'impresa si è riconvertita rapidamente verso quello che
riguarda tutto il mondo della Green Economy e sulla parte
d'investimenti che tutto il mondo ESG oggi la fa per la maggiore,
poi vedremo cosa succederà perché poi fa ridere che anche chi fino
a ieri parlava di Green, improvvisamente si sia innamorato, vedendo
forse i prezzi delle bollette, del carbone, dell'olio pesante e di
altre forme che sembravano ormai in disuso, ma che per la
contingenza stanno tornando in auge.
Va detto che questo è un tema che, in realtà soprattutto come la
nostra, potrebbe essere effettivamente non soltanto un volano di
sviluppo o di abbassamento di costi, ma anche e soprattutto un
fiore all'occhiello e anche una forma perseguibile di
collaborazione di varie realtà.
Sappiamo che le comunità energetiche si possono sviluppare tra
gli enti pubblici, singoli, famiglie, imprese e altre forme, anche
le aziende agricole che si stanno sviluppando. Sappiamo anche -
facendo una ricerca legata un po' anche a tutte attività di
sviluppo anche universitario: l'Energy Center ad esempio del
Politecnico di Torino che collabora con C.V.A. - che ci sono studi
in realtà comunali, cito Champdepraz, La Salle, La Magdeleine,
Chamois e Gignod... c'è un fiorire comunque di attività che possono
essere anche propedeutiche allo sviluppo di forme di comunità
energetica, così come anche va citata la presa di posizione del
Comune di Aosta che ha trovato, anche in questo senso, la volontà
di essere promotrice di forme di creazione di questa nuova forma di
collaborazione in ambito energetico.
Va anche detto che l'attività normativa di tutta una serie di
altre Regioni - cito le ultime che ho riscontrato: Abruzzo, Veneto
e Umbria - dove sono state approvate delle leggi in tal senso che
prevedono non soltanto una generica indicazione di volontà
d'intenti, ma soprattutto la previsione d'interventi regionali che
possono anche portare alla contribuzione per la realizzazione degli
impianti oppure per la definizione dei progetti legati a questo
sviluppo ovvero anche, ed è un aspetto che può trovare anche un po'
corpo in una forma legislativa, quella dell'istituzione di tavoli
tecnici permanenti legati non soltanto al monitoraggio ma anche
allo sviluppo di strategie, volte alla riduzione di consumi
energetici e, perché no, visto che stiamo parlando di forme di
energia rinnovabile, anche a quella che può essere l'evoluzione o
comunque la trasformazione delle fonti energetiche della vecchia
scuola.
Dico questo non tanto parlando delle grandi realtà o di chi -
come la principale società partecipata della Regione - ha nella
produzione di energia rinnovabile il suo
core business
, ma
anche di realtà più familiari, più aziendali, più piccole, dove il
gasolio o il gas sono necessariamente la principale fonte di
riscaldamento o comunque di energia produttiva, perché spesso ci
dimentichiamo che c'è anche chi ha queste forme di produzione.
Direi anche, aggiungendo un pezzo in più che spesso viene
dimenticato ma che riteniamo essere fondamentale per una realtà
come la nostra, anche quello che può essere lo sfruttamento di
biomasse o di biocombustibili che possono e devono comunque essere
considerate, almeno a nostro avviso che non abbiamo una visione da
Ayatollah della difesa del green a tutti i costi che poi dopo, lo
voglio ricordare, ci si dimentica sempre che per un tot di MW
rinnovabili ci sono sempre dei Megawatt della old economy o della
old energy, perché sappiamo che il gas aumenta anche di prezzo non
soltanto perché c'è l'inflazione, non soltanto perché manca, non
soltanto perché c'è la guerra, ma perché indirettamente, favorendo
lo sviluppo di energie rinnovabili, bisogna anche favorire una
scorta o comunque nel sistema complessivo quella che può essere in
caso di emergenza la necessità di avere una continuità perché
quello, ripeto, che spesso ci si dimentica è che l'energia
rinnovabile è bellissima ma c'è un problema spesso e volentieri
anche di immagazzinamento e di stoccaggio dell'energia, cosa che
invece le fonti di idrocarburi, ed è per questo soprattutto che non
si va in quella direzione in maniera spinta, ci consentono di avere
perché sono stoccati e sono a disposizione alla bisogna.
Detto questo, l'interpellanza vuole capire: quale sia lo stato
di avanzamento delle attività propedeutiche alla definizione di
questo disegno di legge, a quanto ammontino le stime necessarie per
le coperture finanziarie e quali ne siano le possibili fonti, sia
di natura regionale, nazionale o comunitaria, perché non dobbiamo
dimenticare che ci sono, come ho già detto, delle possibili altre
fonti di finanziamento, e sul quando si intenda dar corso alla
presentazione del già citato disegno di legge, accetto anche una
non risposta Assessore, ma mi basta avere conferma della volontà di
farlo. Poi sul quando si potrà ragionare o potrete ragionare con
chi sarà.
Presidente -
Per la risposta l'assessore Bertschy.
Bertschy (AV-VdA Unie) -
Credo che ci siano interpellanze
che, come questa, permettono da un lato di mettere insieme le
energie e le forze perché all'atto della presentazione c'è anche
una visione del lavoro da fare che è favorevole all'iniziativa e
anche tutta una serie indicazioni che ha correttamente dato nella
presentazione che ci permettono forse di fare una strada insieme,
nonostante i ruoli diversi.
L'obiettivo da parte di tutti è di vivere questa fase di
transizione energetica... sì, forse in questo momento fare una
strada insieme a livello politico può generare qualche sorriso,
questa volta parlavamo solo di energia, non vi preoccupate
ancora.
La transizione energetica è tema che riguarda tutti i territori,
l'Europa, l'Italia, le Regioni; anche noi in Valle d'Aosta
cerchiamo di seguire una fase di forte evoluzione, mettendo in
campo tutte le strategie che servono per garantire al territorio di
non perdere delle occasioni, facendo però ben attenzione a non
correre e soprattutto a non copiare in maniera generica.
Sono state citate alcune delle iniziative legislative assunte
dalle altre Regioni che sono oggetto di studio in questa fase e
soprattutto oggetto di analisi, per capire bene quale può essere la
loro effettiva adattabilità al nostro disegno di legge.
La cosa importante è che finalmente c'è una norma nazionale che
dà compimento alla direttiva europea, la Red 2 come è stato
detto.
Il D.Lgs 199/2021 supera la fase transitoria che era nata
attraverso il 42bis del 162/2019, anche se è bene dire che mancano
ancora una serie di decreti attuativi che sono importanti per
definire le successive disposizioni.
Comunque ad oggi si può lavorare nella direzione di cominciare a
immaginare di completare l'iter che è in corso per arrivare a un
disegno di legge.
Il nostro disegno di legge è in questo momento alla prima fase
di analisi del Dipartimento legislativo, il lavoro generalmente che
si fa nel preparare i Disegni legge è una fase di studio
all'interno delle strutture degli Assessorati, nel caso nostro per
questa legge la fase di studio è stata realizzata insieme a
CoEnergia e soprattutto attraverso un confronto con il GSE, con il
Gestore Servizi Energetici, ed in questo momento il legislativo sta
esaminando la prima bozza di legge che, una volta corretta, ci
permetterà di completare il lavoro.
La legge si propone l'obiettivo e gli obiettivi che si stanno un
po' proponendo tutte le Regioni: da un lato sostenere i
finanziamenti sia dei progetti che delle realizzazioni delle
comunità energetiche, dall'altro istituire un coordinamento e un
governo. È stato citato un tavolo tecnico, l'abbiamo chiamato così
anche noi nella nostra bozza di legge, che avrà una doppia valenza:
governare la discussione e allo stesso tempo garantire una
valutazione degli investimenti che verranno realizzati, perché
abbiamo visto in passato e letto oggi che tutta una serie
d'investimenti poi comunque vanno valutati nella loro effettiva
redditività, non tutto quello che ci si propone di fare ha una
ricaduta importante come quella che ci si propone di realizzare con
i progetti.
La legge, per quello che ci riguarda, speriamo di poterla
portare entro la fine del mese di giugno alla discussione e anche
direi alla valutazione finale, siamo in una fase molto
avanzata.
Le stime per le risorse necessarie per fare questo tipo di
valutazione sono state fatte - sono stati citati alcuni progetti -
proprio in una fase in questo momento ancora abbastanza
approssimativa con l'obiettivo però di arrivare nella definizione
del testo e nella proiezione futura a una valutazione sempre più
reale di quello che si comincia a conoscere.
La stima va intorno al milione e mezzo a regime, che è diviso
tra spesa corrente e spesa d'investimento in questa fase iniziale,
la difficoltà - come sempre - è recuperare le risorse per le spese
correnti perché vanno recuperate, come da disposizioni legislative
che tutti conosciamo, all'interno dei capitoli già presenti nel
bilancio.
Quest'anno poi difficilmente potremo utilizzare l'assestamento
per investimenti di spesa corrente e quindi il lavoro che dobbiamo
fare è quello di recuperare all'interno dei capitoli già
presenti.
Come è stato detto, c'è un'iniziativa a livello nazionale in
corso di 2,2 miliardi, iniziativa che favorirà la nascita di
comunità energetiche nei Comuni fino a 5 mila abitanti. Quindi
resterà escluso dall'iniziativa nazionale il Comune di Aosta mentre
la nostra iniziativa legislativa dovrà dare questa risposta.
Le stime per questi finanziamenti ammontano per la nostra
Regione a circa 18 milioni di euro, bisogna dire che - rispetto a
questa fase di lavoro del PNRR sulle comunità energetiche - c'è
ancora una discussione importante a livello tecnico, perché non è
stato ancora stabilito in maniera così chiara se il coordinamento
dell'iniziativa sarà a regia regionale o nazionale e poi ci sono
tutta una serie di questioni ancora in discussione.
A questi finanziamenti noi aggiungeremo dal 2023 delle risorse
che abbiamo previsto nel FESR, circa 2 milioni e 800 mila euro, che
potranno essere dedicati alle iniziative sulle comunità
energetiche. Una delle questioni che la legge dovrà sciogliere è la
cumulabilità dei finanziamenti previsti sui vari interventi;
ovviamente, per quello che ci riguarda, potranno essere fatte più
fonti di finanziamento, escludendo il doppio finanziamento sulle
stesse misure.
Infine la terza domanda, "Quando si intenda dar corso alla
presentazione del già citato disegno di legge": come ho detto entro
la fine di questo semestre lo vogliamo portare alla discussione del
Consiglio, stiamo però ancora aspettando alcune informazioni
rispetto ai decreti legislativi che ancora mancano perché ci
possano così permettere di evitare di fare, rispetto alle
disposizioni che stiamo prevedendo, della sovrapposizione fra le
norme.
A breve avremo un disegno di legge da discutere.
Presidente -
Per la replica il consigliere Aggravi.
Aggravi (LEGA VDA) -
Vede, Assessore, per rispondere
rispetto alla paura, quando si parla di energia, è un po' come
quando si parla di politica: non è la fonte che conta ma il giusto
mix, perché come sta insegnando questo momento di crisi, non è il
gas o il petrolio o il solare che può risolvere il problema ma
bisogna avere un giusto mix e bisogna trovare quel giusto mix,
perché altrimenti uno magari mette da parte una fonte di energia,
come quella nucleare, che in realtà oggi è molto stabile, sul lungo
periodo dà una stabilità che consente di fare tante cose che è
quello che forse oggi manca e manca anche in Valle d'Aosta.
Detto questo, sicuramente come già abbiamo detto più volte - e
cito ad esempio le iniziative dei colleghi Ganis e Perron, laddove
si parla di fonti rinnovabili o anche di vettori energetici - noi
ci siamo e pensiamo che il sostegno allo sviluppo di forme di
maggior autonomia e indipendenza energetica siano fondamentali e
utili, non soltanto se vogliamo per gli obiettivi di
decarbonizzazione, che sicuramente sono nobili e necessari, ma
soprattutto per consentire sempre di più un consumo minore e
migliore di energia e soprattutto, anche se su questo sappiamo che
non abbiamo tutte le leve possibili perché purtroppo sul discorso
dei prezzi e sul costo non abbiamo la libertà di poterli lasciare
liberi e definiti, perché spesso e volentieri questo è un elemento
che ci sfugge, non è la fonte che fa il prezzo, ma il prezzo è di
natura cartolare e viene determinato con un algoritmo che è al di
fuori e anche qua si ricollega al discorso del mix energetico,
quindi tutto si tiene.
Detto questo le risorse in campo, come lei ci ha preannunciato,
sono sicuramente importanti, vanno utilizzate bene, ben venga
un'attenzione particolare alla redditività degli investimenti
perché effettivamente - come lei indirettamente diceva, perché
giustamente il tempo che ci è dato è limitato, perché altrimenti
sarebbe stato un grande discorso - bisogna anche evitare quello che
nel passato è capitato laddove c'erano fonti di contribuzione,
ovvero sono stati forse anche creati degli impianti che con il
senno di poi non andavano fatti e forse si poteva fare più
efficienza su tutta una serie di realtà. Se le risorse sono scarse,
è bene che vengano utilizzate correttamente.
Ben vengano anche non soltanto i fondi del PNRR ma anche quelli
della futura programmazione europea, perché questo dà ovviamente
una visione non legata al momento storico favorevole alla
decarbonizzazione e favorevole a un abbassamento di costi, ma
comunque anche una progettualità importante, perché penso che se
quegli obiettivi devono essere definiti - e sono non soltanto
coraggiosi ma anche un po' folli in alcuni aspetti, ma a volte
dalla follia nascono delle cose positive - è bene che le risorse
vengano anche recuperate laddove c'è forse un minor impegno per
quello che riguarda il bilancio regionale, perché vengono da fonti
terze, quindi ben vengano che siano esse nazionali, europee o,
perché no, dico anche io a fronte magari di natura privata, e lì mi
ricollego, perché comunque capitali privati ci sono, è bene che si
cerchi di favorire la libera iniziativa ed evitare poi il carico
burocratico che è legato forse non tanto a una norma legata alla
realizzazione delle comunità energetiche, bensì ad altri tipi di
norme che riguardano la realizzazione d'impianti rinnovabili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK