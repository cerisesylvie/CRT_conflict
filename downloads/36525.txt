Consiglio Regionale della Valle d'Aosta - Oggetto del Consiglio n. 586 del 16 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 586 del 16 luglio 2014 - Resoconto
OGGETTO N. 586/XIV - Interpellanza: "Problematiche relative
all'apertura contemporanea di diversi cantieri sulle tratte
autostradali valdostane".
Presidente
- La parola al collega Donzel.
Donzel (PD-SIN.VDA)
- Grazie Presidente.
Affrontiamo una parte di un tema che è all'ordine del giorno del
Consiglio regionale, quello dei trasporti, delle autostrade, in
modo particolare dei due tratti autostradali valdostani che,
diciamo, hanno dei pedaggi da capogiro. È inutile che ribadiamo per
l'ennesima volta quanto sia costoso il tratto al chilometro,
l'incidenza che questo ha sul nostro sistema economico e turistico
e, in questo momento, anche sulla vita proprio dei cittadini
valdostani. A ciò si aggiunge un tema non meno grave che è già
stato oggetto di interpellanze (alcune hanno anche avuto parziale
ascolto e di questo siamo confortati, ecco perché in qualche modo
ritorniamo sul tema): è quello che riguarda gli interventi ai
cantieri sul tratto autostradale.
Una cosa estremamente importante per noi è che la
cantierizzazione avvenga, naturalmente con la consapevolezza che
per certi lavori non si può asfaltare in pieno inverno, siamo
perfettamente coscienti che alcuni lavori vanno svolti nel periodo
estivo, però abbiamo già ribadito come, con tutte le difficoltà che
pure ci sono nel sistema degli appalti, bisogna cercare di evitare
che questi appalti vengano...diciamo a caratterizzare alcuni
periodi dell'anno, spesso quelli a ridosso delle attività
turistiche, e che comunque vadano assolutamente messe in campo
tutte le misure per garantire la massima sicurezza del tratto
autostradale. Questo sicuramente viene fatto attraverso un sistema
di segnaletica, non è che stiamo evidenziando, ma ribadiamo la
delicatezza che hanno questi cantieri all'interno dei tratti
autostradali. Però quello che emerge in un tratto di autostrada
così breve è che, a fronte della presenza di cantieri che
rallentano sensibilmente la corsa, se uno dice: "non prendo la
statale, ma prendo l'autostrada perché sono di fretta"...dopodiché
scopro che ci metto più tempo in autostrada o comunque devo
rallentare continuamente e, in alcuni casi, quando devo cambiare di
corsia o addirittura ci sono tratti alternati di traffico, la
situazione è esattamente come quella di un percorso normale in
statale.
Allora, la prima considerazione è che serve una maggiore
comunicazione a chi usufruisce di un servizio, cioè bisogna cercare
di trovare il modo che chi entra in autostrada non abbia la
sorpresa di dire: "oggi ho preso l'autostrada perché avevo fretta e
l'autostrada non è nelle condizioni di percorribilità che mi
aspettavo". Quindi dev'esserci il modo di segnalare meglio, a chi
paga, che tipo di servizio viene erogato: "oggi vi offro il
servizio al cento per cento, viaggerai sulla mia autostrada in
perfette condizioni", oppure gli metto un cartello che oggi questa
autostrada ha un sacco di problemi, perché altrimenti io entro in
autostrada convinto di fare un percorso, ho dei tempi, e poi ho la
sorpresa che, invece, questa non è la condizione dell'autostrada.
Se un cittadino paga un servizio, paga per il servizio che gli è
stato in qualche modo promesso. Nessuno entra in un locale
commerciale o quant'altro, legge il menu...se poi, per esempio in
un ristorante, leggo il menu, in un hotel leggo le offerte,
dopodiché scopro che la camera non funziona perché c'è il tubista
dentro che sta riparando la doccia all'interno di quell'hotel...la
sensazione normale che uno ha, va nella reception e dice: "Scusate,
quanto mi fate di sconto perché la doccia non funzionava? Perché
devo pagare esattamente il prezzo se quello non è il
servizio?"...lo so che questo non è il problema dell'autostrada
valdostana, Presidente, è un problema più generale, ma io,
Consigliere regionale della Valle d'Aosta, mi occupo di
quest'autostrada, la più cara d'Italia, che non ha neanche quella
qualità nell'offrire questo servizio che presuppone un costo di
questo genere; quindi, se io entro nel casello di Verrès, devo
leggere chiaramente che ci sono dei lavori in corso qui, qui, qui e
che dovrò percorrere quell'autostrada a velocità ridotta e a quel
punto giro la macchina e me ne vengo in statale, perché è la stessa
cosa. Quindi più informazione, e valutare se non sia possibile...e
secondo me con le tecnologie di oggi tutto è possibile a fronte di
due tratti autostradali che fanno utili, fanno utili, quindi chi ha
investito in quelle imprese, al di là che alcuni tratti debbano
ancora appunto avere la copertura degli investimenti, ma nel
frattempo fa utili...allora, chi fa utile può anche ragionare che
una parte di questi utili possono essere riconsiderati ai fini di
garantire un migliore servizio.
Noi abbiamo già detto più volte che se si riducesse il pedaggio
in assoluto per tutti e in questo caso, come proponiamo, si facesse
un ragionamento sulla qualità del servizio che viene offerto e il
prezzo fosse dimensionato con la qualità del servizio, noi avremmo
più utenti, ci sarebbe una capacità attrattiva dell'autostrada, non
verrebbero meno gli utili. Si tratta di immaginarsi anche un mondo
nuovo, un mondo diverso, non dire: "mah, si è sempre fatto così, ma
il computer ci dà solo queste possibilità"...i computer, le
tecnologie nuove danno infinite possibilità, ma bisogna avere la
voglia, il coraggio anche di affrontare sfide nuove nella gestione
di queste importanti infrastrutture, e non continuare a creare
condizioni che vanno ad alimentare quel malcontento diffuso
rispetto all'autostrada che fa un danno all'autostrada stessa di
cui anche la Valle d'Aosta, e noi rappresentiamo sia
l'interesse...diciamo di chi la usufruisce, del cittadino, sia
l'interesse anche dell'azienda, perché le due cose devono essere
guardate da un punto di vista unitario. Pensiamo di non
rappresentare una visione unicamente rivolta al consumatore, ma se
il consumatore ha una qualità di servizio migliore e pensiamo che
la questione dei pedaggi e della ritaratura dei pedaggi sia una
cosa importante, ne usufruisce anche l'azionista di riferimento, e
quindi il guadagno è per entrambi.
Su questa cosa gradiremmo quindi avere qualche segnale e
ribadire se appunto, come in passato, assolutamente vengano evitate
quelle cose allucinanti che sono il doppio senso di marcia nella
stessa galleria com'è successo...quello non è possibile, bisogna
riorganizzare i lavori e fare in modo che quelle cose non si
ripetano. In ogni caso, questi rallentamenti sicuramente creano
ingorgo, rallentamento, creano poi la condizione per cui alcuni
automobilisti poi dopo cercano di recuperare il tempo perso, si
sorpassa, eccetera. È una cosa che va organizzata nel migliore dei
modi possibili e va data una risposta puntuale al consumatore, in
particolare a quello valdostano, che sempre più dovrebbe usufruire
dell'autostrada e non ne può usufruire.
Presidente
- La parola al Presidente della Regione.
Rollandin (UV)
- Grazie Presidente.
Sì, le considerazioni che il collega ha fatto sicuramente
riprendono tematiche in parte già sviluppate, come lei ha detto.
Soprattutto il fatto dell'autostrada che sicuramente ha un prezzo
alto è stato argomento che ha fatto oggetto anche di mozioni, che
noi abbiamo trasmesso, abbiamo cercato di utilizzare al meglio
quello che era stato possibile. Fino ad oggi, come lei sa, almeno
per i residenti che hanno queste tratte, adesso abbiamo avuto il 50
percento di riduzione...come lei sa, da 8 a solo 4 corse, da 4 in
su, quindi sicuramente c'è stato - poi daremo anche i numeri - un
risvolto positivo e importante, come credo sia stato interessante
il discorso della gratuità della tangenziale che ha presentato a
questi livelli un successo importante.
Per quanto riguarda le risposte puntuali alle domande che lei ha
fatto, la prima:
"verificare che non siano aperti troppi
cantieri"
, le concessionarie hanno riferito che al momento, il
numero dei cantieri è assolutamente contenuto e legato a esigenze
improcrastinabili per la messa in sicurezza in particolare delle
gallerie per quanto riguarda la RAV e delle barriere spartitraffico
per quanto riguarda SAV. Salvo eventi eccezionali, non vi è poi la
previsione di installare dei cantieri che comportino deviazioni con
cambio di carreggiata. RAV, da parte sua, sui sensi di marcia
alternati nella stessa carreggiata, assicura che gli stessi non
sono mai stati presi in considerazione né in galleria, né
all'aperto...anche perché, ricordiamo, la RAV è recente rispetto
alla SAV, cioè ha una valutazione da fare anche da un punto di
vista tecnico che è molto diversa. Di norma non vengono eseguiti
scambi di carreggiata con doppio senso di circolazione, ma si
attuano dei restringimenti di carreggiata che, considerati i flussi
di traffico, non creano disagi all'utenza e garantiscono anche la
sicurezza delle maestranze impegnate nei lavori. Per quanto
riguarda la tratta Pont-Saint-Martin/Aosta di competenza della SAV,
attualmente, e sino al 22 luglio prossimo venturo, è presente su un
tratto compreso tra le stazioni di Verrès e di Pont-Saint-Martin la
riduzione di carreggiata regolata che comunque assicura due corsie
per ogni senso di marcia, pur se di larghezza ridotta, in modo da
non condizionare la fluidità della circolazione. Analoga tipologia
della regolazione del traffico sarà attuata, ma solo a partire
dalla fine del mese di agosto, su alcuni tratti di carreggiata
compresi tra le stazioni di Nus e di Châtillon. E possiamo dire che
su questo, per la prima volta quest'anno, proprio anche grazie alle
sollecitazioni che sono venute, nel mese di agosto la SAV non farà
dei lavori sulla tratta di sua competenza; quindi agosto dovrebbe
essere, per i residenti, ma anche - come lei ricordava - per i
turisti, logicamente...il discorso dovrebbe essere in qualche modo
proficuo. È la prima volta, come dico, speriamo che in qualche modo
venga apprezzato. Nei mesi estivi le manutenzioni ordinarie
necessarie saranno effettuate esclusivamente nei giorni feriali - a
parte, come ho detto - e in regime parzialmente di utilizzo della
carreggiata, e saranno rimosse prima dei momenti di traffico più
intenso. A tutela della sicurezza della circolazione, degli utenti
e delle maestranze che operano all'interno dei cantieri forestali,
tutte le limitazioni sono poste secondo quanto previsto dal decreto
del 2002 che segnalano temporaneamente le indicazioni di traffico e
dal decreto ministeriale del 2013 che individua i criteri della
segnaletica stradale.
Per quanto riguarda la seconda domanda:
"valutare la
possibilità di ridurre i pedaggi nei periodi dell'anno dove la
presenza dei cantieri rende necessario percorrere l'autostrada a
velocità ridotte"
, su questo tema, al momento, credo che non ci
siano ancora le condizioni per andare in questa logica, anche
perché il frazionamento, la riduzione, il numero porterebbe ad una
serie di difficoltà non indifferenti, e quindi per il momento non è
ancora attuabile.
Per il punto 3:
"segnalare prima dell'accesso all'autostrada
i problemi relativi alla presenza dei cantieri"
, l'informazione
all'utenza relativa a eventuali turbative del traffico in ambito
autostradale è necessaria, anzi, non solo, ma è indispensabile. RAV
e SAV assicurano, mediante l'utilizzo di pannelli a messaggio
variabile, dislocati sia agli accessi che lungo l'asse
autostradale, le notizie relative a eventuali disagi e turbative di
una certa rilevanza. Per la loro divulgazione, inoltre, si
utilizzano le strutture di informazione Centro di coordinamento,
informazione e sicurezza stradale, Radio Traffic, e dei call center
di infoviabilità "Via Nord-Ovest" nonché via Internet. Comunque, su
questi temi, come lei diceva, si può sicuramente migliorare ancora
a livello di informazione. Credo che indubbiamente il periodo per
intervenire sia piuttosto limitato, soprattutto per quanto riguarda
l'asfalto, proprio per le ragioni climatiche che lei ricordava e,
per il resto, il discorso per quanto riguarda la SAV del guardrail
che separa le carreggiate deve essere ancora terminato, quindi
disagi ci saranno ancora sotto questo profilo per ultimare questa
operazione che è già in corso da parecchio tempo e che credo possa
essere al più breve ultimata. Grazie.
Presidente
- La parola al collega Donzel.
Donzel (PD-SIN.VDA)
- Grazie Presidente.
Noi non ci stancheremo mai di occuparci di questo problema,
perché ci siamo convinti di una cosa: che quando il nostro ruolo è
quello appunto di vigilare, di fare attività ispettiva come
opposizione, abbiamo capito che bisogna insistere e reinsistere
ancora. Quando per la prima volta segnalammo l'importanza di
evitare che durante il periodo più trafficato, estivo, per esempio
agosto o anche nei periodi...l'abbiamo segnalato anche per
l'inverno, in particolare a ridosso di Natale e delle feste
dell'Epifania, sembrava un'eresia quella che dicevamo.
Oggi apprendiamo con piacere che ad agosto non dovrebbero
esserci dei cantieri, quindi vuol dire che insistendo su una certa
strada si possono ottenere dei risultati. Ovviamente oggi non è
all'ordine del giorno il pedaggio in sé, quindi non entro in quel
caso specifico che a me pare ancora un obiettivo molto lontano da
raggiungere, ma nella questione in specie sollevata
dall'interpellanza, mi pare di capire che l'idea di fare qualcosa
di innovativo, di cambiare un po' lo
status quo
ancora nei
Consigli di amministrazione delle nostre società non sta arrivando
con l'urgenza che dovrebbe avere. Si tratta, sostanzialmente, di
quelle che lei ha riportato come Presidente, di corrette prese di
posizione, là dove si dice: "bisogna tenere conto di esigenze
improcrastinabili...salvo eventi eccezionali...di norma"...la
parola "di norma" vuol dire che di norma è così, ma si può anche
fare in altro modo. Ecco, ci vorrebbe un po' più di coraggio perché
anche quello è un prodotto da vendere, anche l'autostrada, e se lo
vendo bene, ne guadagno. È inutile affidarsi a "è rispettato il
decreto...", cioè, ripeto, se le indicazioni date in entrata
fossero più chiare, la persona che usa l'autostrada...quindi,
secondo me, c'è del lavoro da fare, bisogna accelerare nel farlo,
ci sono le condizioni per farlo, perché, ripeto, queste società
fanno utile, allora l'utile deve essere investito per il
consumatore e per garantire nuovi utili, non dev'essere gestito per
arricchire qualcuno! Allora noi abbiamo quest'idea della nostra
compartecipazione pubblica a queste società. Siamo lì per dire che
non si fa solo la ricchezza di qualcuno, ma si fa l'interesse di
una collettività che è fortemente penalizzata dall'attraversamento
autostradale e che non riesce, in questo momento, a trarne i
benefici.
Allora, per migliorare la qualità dell'autostrada bisogna essere
innovativi, più bravi degli altri. Se uno usa tutte le autostrade
d'Italia e dice però: "quando vai in Valle d'Aosta te lo segnalano
bene che c'è un problema, però se vai in Valle d'Aosta non ti
fregano che i cantieri sono bloccati", cioè ci devono essere quelle
condizioni anche di qualità del servizio che a mio avviso non ci
sono e creano appunto quei malesseri e quell'allontanamento
da...
Io penso che questa cosa della segnalazione, dei cartelli
corretti, è una cosa che potrà poi anche servire in altri momenti
dell'anno per segnalare tutta un'altra serie di problematiche che
sono, per esempio, l'apertura o meno degli impianti di sci che sta
creando non pochi problemi a chi usa l'autostrada, esce a un
casello, se ne arriva su in cima alla Valtournenche o in cima alla
Valle d'Ayas per scoprire che, a causa del vento, l'impianto era
chiuso. Allora, siccome siamo parte di questa cosa qua, questa
segnalazione in entrata di tutta una serie di problemi
dell'autostrada non è un costo buttato lì, perché può avere una
ricaduta sul nostro turismo. Quel pannello che metto per dire:
"guarda che nel tratto da Verrès a Pont-Saint-Martin c'è un
cantiere" e quindi l'automobilista deciderà se prendere o meno
l'autostrada...non quando è dentro: "stai attento, vai più piano
che c'è il cartello"...no, lo voglio sapere prima di prendere
l'autostrada! Così come la segnalazione in autostrada può evitare a
molti automobilisti di raggiungere località dove, per alcuni
motivi, certi servizi come quelli importanti degli impianti di sci
non sono erogati creando grosse disfunzioni. Quindi questi pannelli
e queste segnalazioni anche in entrata possono essere molto
preziosi per l'utilizzo dell'autostrada e non essere visti come un
costo aggiuntivo, ma come un investimento.
Presidente
- Punto 19 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK