Consiglio Regionale della Valle d'Aosta - Oggetto del Consiglio n. 296 del 26 maggio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 296 del 26 maggio 1982 - Resoconto
OGGETTO N. 296/VII - DEFINIZIONE DEI RAPPORTI TRA LA REGIONE
VALLE D'AOSTA E LA RAI ANCHE AL FINE DI MIGLIORARE LA RICEZIONE DEI
PROGRAMMI ED ESTENDERE LA DIFFUZIONE DELLA TERZA RETE TELEVISIVA.-
(Interpellanza).
PRESIDENTE:
Do lettura dell'interpellanza presentata dai
Consiglieri Cout, Bajocco e Mafrica:
INTERPELLANZA
TENUTO PRESENTE che ancora non si sa come e quando potranno
essere risolti vari problemi relativi alla RAI in Valle d'Aosta,
già posti in altre occasioni all'attenzione del Consiglio (ad
esempio l'uso della Lingua francese e del patois o il trasferimento
del servizio MIAF in Valle, ecc.); che permane la cattiva ricezione
dei programmi televisivi in vari Comuni della Valle, che la
ricezione della Terza Rete televisiva è assicurata solo per una
parte del territorio della Regione, lasciando scoperta la parte
bassa e alta della Valle d'Aosta;
CONSIDERATO che ancora non si conoscono i termini dei rapporti
fra la Regione Valle d'Aosta e la RAI per ciò che riguarda il
rinnovo della convenzione, relativamente ad accordi già presi o ai
tempi ancora necessari per la sua stesura;
I sottoscritti Consiglieri regionali
INTERPELLANO
il Presidente della Giunta per sapere:
- a che punto si è con la stesura della nuova convenzione tra la
Regione e la RAI e come potranno con la convenzione essere risolti
i vari problemi esistenti, in modo particolare quelli riguardanti
la cattiva ricezione dei programmi televisivi in molti Comuni della
Valle e l'estensione della Terza Rete televisiva a tutta la Valle
d'Aosta.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Le questioni sollevate sono diverse,
quindi farò alcune richieste più precise.
Mi risulta ad esempio che alcune questioni sono state in qualche
modo risolte, per cui dal 1 giugno abbiamo un paio di squadre che
dipendono già da Aosta, anche se tuttora coordinate da Torino. Ma
ce ne sono altre ancora da risolvere e fra queste una fra le più
importanti riguarda il servizio della RAI che dovrebbe coprire
tutta la Regione Valle d'Aosta con i suoi 114.000 e più abitanti,
mentre invece ci sono dei programmi che in alcune zone arrivano
male, o non arrivano affatto, come i programmi della Terza Rete al
di sotto di Saint-Vincent o al di sopra di Saint-Nicolas; quindi
sono tagliate fuori tutta la bassa e l'alta Valle.
Un'altra questione è quella della convenzione del '74, che pur
essendo scaduta, nel senso che la RAI ha già fatto quello che
doveva fare, restano ancora una serie di impegni da parte della
Regione che stanno diventando sempre più onerosi e che forse sono
un po' il frutto di una convenzione abbastanza capestro, in quanto
i costi continuano ad aumentare e forse sarebbe bene fare una
riflessione nel momento in cui si dovrà rinnovarla: per il momento
però non si sa a che punto sia questa nuova convenzione.
Ci sono altre questioni non definite, quali quella del tedesco
per la Valle del Lys, e quindi l'eventuale costo di una convenzione
che riesca a portare il tedesco o walser nella Valle del Lys: si è
sentito parlare di nuovi ripetitori a S. Salvatore che potrebbero
inviare direttamente, ed anche di costi di programmi svizzeri che
sarebbero però abbastanza onerosi; su questo vorremmo avere alcuni
chiarimenti.
Per la questione della Terza Rete, la convenzione RAI-Stato dice
che deve essere coperto il 65% dell'utenza, e dando la precedenza
al Sud per tutta una serie di impianti che devono essere fatti se
consideriamo la Valle in sè il 65% comprenderebbe la zona di Aosta,
più un'altra zona, lasciando scoperte la bassa e l'alta Valle,
tant'è che dall'alta Valle mi sembra che sia già arrivata una
petizione di 800 e più firme raccolte con la quale si chiede di
ampliare la ricezione. Qui bisognerebbe vedere com'è possibile, se
non inserire nella convenzione, almeno poter arrivare a coprire
tutto il territorio regionale con la terza rete.
Già in alcuni incontri che avevamo avuto più di un anno fa con
la direzione della RAI, nella Commissione per l'Informazione,
avevamo potuto capire che il costo per arrivare a coprire tutta la
bassa Valle è relativamente basso. Quindi sarebbe bene anche
riuscire a capire come si potrebbe impostare questa cosa, se
andando ad esempio ad una legge tipo quella del Piemonte, se
intervenendo direttamente come Regione, anche al di là della
convenzione, o indirettamente tramite gli Enti locali - ad esempio
le Comunità Montane - che con un'extra-convenzione potrebbero
ricercare degli accordi. Se si dovesse comunque arrivare a
quest'ultima soluzione, sarebbe bene dare alle Comunità Montane
alcune indicazioni di coordinamento per queste convenzioni che
dovrebbero essere fatte.
Vorrei sapere inoltre se questi ripetitori potrebbero essere
usati, al limite, per la protezione civile per cui, ipotizzando
anche un collegamento con questi, i costi risulterebbero inferiori.
Vorremmo chiedere alcuni chiarimenti su un'ultima questione che è
venuta fuori recentemente in un incontro che abbiamo avuto in
Commissione con il CORERAT. Questo ha avanzato delle richieste
abbastanza precise per poter andare avanti con il suo lavoro;
vorremmo sapere se c'è una possibilità di soluzione per queste
richieste.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Comincio a rispondere dal fondo; prima
pensiamo agli uffici regionali, poi penseremo anche al CORERAT. Ho
effettivamente ricevuto una lettera; per il presente mettiamo a
disposizione a rotazione gli ambienti della Presidenza della
Giunta, non avendo la Regione sufficienti spazi per i propri
uffici, ivi compreso quelli della Presidenza del Consiglio.
Comunque il problema a nostro avviso deve essere affrontato
separatamente nelle tre questioni: Terza Rete, ricezione dei
programmi di lingua francese attraverso Antenne 2, problema della
televisione della Suisse romande, al quale specificatamente si
aggiunge il problema dei germanofoni dell'Alta Valle di
Gressoney.
Per quanto riguarda la Terza Rete, vi è un impegno generico
della RAI di continuare l'estensione. Il grosso problema non è
quello di sapere qual è l'Ente finanziatore, quanto quello di avere
i canali liberi perché con l'orografia della Valle d'Aosta diventa
estremamente difficile avere le bande libere per l'esercito, la
protezione civile, le televisioni private, le reti ufficiali della
televisione, cui noi diamo comunque priorità in questo momento.
Infine per la Terza Rete, specie in certi punti nevralgici come
Châtillon e Saint-Vincent, si verifica un accavallamento di segnali
emessi da diverse televisioni, che si disturbano l'un l'altro, per
cui evidentemente non si può andare avanti così.
Per la questione della Suisse romande de lunedì scorso abbiamo
avuto un incontro con i responsabili e con le Service juridique de
la télévision française de la Suisse: il problema si complica
perché il tribunale federale ha emesso una sentenza con la quale
riconosce i diritti d'autore per tutte le emissioni televisive
trasmesse dalla televisione svizzera che non siano di sua esclusiva
proprietà, e che vengono trasmesse su un territorio che copre
un'area superiore a quella della Confederazione. Arrivati a questo
punto la TV svizzera si dichiara perfettamente d'accordo di
metterci gratuitamente a disposizione tutto quello che è sua
proprietà, ma non intende pagare diritti d'autore superiori a
quelli che ha pagato per servire i propri utenti, nè intende subire
delle cause per questo motivo. Tanto più che la legislazione
svizzera prevede che la TV passi attraverso le PP.TT. per la parte
tecnica, quindi sono le PP.TT. che chiedono di essere sollevate da
ogni responsabilità nei confronti delle Società di Autori ed
Editori che stanno formandosi in Svizzera per difendere i propri
interessi.
La Confederazione ha un suo specifico metodo di calcolo su
queste questioni, che corrisponde ad un franco per televisore per
anno per trasmissione via cavo, il che, calcolando trentamila
televisori in Valle d'Aosta, darebbe grosso modo un costo di 55
milioni all'anno, all'attuale quotazione del franco svizzero,
pagabili in Lire e in Valle d'Aosta. Su questa questione siamo
stati molto perplessi, anche per il fatto che le variabili del
franco svizzero sono tali che potremmo trovarci ad avere delle
continue variazioni di bilancio; d'altra parte non possiamo non
riconoscere che in presenza di una sentenza del tribunale federale
la posizione assunta dalla TV svizzera è corretta.
Chi conosce bene il problema sa che S. Salvatore, collina di
proprietà ticinese, ha di fronte a sè una collina che è già in
territorio italiano e che la RAI d'altra parte ha una questione in
sospeso da risolvere con la televisione svizzera Stiamo trattando
per vedere se queste emissioni ad altissima frequenza, che scendono
dal Ticino, arrivano in Lombardia, e che poi risalirebbero in Valle
d'Aosta, possano essere irradiate sotto forma di furto legale, cioè
senza che vi sia un'opera artificiale da parte della Svizzera per
trasmettere qualcosa che lei ha pagato.
Per quanto riguarda invece l'ultimo punto che è quello della
convenzione con la RAI, abbiamo avuto un incontro abbastanza
animato, nel quale la RAI ha presentato una sua bozza di
convenzione. La bozza in linea di massima poteva andare bene, salvo
il fatto di provocare di nuovo il pagamento di un canone da parte
della Regione per certe trasmissioni, che noi non ritenevamo giusto
pagare.
Allora siamo arrivati a questa conclusione, in attesa delle
cifre, per la quale sosteniamo che la rete di distribuzione della
televisione italiana esistente fa parte della concessione che lo
Stato ha dato alla RAI per questo servizio. La RAI sostiene che vi
è un costo supplementare perché a questo servizio si aggiungono i
servizi relativi ad Antenne 2 ed eventualmente alla Suisse romande.
Abbiamo chiesto allora di conoscere in base ad una documentazione
non oppugnabile, quali sono questi costi supplementari. La RAI si è
impegnata a fornirci questi documenti, che per adesso non sono
giunti.
Questa è la situazione al momento: concordo con il Consigliere
Cout quando dice che bisogna fare attenzione ad una convenzione
dove si mette il dito nell'ingranaggio e poi non si sa dove si va a
finire. Ma stabilito che abbiamo interesse ad avere un servizio
supplementare, se può essere dimostrato in maniera chiara che
questo servizio ha un costo siamo disposti a pagarlo, però paghiamo
quel costo e non altre questioni.
Infine, per la questione delle trasmissioni in tedesco, per i
walser abbiamo proposto di avere - e questo la RAI lo deve fornire
- il progetto tecnico; la Regione pagherebbe a parte il supplemento
che non è compreso nella concessione che lo Stato dà alla RAI per
le altre trasmissioni. Anche qui si tratta di vedere se è possibile
arrivare a prendere il segnale che emana direttamente dalla
Jüngfrau analogamente a quanto abbiamo fatto per Antenne 2.
PRESIDENTE:
Ha chiesto di parlare il Consigliere Cout per
la replica, ne ha facoltà.
COUT - (P.C.I.):
In parte siamo soddisfatti di vedere che
diversi problemi sono, almeno in parte, affrontati, penso che ci
saranno ancora altre occasioni per approfondirli ulteriormente. Per
esempio, sono convinto che l'estensione della Terza Rete non possa
dipendere solo dalle frequenze, ma anche da altri fattori, per
esempio su chi deve assumere l'iniziativa, se la Comunità Montana o
la Regione. Su questo punto la Regione potrebbe avere un ruolo
determinante per fare in modo che ci sia un minimo di collegamento
sull'iniziativa che debba andare avanti per tutta la Valle
d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK