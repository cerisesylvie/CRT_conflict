Consiglio Regionale della Valle d'Aosta - Oggetto del Consiglio n. 2415 del 23 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2415 del 23 gennaio 2002 - Resoconto
OGGETTO N. 2415/XI Transazione tra la Regione e la società
Conner di Pont-Saint-Martin. (Interpellanza)
Interpellanza Premesso che:
- nel 1996 la Regione ha contestato alla Conner, a seguito della
cessazione dell’attività in Pont-Saint-Martin, la
violazione della convenzione stipulata cinque anni prima
all’atto dell’insediamento dello
stabilimento;
- nel 1997 è stato attivato un arbitrato per dirimere le
differenti posizioni tra azienda e Regione, la quale rivendicava
danni per 26 miliardi;
- con delibera n. 4438 del 18/12/01 la giunta ha abbandonato
l’arbitrato, transando la vertenza su un accordo di
5 miliardi e liquidando ai propri legali gli avv. Caveri Alberto e
Frumento Anna lire 450.000.000;
i sottoscritti Consiglieri regionali
Interpellano
la Giunta regionale per sapere:
1) quali sono i motivi che hanno determinato la transazione di
cui in premessa e quali sono stati per parte regionale i costi
complessivi dell’arbitrato;
2) se il relativamente poco oneroso disimpegno di Conner dalla
convenzione con la Regione sia da imputare a carenze della stessa
e, nel caso positivo, se siano state accertate le
responsabilità;
3) a quanto ammontano le risorse finanziarie regionali erogate
direttamente o tramite Finaosta alla Conner;
4) a quanto ammontano i costi sostenuti dalla Regione per
approntare lo stabilimento Conner e quanto quelli sostenuti per la
sua riconversione.
F.to: Frassy - Tibaldi - Lattanzi
PrésidentLa parole au Conseiller Frassy.
Frassy (FI)
L’argomento può sembrare un po'
superato dai tempi in quanto è una vicenda nota
all’aula, nota alle cronache, che è iniziata ben
oltre 13 anni fa, ma è una vicenda che probabilmente si è chiusa
solo questa estate con l’ultima delibera di Giunta
con la quale sono stati liquidati gli ultimi importi inerenti la
vertenza stragiudiziale che è seguita alla vicenda della Conner.
Penso che la vicenda della Conner sia nota, però forse vale la pena
di riepilogare alcune date e alcuni passaggi che forse riescono a
"realizzare" meglio il senso delle domande, che porrò alla fine di
questa illustrazione, che in sintesi comunque sono contenute nel
testo dell'interpellanza.
Nel giugno del 1988 viene stipulata, dall’allora
Giunta regionale, una convenzione ventennale con la Conner; nel
maggio del 1991 la Conner apre il suo stabilimento. Sui giornali
dell’epoca si legge che quella convenzione costò
qualcosa come 60 miliardi alle casse regionali; le cronache dicono
che i miliardi impegnati fra la costruzione dello stabilimento e
l'approntamento dei macchinari furono 30, che i miliardi destinati
alla formazione dei lavoratori che avrebbero dovuto andare nello
stabilimento furono 7 e le risorse impegnate, sotto forma di mutuo
o finanziamenti a fondo perduto, oltre 23; tutto questo per
arrivare alla conclusione - che ricordiamo e conosciamo - della
chiusura dello stabilimento nella tarda primavera del 1996.
L'Amministrazione regionale, successivamente alle problematiche
di tipo sindacale, ha affidato una serie di studi e pareri legali
per capire se vi era la possibilità di intentare un'azione per il
risarcimento dei danni subiti e patiti nei confronti della Conner,
o perlomeno dell’azienda che aveva nel frattempo
incorporato la Conner stessa.
A seguito di queste valutazioni legali, che sono richiamate in
una delibera di Giunta del marzo 1997, viene avviata formalmente,
nell'aprile 1998, la procedura arbitrale che era prevista nella
convenzione: la procedura arbitrale rientra tra le procedure che
erano previste in caso di contenzioso nella convenzione stipulata
nel 1988 e, nell’argomentare le proprie pretese, la
Regione rivendica la cifra di ben 27 miliardi di danni.
L’arbitrato procede per un anno e mezzo, due
anni, poi arriva all’Amministrazione regionale una
proposta transattiva, cioè una proposta conciliante - se così la
vogliamo definire - formulata dalla Conner perché questo leggiamo
negli atti di Giunta del 2000, dove si valuta positivamente la
proposta transattiva formulata dalla Conner; si decide di
conseguenza di sospendere l’arbitrato e di chiudere
il contenzioso.
Ciò che ci lascia perplessi nell’esaminare questa
vicenda è che una vicenda dagli oneri che ho riepilogato
all'inizio, per 60 miliardi, e che avrebbe comportato danni per 27
miliardi, si chiude con una transazione di 5 miliardi alla quale,
per onestà di contabilizzazione, vanno dedotte le parcelle pagate
ai legali incaricati dall’Amministrazione regionale:
gli Avvocati Caveri Alberto e Anna Frumento del medesimo studio che
presentano una parcella di 450 milioni perciò, a conti fatti, la
transazione dell’Amministrazione regionale si chiude
a 4,5 miliardi. Normalmente una transazione ha delle motivazioni
che stanno a monte e che portano le parti a fare passi indietro
nell’intendimento di evitare la lite, ma qui la lite
era già incorsa perché è una transazione che avviene nel corso di
una procedura arbitrale e la procedura arbitrale è
l’equivalente di quello che poteva essere una
procedura di tipo giudiziale davanti a un tribunale.
Nel leggere la delibera di Giunta, che accoglie la proposta
della Conner, troviamo una motivazione che nei fatti non esiste
perché la motivazione è che i legali, incaricati
dall’Amministrazione, dopo approfondito esame delle
posizioni assunte dalla Regione nel corso
dell’arbitrato e delle difese svolte dalla
controparte, tenuto conto della complessità e del conseguente
rischio di causa - ma è evidente che ogni causa ha un suo rischio
-, hanno ritenuto di consigliare l’ipotesi della
"definizione bonaria" proposta dalla Conner, cioè le motivazioni
della transazione sono definibili come motivazioni tautologiche:
conviene accettare la transazione perché è giusto accettare la
transazione.
Se queste sono le motivazioni, che hanno portato fra
l’altro alla liquidazione di una parcella importante
rispetto a quella che era la posta in gioco e ancora più importante
rispetto al risultato finale, vorremmo capire se vi sono delle
situazioni imputabili a una cattiva predisposizione e stesura della
convenzione del 1988 che hanno reso impossibile, a distanza di
oltre dieci anni, difendere da parte
dell’Amministrazione regionale quel tipo di accordo
economico e finanziario.
Ci sembra quanto meno paradossale che una procedura arbitrale,
attivata dall’Amministrazione regionale e
quantificata nelle cifre che ho evidenziato, si chiuda con una
cifra che è enormemente lontana dalla cifra rivendicata. La
transazione normalmente, non dico che si chiuda al 50 percento, ma
è nella logica delle cose che la cifra sulla quale si può
statisticamente chiudere una transazione possa avvenire sul 50
percento di quella che è la pretesa, in questo caso siamo invece
lontani di parecchio.
Dopo questa prima domanda che poniamo nell'interpellanza - e che
riteniamo essere domanda di non poco conto perché, delle due,
l’una: o è stata sbagliata la stesura della
convenzione iniziale o è stato errato quel parere legale dato alla
vigilia dell’attivazione della procedura arbitrale
attivata dall'Amministrazione regionale - vorremmo che
l’Assessore puntualizzasse se le risorse che abbiamo
ricostruito essere state impegnate da parte
dell’Amministrazione regionale nei tempi della
vicenda Conner sono effettivamente quantificabili in quei 60
miliardi oppure se, come immaginiamo, a quei 60 miliardi vadano
aggiunti nel novero dei danni anche i costi della riconversione
dello stabilimento.
Non possiamo infatti non ricordare come quello stabilimento sia
stato costruito ex novo, appositamente per un determinato tipo di
attività produttiva, con una prospettiva ventennale - perché questa
era la convenzione - e che dopo soli cinque anni di attività sia
stato smantellato; questo perché, come sappiamo, le aziende, che
successivamente si sono insediate in quell’area,
hanno attivato produzioni totalmente differenti rispetto a quelle
della Conner con la necessità di sistemare e ridisegnare gli spazi
e le linee produttive.
Riteniamo che manchino ancora queste risposte per poter scrivere
la parola "fine" a questa pessima vicenda di politica industriale
valdostana.
Si dà atto che, dalle ore 17,39, presiede il Vicepresidente
Viérin Marco.
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Per quanto riguarda la questione
posta dall'interpellanza, vorrei innanzitutto precisare che, per la
tipologia dell'interpellanza stessa, la risposta è stata anche
frutto di una collaborazione con il Dipartimento legislativo e
legale della Presidenza della Regione.
Vengo puntualmente ai quesiti che sono stati posti, conseguenti
alla chiusura di uno stabilimento della Conner, che ha chiuso non
perché lo stabilimento non fosse redditizio - la Conner negli otto
anni in cui ha operato in Valle d’Aosta ha sempre
avuto dei bilanci in positivo -, ma perché il proprietario
dell’azienda ha ceduto alla Seagate la proprietà
delle imprese che aveva a livello mondiale e successivamente è
stata presa la decisione di chiudere l’unico
stabilimento in Europa: era difficile, al momento della stipula
della prima convenzione, ipotizzare un succedersi di avvenimenti
che successivamente si sono verificati, ma che nulla hanno a che
vedere con la bontà del progetto industriale
dell’azienda. È chiaro che si è trattato della
conseguenza di una ristrutturazione effettuata a seguito di scelte
di carattere di politica globale della Seagate che voi sapete
essere uno dei principali produttori mondiali dello hardware dei
computer.
Per venire alla prima domanda, al punto 1,
"quali sono i
motivi che hanno determinato la transazione di cui in premessa e
quali sono stati per la parte regionale i costi
dell’arbitrato"
, va premesso che, prima di
avviare l’arbitrato, oltre ad effettuare le
valutazioni di carattere giuridico, come avviene di norma, si è
proceduto ad accertare la concreta possibilità di recuperare i
danni eventualmente liquidati a favore della Regione e a verificare
quale fosse la situazione della Conner Peripherals Europe, quindi
anche dello stabilimento di Pont-Saint-Martin.
Si è avuto modo di verificare che la Conner aveva cambiato la
propria denominazione sociale in AVP S.p.A., aveva trasferito la
propria sede a Milano ed era stata posta in liquidazione, ma la
cosa che va sottolineata è che un - seppur sommario - esame
dell’ultimo bilancio disponibile aveva altresì
evidenziato che la stessa non disponeva della liquidità necessaria
per far fronte alle richieste della Regione. Si è verificata quindi
la possibilità di coinvolgere nel contenzioso, ex articolo 2362
C.C., la Seagate Technology, industria di diritto americano che
controllava l'AVP S.p.A. Si è accertato che ciò sarebbe stato
difficoltoso in quanto non risultava possibile agire immediatamente
in sede arbitrale contro la Seagate Technology, ma sarebbe stato
necessario compiere alcune azioni preliminari.
Primo: era necessario un giudizio arbitrale positivo per la
Regione nei confronti dell’AVP S.p.A. e un
successivo giudizio del giudice civile per ottenere l'esecutorietà
del lodo in quanto si tratta di un arbitrato irrituale:
un'esecuzione infruttuosa contro l’AVP perché, come
era stato detto in premessa, questa non disponeva di liquidità per
far fronte alle richieste della Regione; successivamente un
giudizio avanti un tribunale italiano volto a far dichiarare, sulla
base del lodo, la responsabilità della Seagate in qualità di
incorporante della Conner, che controllava al 100 percento la
Conner AVP.
In sostanza era necessario svolgere tutta una serie di passaggi
preliminari per eseguire infine la sentenza del punto precedente,
cioè la dichiarazione del tribunale italiano che esisteva una
responsabilità della Seagate Technology; a seguito di questa
sentenza era necessario ottenere la declaratoria di esecutorietà
della sentenza italiana ai sensi dell’articolo 1713
e successivi del Codice di procedura civile della California. Come
vedete, si tratta di un percorso giuridico particolarmente
tortuoso, dagli esiti tutti da verificare e sicuramente con dei
tempi, tenuto conto dei tempi della giustizia nazionale e non solo,
sicuramente non brevi. Avviata la procedura arbitrale,
l’AVP S.p.A. in liquidazione si è opposta ad ogni
richiesta della Regione affermando, sotto vari profili, la piena
legittimità della propria decisione di cessare ogni attività
produttiva nello stabilimento di Pont-Saint-Martin e chiedendo che
la Regione fosse condannata a rifondere ogni spesa di arbitrato e
legale.
A questo proposito va evidenziato che il contenzioso si
presentava molto complesso e che svariati erano gli ostacoli
giuridici da superare, ostacoli frapposti dall'AVP in liquidazione,
per dimostrare la fondatezza della posizione della Regione con
evidente rischio di causa in base a quanto ho detto
precedentemente. Nel corso della procedura arbitrale, avviata dalla
Regione nell’aprile 1998, veniva fissata un'udienza
di tentativo di conciliazione e, prima di detta udienza, i legali
incaricati dalla Regione, tramite un legale californiano, mettevano
in mora la Seagate Technology. All’avvio di detta
procedura nei confronti della Seagate, conseguiva un mutamento di
atteggiamento da parte dell'AVP in liquidazione, la quale, a fronte
dell'originaria posizione di totale chiusura nei confronti delle
pretese della Regione, si dichiarava per la prima volta disposta a
valutare l’ipotesi di una soluzione transattiva.
La procedura arbitrale procedeva quindi con
l’escussione dei testimoni reciprocamente indicati
dalle parti, ma contemporaneamente proseguivano le trattative tra i
legali al fine di individuare un'ipotesi di accordo bonario. È
stato quindi necessario mettere in mora la Seagate per far sì che
la posizione dell’AVP in liquidazione si
modificasse. Dette trattative sono state lunghe e intense e hanno
consentito infine di quantificare in lire 5 miliardi la somma, come
veniva indicato nell'interpellanza, che l'AVP in liquidazione era
disposta a versare alla Regione.
Per quanto riguarda la validità della transazione e la congruità
della somma, valgono le seguenti considerazioni.
In ordine alla scelta di definire in via transattiva il
contenzioso, si evidenzia che esso è frutto di un'attenta e
prudente valutazione delle reciproche e contrapposte posizioni, non
potendo la Regione prescindere dai rischi di causa di cui ai punti
1 e 2 - che sono quelli che avevo precedentemente illustrati,
legati alle particolari difficoltà del procedimento giuridico
implicante pronunciamenti di tribunali nazionali e di tribunali
della California - che rendevano incerta
l’affermazione di una responsabilità
dell’AVP in liquidazione e comunque in ogni caso
l’effettiva liquidazione, sia da parte di AVP in
liquidazione, sia da parte della Seagate Technology, della somma
eventualmente accertata dal lodo a favore della Regione.
In ordine alla congruità della somma di lire 5 miliardi, va
precisato da un lato che l’importo inizialmente
proposto dall’AVP in liquidazione era notevolmente
inferiore a quello finale e dall’altro che la
quantificazione definitiva, ritenuta soddisfacente, ha tenuto conto
del fatto che, per precisa scelta processuale anche in vista di un
eventuale accordo transattivo, il quantum posto a fondamento della
domanda nella misura di circa 26 miliardi era stato determinato nel
modo più ampio possibile comprendendo voci di danno molto rilevanti
che, anche qualora fosse stata accertata una responsabilità
dell’AVP S.p.A. in liquidazione, ben difficilmente
sarebbero stati liquidati a favore della Regione.
Per quanto attiene poi alla quantificazione dei costi, le spese
sostenute in relazione all’arbitrato sono le
seguenti: le spese di arbitrato, 153,337 milioni, pari al 50
percento degli onorari del collegio arbitrale e dei diritti
dell’Associazione italiana per
l’arbitrato; le spese legali per 444,400 milioni, di
cui 300 milioni di onorari: a proposito di questo si precisa che lo
studio legale incaricato ha operato una riduzione degli onorari
liquidati dal Consiglio dell’Ordine degli avvocati
di 50 milioni.
Per quanto riguarda il punto due dell'interpellanza, che
riguarda il relativo poco oneroso disimpegno della Conner dalla
convenzione con la Regione, se questo
"sia da imputare a carenze
della stessa e, nel caso positivo, se siano state accertate le
responsabilità"
, si ritiene per le ragioni sopra esposte che,
nonostante quanto affermato nell'interpellanza, la scelta
transattiva operata dalla Regione costituisce sicuramente un
risultato positivo a fronte dell'incertezza insita nel contenzioso
sia per quanto riguarda il risultato, sia per quanto riguarda i
tempi.
Per quanto concerne il punto tre, riguardante le risorse
regionali erogate a Conner, rispondo che la Conner ha beneficiato
di mutui Finaosta in gestione speciale per 13,5 miliardi e di un
prestito obbligazionario per 10 miliardi. Tali interventi sono
stati regolarmente rimborsati dalle imprese, quindi non sono stati
oggetto dell’arbitrato; sono stati erogati inoltre
contributi in conto capitale: per la formazione professionale 4.276
milioni, per la ricerca e sviluppo 2.763 milioni.
Per quanto riguarda il punto quattro, relativo ai costi di
riconversione dello stabilimento per nuove attività produttive, la
realizzazione dell’opificio Conner ha comportato
costi per un importo di 27.877 milioni, i lavori di adeguamento
dell’immobile successivamente connesso a Viasystems,
direttamente realizzati da quest’ultimo, sono stati
quantificati in 7.450 milioni. È stato conferito a Finaosta
l’incarico di erogare un contributo in conto
capitale, ai sensi dell’articolo 5 della legge n.
16/1982, al fine di realizzare i lavori di adeguamento citati per
un importo pari al 40 percento degli oneri sostenuti da Viasystems
fino ad un ammontare massimo di 2.980 milioni, di questi sono stati
erogati 1.812 milioni.
L’impresa inoltre ha la facoltà di detrarre dal
canone di locazione dell’immobile il costo dei
lavori di adeguamento eseguiti e pagati, al netto dei contributi di
cui sopra, per un ammontare massimo di 4.470 milioni. Sommando
queste voci, ci troviamo ad una cifra che è lontana dai 60 miliardi
ed è inferiore ai 60 miliardi indicati dal Consigliere
interpellante.
Vorrei fare alcune brevissime considerazioni. Credo che la
complessità di questa vicenda, legata alla nascita e allo sviluppo
di un'attività produttiva e alla successiva chiusura dello
stabilimento Conner, non possa limitarsi a valutazioni
esclusivamente di ordine giuridico-legale. Bisogna tener conto del
fatto che questo stabilimento, negli anni in cui ha operato, ha
avuto delle importanti ricadute in termini produttivi,
occupazionali e direi anche sociali. Lo stabilimento Conner ha
operato per otto anni in Valle con un'occupazione media nel periodo
di 270-280 addetti.
È stata la prima iniziativa industriale, dopo la chiusura
dell’Ilssa Viola, un primo segno tangibile della
ripresa dell’attività industriale in Valle e,
attraverso la formazione di personale in quello stabilimento, si
sono create delle professionalità che non sono "morte" con la
chiusura dello stabilimento, ma hanno avuto la possibilità di
essere riutilizzate in altri stabilimenti del settore elettronico
della Valle a partire dalla Zincocelere, oggi Viasystems. A questo
proposito vorrei sottolineare come la Regione sia riuscita nel
1996, anno di chiusura dello stabilimento, in un periodo poco
superiore al mese, a trovare un'alternativa produttiva per
l'utilizzazione dello stabilimento e in ogni caso ricordo che
questa iniziativa ha consentito di rioccupare i dipendenti dell'ex
Conner. Ci sono poi anche dei ritorni di carattere fiscale:
l’attività della Conner ha portato negli anni in cui
ha operato in Valle a un riparto fiscale di 30 miliardi e ha
contribuito, per quanto riguarda sia le retribuzioni che gli oneri
previdenziali, per circa 60 miliardi.
Mi rendo conto che la chiusura di un'azienda è un evento
negativo e traumatico soprattutto per i dipendenti, ma credo che
questa vicenda vada inquadrata in una dimensione più ampia di
quello che è un contesto legato ad una causa civile.
Presidente
La parola al Consigliere Frassy.
Frassy (FI)
Non sono soddisfatto della risposta in
riferimento a quelli che riteniamo essere i punti sostanziali della
risposta stessa, in particolare i primi due.
Per quanto riguarda gli oneri, lei ha detto che non ammontano a
60 miliardi ma, mentre lei sosteneva che non erano 60 miliardi, io
ricontavo i miliardi: mi sembra che siano 60, forse anche qualcuno
in più. È vero che i finanziamenti sono poi rientrati, ma è
altrettanto vero che quelle risorse sono state dedicate allo
sviluppo di quella iniziativa industriale.
Relativamente ai primi due punti, ossia sui motivi della
transazione, non siamo soddisfatti perché lei ha raccontato una
vicenda che è smentita dai fatti e mi spiego: quando lei dice che
la transazione è stata decisa sull’evidenza di
quelle che erano le difficoltà procedurali, e soprattutto su quelle
che sarebbero state le difficoltà di mettere ad esecuzione il
giudizio favorevole, o lei non è informato o, se è informato, mente
sapendo di mentire, per usare un'espressione che è "abusata", ma
che in questo caso "rende".
Il 26 marzo 1997 la Giunta regionale - di cui lei non faceva
parte, e di questo le va dato atto - ha adottato una deliberazione
nella quale ha evidenziato nelle premesse le difficoltà di andare a
mettere ad esecuzione la sentenza, ha evidenziato la situazione
dell’AVP S.p.A. in liquidazione, ha fatto
riferimento agli articoli 2362 e 2504 del Codice civile per
concludere che comunque sarebbe stato possibile mettere a frutto la
sentenza nei confronti della Seagate Technology. Questo per dire
che queste valutazioni non sono state alla base
dell’accoglimento della proposta transattiva, ma
sono state alla base dell'iniziativa di promuovere
l’arbitrato, che è cosa diversa, e
l’arbitrato è stato iniziato con la consapevolezza
che c’erano queste? chiamiamole "difficoltà".
Lei ha poi detto che i motivi sono "dovuti" ad un'attenta e
prudente valutazione dei rischi di causa, ma qui, Assessore, nulla
aggiunge rispetto alla domanda che noi abbiamo posto: quali sono i
motivi? Siamo convinti che i motivi siano stati oggetto di attenta
e prudente valutazione, ma quali sono? Perché ci soffermiamo su
questa vicenda? Perché sappiamo che chiudere un arbitrato con una
transazione, o chiudere un arbitrato in una maniera piuttosto che
in un'altra, non è indifferente, in particolare per quelle che sono
le poste in gioco in questo particolare contesto da un punto di
vista finanziario, allora siamo insoddisfatti quando apprendiamo
che, alla fine della "fiera", l’Amministrazione
regionale ha portato a casa nel concreto poco più o poco meno di 4
miliardi sui 27 perché, dedotte le spese transattive, dedotte le
spese di arbitrato, se n’è andato un altro miliardo
dei 5 che sono stati portati a casa!
Riteniamo che la sua ricostruzione non corrisponda alla realtà
dei fatti neppure quando lei dice che l’importo
iniziale era inferiore rispetto ai 5 miliardi perché nella
successiva delibera - e lei lì era in Giunta perché la delibera è
quella del luglio del 2000 - lei dice che è giunta una proposta
transattiva e questa è l’unica proposta transattiva
che l’Amministrazione regionale ha valutato; di più,
nell’articolazione di quella che è la proposta
transattiva fatta dall’AVP, ossia dalla Conner, si
dice chiaramente quello che è stato l’iter: si
ricorda che c’è stata la convenzione, si ricorda che
c’è stata la procedura arbitrale attivata dalla
Regione e si dice che l’AVP è giunta alla
determinazione di fare questa proposta, perciò non vi è traccia,
cosa che normalmente avviene nelle transazioni, del momento di
confronto rispetto alle due posizioni.
Le due posizioni che vengono riportate nel testo transattivo,
che voi come Giunta avete approvato, fanno riferimento alle
posizioni iniziali, cioè ai 27 miliardi rivendicati
dall’Amministrazione regionale. Io parto da
un’altra considerazione, Assessore: che la Conner -
se è vero che c’erano tutte queste difficoltà, se è
vero che si trovava nella situazione di essere vincente nella
vicenda - sicuramente non avrebbe tirato fuori una lira che è una
perché non avrebbe avuto interesse a chiudere questa vicenda.
Detto questo, ricordo solo come su un lodo, che fu chiuso in una
maniera normalissima, ci fu un grossissimo tormentone giudiziario:
mi riferisco al lodo Mondadori, dove la chiusura di una determinata
procedura aveva scatenato gli interessi della Magistratura. Noi
abbiamo la fortuna di vivere in una realtà che è avulsa da tutto
quello che accade da Pont-Saint-Martin in giù, però penso che gli
atti amministrativi debbano essere sostenibili, debbano avere delle
motivazioni intrinseche.
Noi rileviamo che, alla luce di quella delibera di Giunta, alla
luce della risposta che lei ha fornito oggi in aula, non si capisce
assolutamente per quale motivo la Regione abbia chiuso una vicenda
di contenzioso accontentandosi di una cifra che è di gran lunga
inferiore al quinto di quella che era la rivendicazione
iniziale.
Dopodiché immagino che l’Assessore conosca dei
retroscena che non ha voluto esporre in aula e che non sono stati
iscritti in delibera, però ci lasci dire, Assessore, che la parola
"fine", che pensavamo oggi di poter mettere sulla vicenda della
Conner, con la risposta che lei ha dato difficilmente può essere
scritta con la consapevolezza che la vicenda sia chiusa perché il
modo in cui la vicenda è chiusa ci lascia dire che potrebbe forse
anche riaprirsi e potrebbe anche riaprirsi perché riteniamo che sui
denari pubblici ci debba essere maggior cautela e soprattutto
maggiore responsabilità da parte di chi li gestisce.
Non accettiamo la favola, Assessore, che tutto sommato la Conner
è stata un affarone perché il riparto fiscale ha portato nelle
casse del bilancio regionale i nove decimi; questa è una favola che
non ci interessa perché voi dite che gli investimenti li fate con
questa filosofia e allora verifichiamo se è una filosofia
sostenibile dal punto di vista della politica industriale, dal
punto di vista di quelle che sono le scelte etiche della politica
del lavoro, altrimenti queste sono scelte che
dall’altra parte dell’oceano
definiscono "scelte di banditismo finanziario" perché i meccanismi
di operazioni finanziarie, che nascono semplicemente per mettere
gli utili in tasca a chi promuove l’azione e a
mettere sul lastrico quelli che aderiscono
all’azione finanziaria, sono valutati nella maniera
che ho detto.
È evidente che l’unico elemento positivo, che
peraltro sembra essere l'elemento che giustifica
l’operazione da parte dell’Assessore,
è il tornaconto finanziario. Noi non condividiamo questo tipo di
politica industriale e riteniamo che non si possa continuare a
sostenere che, una volta le scelte strategiche, una volta il
destino, una volta le errate valutazioni effettuate da chi doveva
istruire le pratiche, ci portino, come sempre, a rimanere con il
"cerino in mano".
Voglio solo evidenziare come l’insieme di questi
finanziamenti miliardari all’epoca sono stati aperti
e concessi ad una società per azioni che aveva un capitale sociale,
sottoscritto e versato, di 200 milioni e voglio anche evidenziare
come, nel prosieguo della vicenda industriale, la Finaosta abbia
anche in questo caso delle responsabilità perché voi avete detto e
riconosciuto nella risposta che non c’erano più le
garanzie. Vogliamo capire allora come sia possibile che, ogni volta
che l’Amministrazione regionale deve arrivare a
recuperare delle risorse finanziarie, non ci siano le garanzie.
Vuol dire che qualcosa non funziona, Assessore, nei meccanismi di
controllo della gestione della Finaosta.
Assessore e Presidente Viérin, aspettiamo sempre di avere il
piacere, in base alla legge riguardante la Finaosta, di vedere i
bilanci della Finaosta, non abbiamo ancora avuto il piacere
nonostante?
(interruzione del Presidente della Regione, fuori
microfono)
? Presidente, non so dove lei trasmetta i documenti, ma se li
trasmette come li ha trasmessi negli scorsi anni? noi non riceviamo
nulla, perciò il fatto che lei dica di averlo trasmesso non è
soddisfacente perché non è arrivato alla destinazione che la legge
prevede. Io non me la prendo con il Presidente della Regione, me la
prenderò con il Presidente del Consiglio che si dimentica di
attivare le procedure previste da una legge regionale!
Non penso che il responsabile possa essere il Vicepresidente,
che sta in questo momento presiedendo la seduta, perciò, se non lo
è il Presidente della Regione, lo sarà il Presidente del Consiglio
e allora parlatevi, perché mi sembrava che su questo argomento
avessimo convenuto sull'esigenza che ci fosse il rispetto delle
procedure! Chiudo esprimendo la nostra totale insoddisfazione per
le risposte fornite dall’Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK