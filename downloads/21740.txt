Consiglio Regionale della Valle d'Aosta - Oggetto del Consiglio n. 1465 del 21 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1465 del 21 settembre 2005 - Resoconto
OGGETTO N. 1465/XII - Adozione delle indicazioni degli studi di
Finaosta S.p.a. per l'ampliamento del Presidio ospedaliero di viale
Ginevra. (Interpellanza)
Interpellanza
Preso atto della D.G. n. 2582 del 12/8/2005 con cui la
Giunta, all'unanimità, concorda di adottare le indicazioni
contenute negli studi affidati alla Finaosta S.p.a. circa
l'ampliamento del Presidio Ospedaliero di Viale Ginevra;
Considerato che lo studio di Finaosta è accompagnato da un
ulteriore approfondimento dei temi sull'assetto urbanistico e sul
piano urbano del traffico delle zone del comune di Aosta
interessate dai suddetti interventi di ampliamento
dell'ospedale;
Visto che in tale studio si sottolinea come le condizioni
irrinunciabili per l'ampliamento della struttura siano la
trasformazione urbanistica dell'intera fascia sud della città, il
potenziamento della mobilità sul versante meridionale della città,
oltre all'inevitabile eliminazione del progetto della Porta nord
della città di Aosta;
Tenuto conto che la zona interessata dall'ampliamento
presenta una "densità edilizia tra le più alte";
Considerato che è interesse dell'Amministrazione pubblica, a
fronte di progetti che - a detta degli esperti - "peggiorano la
qualità della vita", intervenire preventivamente o almeno
contemporaneamente per ripristinare con altri interventi, la
vivibilità del contesto urbano;
Preso atto, inoltre, che con la suddetta delibera viene dato
mandato alle strutture competenti di provvedere agli atti
amministrativi di competenza, al fine di porre in atto
l'ampliamento dell'Ospedale;
la sottoscritta Consigliera regionale
Interpella
la Giunta regionale per sapere:
1) quali sono i tempi necessari per attivare i progetti di
trasformazione urbanistica a sud della città, necessari per
mitigare l'impatto negativo dell'ampliamento;
2) quali sono per grande approssimazione i costi previsti per
tali opere e se essi rientrano nel calcolo del costo complessivo
dell'operazione di ampliamento del Presidio Ospedaliero di Viale
Ginevra;
3) quali sono gli atti amministrativi cui le strutture
competenti debbono provvedere;
4) se sono previste forme di informazione-consultazione della
popolazione residente nella zona interessata dall'ampliamento e
come si intenderebbe tener conto dei relativi risultati.
F.to: Squarzino Secondina
Presidente - La parola alla Consigliera Squarzino Secondina.
Squarzino (Arc-VA) - Credo sia utile anche riportare in aula
temi che vengono trattati pubblicamente sugli organi di
informazione, ricordo l'ultima lettera dell'Assessore Fosson
sull'Ospedale relativamente all'allargamento ad est, soluzione che
è stata considerata la più logica.
Brevissimamente i dati del contesto. Sappiamo che nel Piano
socio-sanitario 2000-2004 è stato deciso l'ampliamento
dell'Ospedale a sud; nel 2002 si è esplorata la possibilità di
ricorrere a un "project financing" per costruire l'ala nuova
dell'Ospedale verso sud, strada che poi si è verificata non
interessante e che è stata abbandonata. La nuova Giunta riprende il
problema in mano, commissiona uno studio sull'ampliamento e da
questo risulta che la soluzione più funzionale è l'allargamento ad
est. Emergono però problemi riguardanti il traffico; viene chiesto
allo "studio Fubini" di approfondire la questione; tale
approfondimento dà origine a un documento che la Giunta adotta con
deliberazione n. 2582/2005 presa all'unanimità, quindi le due forze
di governo congiuntamente sono concordi su questa strada da
intraprendere. La deliberazione adotta lo studio, decide di
iniziare un confronto con il Comune di Aosta, dà mandato agli
uffici di provvedere agli atti amministrativi necessari per
raggiungere gli obiettivi. Volevo solo riflettere su cosa vuol dire
"adottare lo studio di "Fubini"": questo significa adottare le
indicazioni contenute in tale studio, cioè tenerne conto e, visto
che lo studio era sulla viabilità, credo che "tenerne conto" voglia
dire prendere atto e tenere conto di quanto tale studio prevede. Lo
studio dice chiaramente che occorre potenziare l'offerta mobilità a
sud della città, trasformando profondamente dal punto di vista
urbanistico l'intera fascia a sud della città e trasformare
l'attuale quartiere interessato dall'Ospedale, un quartiere che è a
forte densità abitativa, in un quartiere della salute.
Le domande che poniamo, preso atto che vi è questa esigenza
profonda di trasformare la mobilità, sono volte a capire in che
rapporto stanno le due questioni: ampliamento dell'Ospedale e
trasformazione della città. A nostro avviso, sono due questioni che
andrebbero affrontate vedendo un po' sia per l'una che per l'altra
i costi, i tempi, i progetti e via dicendo, quindi quali sono gli
atti amministrativi che la Giunta ha affidato alle strutture
competenti e infine se su questa questione sono previste, come
penso, delle forme di consultazione anche allargata e poi, se
queste forme di consultazione sono previste in modo aperto, tale da
esprimere una disponibilità a tener conto del parere espresso ed
eventualmente rettificare eventuali decisioni.
Presidente - La parola all'Assessore alla sanità, salute e
politiche sociali, Fosson.
Fosson (UV) - Ringrazio di questa introduzione molto più
moderata e obiettiva, magari poi vi sono le conclusioni, il
commento che ribalta tutto, siamo abituati a questo, perché invece
le premesse di tale interpellanza, firmata solo dalla collega
Squarzino, non sono molto corrette, nel senso che da sempre è
contraria alla ristrutturazione dell'Ospedale. Si può essere
contrari, però bisogna vedere gli effetti positivi e quelli
negativi, non si può essere catastrofici sul fatto che
l'allargamento ad est peggiori la qualità della vita. Lo "studio
Fubini" che abbiamo fatto predisporre e che è il primo studio che
verifica l'impatto di tale allargamento sulla città di Aosta non
dice assolutamente che non può essere fatto lì, non dice
assolutamente che questo peggiorerà la qualità della vita; infatti
nelle note dell'interpellanza la consigliera dice: "peggiorerà la
qualità della vita" a detta di esperti, che poi non vengono citati.
Questo mi sembra strumentale, perché per noi l'idea centrale è che
allargare ad est migliori la qualità della vita dei malati della
Valle d'Aosta e di chi vuole essere operato avendo un gruppo
operatorio unico... e magari questo possa dissuadere quanti vanno a
farsi operare fuori regione, e questo lo possono fare solo alcuni
perché comporta viaggi per i parenti, per cui alla base di tutto il
nostro lavorare in questi anni vi è la speranza - che più che
andiamo avanti si muta in certezza - di migliorare l'assistenza
sanitaria in Valle d'Aosta e il passo fondamentale è avere un corpo
ospedaliero unico. Lo "studio Fubini" dice che ciò è possibile, che
questa, che è una delle più importanti opere pubbliche, giustamente
può rappresentare addirittura l'opportunità di una qualificazione
di tutto il quartiere, tanto da farne addirittura il quartiere
della salute; fare in modo dunque che Aosta sia così avanzata dal
punto di vista sociale di attenzione ai malati da metterli al
centro della sua edilizia.
Direi nelle premesse che non è una minaccia quella di allargare
l'Ospedale, ma è un'opportunità di qualificazione che risolve i
problemi sanitari della Regione, di cui si discute da 15-20 anni.
Non si è mai arrivati a delineare la soluzione in modo più preciso
e studiato. Sui costi sono già stati fatti decine di studi e sono
stati proprio questi studi che nel 1995 hanno fatto decidere di
ristrutturare l'ala vecchia, invece non vi è nessuno studio su
questo ospedale nuovo, che lei non ci dice ancora dove vuole fare,
ma che ci dice che sicuramente non costerà nulla, che si farà in 2
giorni e che non avrà problemi di viabilità, né costi per variare
la viabilità. Non voglio essere polemico, comunque, dico solo che a
commento dello "studio Fubini", letto correttamente, l'allargamento
dell'Ospedale di Aosta è non solo una soluzione sanitaria, ma è una
grande opportunità per la città, è un'opportunità di rivedere la
propria viabilità, la quale non va già bene - come dice il Dott.
Fubini -, che nelle ore di punta è già molto elevata in quella
zona, che ha un parcheggio provvisorio. La logica quindi è non di
peggiorare la qualità della vita, ma di migliorarla e di vedere le
soluzioni che questa induce finalmente come un'opportunità; una
trasformazione quindi, ma per dare dei vantaggi, non per dare dei
"calci sui piedi" alla popolazione.
Per rispondere in modo preciso ai quesiti, sul primo mi permetta
di dire che sui malati questo dovrebbe essere non solo un impatto
negativo, ma una soluzione di problemi che si trascinano da tanto
tempo per una sanità che deve crescere e che per crescere ha
bisogno di questo, comunque i tempi dipendono dal Comune di Aosta,
perché la Giunta regionale all'unanimità ha licenziato il progetto
e lo ha inviato per le opportune valutazioni al comune. I costi...
se si vuole essere corretti, nelle spese previste per la
costruzione dell'allargamento ad est, vi sono 25 milioni di euro
per i parcheggi, quindi è già una soluzione alla viabilità che non
sarà la porta a nord, e su questo si può anche discutere e comunque
è una soluzione, perché offre a una popolazione in una zona di quel
tipo circa 1.000 posti macchina. Altri stanziamenti previsti sempre
sulla viabilità: vi sono circa 4 milioni di euro sempre nello
stesso preventivo, proprio per lo spostamento di tutte le reti
infrastrutturali.
Per la viabilità sull'area a sud della città si diceva anche
stamani dell'autostrada che passa a 400 metri dal centro, quindi
questi non sono dei discorsi che si fanno in funzione
dell'Ospedale, ma sono dei discorsi che si sono sempre fatti, cioè
la viabilità ad Aosta deve essere riorganizzata. Se essa si
riorganizza in tempi più rapidi, perché deve rispondere
all'allargamento dell'Ospedale, ben venga, comunque sono degli
interventi che prima o poi si devono fare; se poi culturalmente si
fanno anche mettendo al centro dell'attenzione la persona, la
salute e la possibilità di guarire più in fretta e meglio, ben
venga.
Sul terzo quesito, gli atti amministrativi sono l'accordo di
programma fra Comune di Aosta e Regione.
Infine, quarto quesito, lei è stata ieri alla comunicazione
della Commissione povertà, penso che tutte le nostre comunicazioni
siano aperte e lo è stato dimostrato chiaramente, quindi anche
questi sono stati già fatti e sono degli incontri aperti. Gli
ultimi sono stati fatti con le forze di maggioranza del comune e
con la Commissione viabilità, è stato fatto un ampio incontro con
tutti i primari, con i tecnici e lì vi sono state delle
considerazioni che verranno pubblicate molto positive del tipo
tecnico dipartimentale, cioè sulla qualità del progetto che stiamo
portando avanti. Sono stati incontrati, nelle varie sedi, i
sindacati, abbiamo già avuto degli incontri con la popolazione e
gli imprenditori del quartiere e comunque siamo aperti con tutti
quelli che non sono strumentali a discutere di questo progetto, che
è un progetto tecnicamente valido e moderno, che ha dei problemi,
ma problemi che si possono risolvere, magari con un beneficio non
solo per la situazione sanitaria, ma proprio per la mobilità e la
viabilità in Aosta.
Presidente - La parola alla Consigliera Squarzino Secondina.
Squarzino (Arc-VA) - La sottoscritta è stata l'unica a firmare
il testo perché l'ho presentato al mese di agosto, quando i miei
colleghi non c'erano, questo per dire che non è un tema che
riguarda solo la sottoscritta, ma l'intero gruppo e l'intero
programma di governo della città di Aosta che è stato presentato in
occasione delle recenti elezioni comunali. Correttamente lei dice
che io sono sempre stata contraria in base a una serie di motivi;
vedo che qualcun altro invece non lo è sempre stato, ha cambiato
parere, è legittimo e giusto farlo.
Vi è un elemento su cui credo vi sia un pregiudizio nel suo
ragionamento, Assessore: migliorare la qualità di vita del malato è
una cosa importantissima; è vero, ma lei continua dicendo che per
fare questo occorre un ospedale unico, più efficiente - e concordo
su questo - e poi quello che ci distingue è la soluzione. Perché
lei fa derivare da tale ragionamento un'automatica decisione che è
l'allargamento ad est, per cui tutto il suo ragionamento si basa
sull'assioma che migliorare la qualità della vita del malato,
migliorare l'assistenza sanitaria, rendere più efficiente la salute
significa "allargare ad est"; su questo non siamo d'accordo! D'ora
innanzi, quando ci confrontiamo, diamo per scontata la premessa che
a tutti interessa che l'ammalato stia bene e ragioniamo sulle due
possibilità. Perché continuo - in modo testardo se vuole, come è
cocciuto lei, giustamente, lei rivendica la sua cocciutaggine e
allo stesso modo la rivendico anch'io - nel tentativo di ridire con
parole nuove e, se possibile, con nuovi dati un progetto, chiedendo
che vengano presi in esame i vari aspetti? È vero che lei diceva
già questa primavera che vi è la problematica della viabilità, ma
ci sediamo attorno a un tavolo e la studiamo...
(interruzione dell'Assessore Fosson, fuori microfono)
... allora, se una cosa è già critica fin da adesso, cerchiamo
di risolvere in funzione dei bisogni e questo è uno dei bisogni,
d'accordo. La viabilità allora è un problema critico? Mettiamoci
attorno a un tavolo e risolviamola, mettiamo sul tavolo i problemi
della sanità e i problemi della viabilità. Cosa dice lo "studio
Fubini"? Qui ritengo che la Giunta abbia raccontato bugie nella sua
deliberazione, nel senso che l'Esecutivo non ha preso seriamente le
conclusioni di quello studio, ma le ha stravolte "a suo uso e
consumo". Vi è un aggettivo significativo, lo "studio Fubini" dice
chiaramente:
"l'esito delle verifiche condotte consiglia quale
irrinunciabile condizione per perseguire il potenziamento della
struttura ospedaliera..."
; la Giunta, quando ha preso in mano
lo "studio Fubini", ha cambiato la parola
"irrinunciabile"
in
"ottimale"
. La deliberazione cioè dice chiaramente
"
l'esito delle verifiche condotte consiglia quale condizione
ottimale per perseguire il potenziamento della struttura
ospedaliera..."
non più
"condizione irrinunciabile"
. Vi
è uno slittamento di senso molto forte che non è solo una cosa
semantica, ma è proprio di priorità. Quando si dice
"condizione
irrinunciabile"
, si vuol dire condizione senza la quale non si
può pensare di progettare, di continuare tale progettazione, cioè
senza decidere i tempi, i progetti relativi alla modifica
sostanziale della mobilità, quindi spostare tutto l'asse da nord a
sud... questa è una bazzecola mi sembra, non si può pensare di
perseguire il potenziamento della struttura ospedaliera. Questo
dice lo "studio Fubini" quando dice
"irrinunciabile"
; la
deliberazione parla di
"condizione ottimale"
, ciò significa
che affrontare le questioni urbanistiche è sì un obiettivo da
perseguire per rendere migliore la viabilità attorno, ma non è un
obiettivo prioritario. Ma voi capite bene che questo comporta uno
slittamento dell'indicazione di priorità, nel senso che la
questione urbanistica nello "studio Fubini" diventa una
"condizione irrinunciabile"
, mentre nell'altro caso è una
condizione critica che si può migliorare.
Credo allora che su questo vada fatta chiarezza, cioè se la
Giunta adotta uno studio, deve adottarne le conclusioni e lo studio
dice chiaramente: "la condizione irrinunciabile per allargare ad
est è quella di cambiare completamente". Non posso pensare allora,
prima, di ampliare l'Ospedale e, poi dopo, mettermi a lavorare per
la viabilità; questo non lo dice il Dott. Fubini, lo dice la
Giunta, è una scelta legittima che l'Esecutivo può fare, ma non può
farsi forte delle conclusioni dello "studio Fubini" per
giustificare le proprie scelte. Il Dott. Fubini dice assolutamente
un'altra cosa, io vorrei che questo fosse chiaro e che vi fosse
un'attenzione anche nell'usare gli studi che vengono pagati.
Capisco che il problema della salute è una cosa urgente, sento
l'Assessore ogni volta dire:
"è urgente, mi muoiono gli
ammalati..."
, tutto d'accordo, Assessore; allora le chiederei
di provare a verificare senza pre-decisioni se la soluzione
dell'allargamento ad est risponde al problema dell'urgenza, anche
dal punto di vista dei costi. Non sto qui a "snocciolare" tutti i
costi, ma chiunque di voi è in grado di andare in internet, vi do i
dati, gli ultimi posti letto da Sassuolo ad Alba, a Bergamo non
raggiungono i 300 mila euro per posto letto e non i 450 mila euro
che era stato detto; anche qui i costi non me li invento io, sono
su internet! È vero che vi sono i costi per acquisire l'area e
l'area è quella di Saint-Christophe, è quell'area lì che va
benissimo e che è già inserita in una rete infrastrutturale, per
cui al massimo avrà bisogno di qualche rotonda, ma una più, una
meno nei progetti dei piani dei lavori pubblici si può inserire,
basterebbe una rotonda o due e non la trasformazione di tutta una
città.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK