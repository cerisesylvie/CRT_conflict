Consiglio Regionale della Valle d'Aosta - Oggetto del Consiglio n. 259 del 16 dicembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 259 del 16 dicembre 1983 - Resoconto
OGGETTO N. 259/VIII - PROBLEMI CONCERNENTI LA GESTIONE DELLA
CASA DA GIOCO DI SAINT-VINCENT. APPROVAZIONE DI ORDINE DEL
GIORNO.
PRESIDENTE
: La parola al Presidente della Giunta
Andrione, ne ha facoltà.
ANDRIONE - (U.V.):
Dovendo fare al Consiglio regionale
una relazione su fatti che riguardano in parte segreti istruttori
in istruttorie attualmente incorso, e in parte anche l'onorabilità
di persone, alcune delle quali anche defunte, chiedo che alla
trattazione del presente oggetto si proceda in seduta segreta, la
quale potrà durare circa mezz'ora dopo di ché i Consiglieri, una
volta informati, potranno prendere la parola alla presenza del
pubblico, facendo naturalmente attenzione a non dire le cose che
non devono essere svelate pubblicamente
PRESIDENTE
: A seguito della richiesta del Presidente
Andrione di procedere in seduta segreta, prego il pubblico di voler
sgombrare l'Aula e le tribune.
Si dà atto che la seduta pubblica viene sospesa dalle ore 9,36
alle ore 11,11 per procedere alla seduta segreta.
Nel corso del dibattito svoltosi in seduta segreta è
presentato, da parte dei Consiglieri Mafrica, Dolchi, Millet,
Pascale, Cout, Aloisi, Torrione, Baldassarre, Riccarand, Pedrini,
Breuvé e Tonino, un ordine del giorno
IL CONSIGLIO
ad unanimità di voti favorevoli (presenti e votanti:
trentaquattro);
APPROVA
il sottoriportato
ORDINE DEL GIORNO
SENTITE le dichiarazioni del Presidente della Giunta nel
corso della seduta segreta del 16.12.1983
RITENENDO che tali dichiarazioni possono riguardare reati
avvenuti nella gestione della Casa da Gioco di Saint-Vincent il
Consiglio regionale
IMPEGNA
il Presidente della Giunta a riferire immediatamente
all'autorità giudiziaria tutte le notizie a sua conoscenza e le
argomentazioni formulate nel corso della seduta segreta, sollevando
così i Consiglieri dall'obbligo di riferire alla Magistratura in
modo approssimativo e forse inesatto quanto esposto dal Presidente
della Giunta.
La seduta pubblica riprende alle ore 11,12 e riassume la
Presidenza il Presidente Giovanni Bondaz.
PRESIDENTE:
Al termine della seduta segreta riprendiamo
ora i lavori in seduta pubblica sulla questione "affaire Casino".
Chiede di parlare il Consigliere Baldassarre, ne ha facoltà.
BALDASSARRE - (P.S.D.I.):
Signor Presidente, Signori
Consiglieri, visto il. clima che stiamo attraversando, preferisco
leggere il mio brevissimo intervento. Ancora una volta siamo qui a
parlare del Casinò di Saint-Vincent, che ha rivelato in modo assai
chiaro quante crepe esistono tra i Partiti che hanno sottoscritto
il patto di potere del 21 luglio 1983. Tutto è cominciato con
l'ormai famosa intervista al Ministro degli Interni, On. Scalfaro,
riguardante le presunte attività illecite della Casa da Gioco. Chi
vi parla, unitamente ad altri Consiglieri regionali, giustamente
preoccupato di tutelare il buon nome della Regione, si è fatto
premura di chiedere, attraverso gli strumenti consentiti dal
vigente Regolamento per il funzionamento del Consiglio regionale,
informazioni al Presidente della Giunta regionale che, con estrema
superficialità, affermò, in data 7 novembre - ossia pochi giorni
prima del celeberrimo blitz posto in essere dalla Guardia di
Finanza su disposizione della Magistratura - che tutto era a posto
nella Casa da Gioco.
Sollecitata poi da una mozione del mio Partito e da altri
Partiti di minoranza a procedere alla costituzione di una
Commissione con il compito di compiere una indagine conoscitiva
sulla gestione della Casa da Gioco, questa Giunta assunse un
atteggiamento di netta chiusura, quasi fosse un sacrilegio mettere
il naso nella gestione della Casa da Gioco. I fatti successivi
hanno clamorosamente smentito l'atteggiamento superficiale di
questa maggioranza che sorregge l'Esecutivo e che in quella
occasione si accodò supinamente ai voleri del Presidente. Dopo
questa incredibile affermazione, specialmente se letta oggi, a
qualche settimana dalle note vicende giudiziarie che hanno portato
alla decapitazione del vertice della SITAV e della struttura
regionale, incaricata di fare i controlli sui giochi, la
maggioranza e la Giunta regionale, nella seduta del 24 novembre,
convocata sempre su richiesta di tutti i gruppi di opposizione,
accoglieva quella legittima e doverosa richiesta, respinta invece
17 giorni prima, di dare vita ad una Commissione d'indagine
sull'intera attività della Casa da Gioco e sulla gestione della
medesima. La Giunta regionale e la maggioranza hanno - e ciò è
molto grave - sentito il dovere morale di tutelare i legittimi
interessi della Regione soltanto a seguito dell'intervento
dell'Autorità Giudiziaria.
Colleghi Consiglieri, vi domando quale giudizio si può dare su
una Giunta regionale che ha dimostrato tanta superficialità in
questa vicenda, un giudizio che per noi Socialdemocratici è
senz'altro negativo!
Se nell'animo del Presidente della Giunta e degli Assessori vi
fosse il minimo senso di rispetto per le Istituzioni e la
Democrazia, le quali non escono certo rafforzate dagli episodi
verificatisi presso la Casa da gioco di Saint-Vincent, la sola cosa
da fare sarebbe quella di rassegnare le dimissioni immediatamente,
si vede però che il mastice che lega queste forze è resistente a
tal punto che non so cosa ci voglia per staccarle!
Altrettanto grave considero l'affermazione di un Consigliere
dell'"Union Valdôtaine" il quale ha detto che nulla era successo.
Sono affermazioni gravi, che indicano una volontà di arroccarsi con
arroganza; non sono certo un segno di buona volontà e di rapporto
democratico tra forze politiche.
Ribadisco, dunque, il nostro giudizio negativo sulla base del
quale chiediamo le dimissioni del Presidente della Giunta e della
Giunta stessa.
PRESIDENTE:
Chiede la parola il Consigliere Mafrica, ne
ha facoltà.
MAFRICA - (P.C.I.):
Signor Presidente, Signori
Consiglieri, è nei momenti difficili che viene messa alla prova la
capacità di una classe politica. Questo è uno di quei momenti. Il
Presidente del Consiglio, qualche giorno fa, affermava che siamo in
uno dei momenti più delicati della storia valdostana; noi pensiamo
sia addirittura il più brutto nella storia valdostana dell'ultimo
dopoguerra. Su di noi converge l'attenzione dei nostri concittadini
e dell'intero Paese, come abbiamo potuto verificare attraverso i
numerosi organi di stampa. Devo dire che finora l'immagine che
abbiamo saputo dare non è delle più edificanti, se è vero che, per
esempio, i giornalisti lombardi hanno chiesto alla Regione di non
assegnare, per quest'anno i "Premi Saint-Vincent" per il
Giornalismo.
Dobbiamo perciò dimostrare di essere all'altezza della
situazione sia per capacità di analisi, sia per capacità di
prendere delle decisioni. Si tratta di capire, innanzi tutto, quali
motivi ci hanno portato a questa situazione; si tratta poi di
prendere decisioni che diano il segno di una svolta, che aprano una
nuova pagina nella storia della Regione.
Noi facciamo innanzi tutto una analisi politica, faremo poi
delle richieste che riguardano l'Esecutivo ed infine scenderemo più
nel dettaglio per la questione della Casa da gioco.
Noi pensiamo che la situazione attuale sia il risultato di una
scelta che il Movimento dell'"Union Valdôtaine" ha fatto nel 1954.
Allora fu abbattuta una Giunta progressista, sostenuta dall'esterno
del nostro Partito, che aveva manifestato una volontà di
rinnovamento e allora l'"Union Valdôtaine", per motivi interni, per
motivi di concorrenza col Movimento dei Democratici Popolari,
scelse di allearsi con la Democrazia Cristiana.
Sono cambiati i Partiti che hanno fatto parte dell'Esecutivo in
questi anni; l'asse, i due Partiti che sono rimasti sempre uniti
sono stati l'"Union Valdôtaine" e la Democrazia Cristiana. Pensiamo
che sia stato un asse ed una alleanza che ha prodotto guasti
profondi nella nostra Regione, guasti di cui ora emergono segni
evidenti, ma che probabilmente non sono comparsi per intero.
Si dice, a volte, che il Palazzo regionale non è stato toccato,
che è restato fuori dalla vicenda, mentre sono altri gli ambienti
colpiti (per esempio quello dei dirigenti della Casa da gioco,
quello dei controllori, ecc.). Ciò è falso. Due ex Assessori
regionali democristiani che sono stati per anni in Giunte
presiedute dall'Avv. Andrione sono ora agli arresti. E' un dato di
fatto che non può essere nascosto. Questi due uomini politici sono
stati arrestati mentre avevano funzioni politiche loro trasferite
da questo Esecutivo regionale, incarichi importanti e delicati come
quello di Presidente della FINAOSTA o di Commissario alla Casa da
gioco.
Perché questa alleanza tra l'"Union Valdôtaine" e la Democrazia
Cristiana ha prodotto tali guasti? Secondo noi, fin dai primi
passi, si è trattato di una alleanza di potere che non aveva alla
base un progetto di sviluppo per la società valdostana; sono
mancati, a nostro avviso, obiettivi comuni. Da una parte la
Democrazia Cristiana ha assecondato le rivendicazioni
autonomistiche dell'"Union Valdôtaine" in modo contraddittorio e
subalterno; dall'altra l'"Union Valdôtaine" ha ceduto alla logica
di potere e ai metodi della Democrazia Cristiana decisamente
deleteri.
La Democrazia Cristiana, in più occasioni, ha sconfessato le
posizioni del Governo nazionale di cui faceva parte. A questo
proposito citerò solo alcuni esempi. Quando, per esempio, il
Ministro Marcora pretendeva di spostare le paline del Parco la
Democrazia Cristiana allora sconfessò il proprio Ministro. Per
quanto concerne poi la questione del riparto vediamo che, in più
occasioni, la Democrazia Cristiana valdostana non ha voluto tenere
conto delle posizioni assunte, per esempio, dal Ministro del Tesoro
Goria per ciò che riguarda la questione Stato-Riparto fiscale della
Valle d'Aosta. Ed ancora, per quanto riguarda la questione dei
missili - per noi particolarmente significativa - sulla quale,
anche recentemente, la Democrazia Cristiana ha preso posizioni
diverse da quelle assunte dal Governo di cui fa parte.
Quale è invece la posizione dell'"Union Valdôtaine" in questa
alleanza? Vediamo, ad esempio, che per ben 5 anni, mentre era
Assessore all'Industria un esponente democristiano, l'"Union
Valdôtaine" abbia tollerato l'assenza di una qualsiasi politica
industriale. Essa ha tollerato una gestione disinvolta degli
appalti (ci risulta che gli appalti regionali siano attualmente
sotto l'occhio della Magistratura e pensiamo che quelle denunce
fatte dal nostro Partito nel mese di marzo non fossero così
infondate, così scandalistiche come sostenevano allora esponenti
della Democrazia Cristiana).
L'"Union Valdôtaine" ha tollerato una costante lottizzazione di
tutti gli incarichi (ad esempio, la FINAOSTA viene affidata ad un
esponente politico mentre adesso si è ricaduti su un tecnico; la
carica di Commissario al Casinò viene affidata ad un esponente
politico e probabilmente adesso bisognerà scegliere un tecnico).
Cosa è dunque mancato, in fin dei conti? E' mancato soprattutto il
controllo politico reciproco tra le diverse forze perché - come
scrive anche, in un documento, dell'"Union Valdôtaine" - la Giunta
non ha agito in modo collegiale e ciascun Assessore ha coltivato il
proprio settore senza mai renderne conto complessivamente alla
Giunta nel suo insieme. Gli errori di un Assessore non sono stati
così corretti dall'intervento di un altro o del Presidente della
Giunta. Tutti questi errori - sommandosi - hanno creato l'attuale
situazione.
L'"Union Valdôtaine", evidentemente, doveva aver avuto qualche
presentimento se, al momento del rinnovo degli incarichi, ha
proposto quel meccanismo che però non cambiava la sostanza della
rotazione degli Assessorati.
Oggi, si raccolgono i frutti amari di 9 anni di una alleanza
priva di finalità politiche generali chiare, ma dettata soltanto da
interessi di Movimento.
Siamo dell'avviso che sia necessaria una maggioranza politica
diversa perché si possa agire in altro modo. Una alleanza tra i
Movimenti regionali e le forze di sinistra può essere fondata su
dei programmi precisi, può anteporre gli interessi della
collettività valdostana a quelli strettamente personali (anche se
solo da un punto di vista elettorale) dei suoi esponenti. Una
alleanza di questo tipo può selezionare i suoi quadri in base alle
competenze e capacità, invece che sulla conta delle tessere; una
alleanza di questo genere potrebbe, sul terreno autonomistico,
avere tutta la necessaria credibilità, avere una coerenza tra
quello che si dice di fare ad Aosta e quello che si dice di fare a
Roma.
Il Segretario della Democrazia Cristiana, per sventare questa
ipotesi, afferma che se nell'ambito di questa alleanza si
trovassero insieme l'"Union Valdôtaine" e il Partito Comunista,
quel Movimento si spaccherebbe e perderebbe dei voti. Noi vogliamo
comunque dire all'"Union Valdôtaine" che forse sarebbe il caso di
verificare quel dogma piuttosto che vedersi trascinata in una
situazione come quella attuale, senza possibili alternative. E' un
notevole esponente democristiano che ha formulato la teoria dei due
forni, per cui se un Partito ha un solo fornaio, ovviamente, le sue
capacità diminuiscono e i problemi si risolvono con maggiore
difficoltà.
Dal punto di vista politico, quindi, riteniamo che le
responsabilità di questa situazione dipendano in gran parte da
questa alleanza.
Ma, a dire la verità, queste argomentazioni non hanno lo scopo
di "ammiccare" a nessuno! Sono argomentazioni politiche di
carattere generale. Non cederemo di un millimetro rispetto alla
necessità di andare fino in fondo, di fare chiarezza sulla
questione "Casino". Riserveremo giudizi molto aspri su esponenti
dell'"Union Valdôtaine", vogliamo però distinguere tra il Movimento
che resta e i suoi esponenti che passano; vogliamo distinguere tra
il momento contingente e quella che sarà la storia della Valle
d'Aosta nei prossimi anni.
Molto chiaramente noi qui oggi chiediamo le dimissioni del
Presidente Andrione e della sua Giunta. Riteniamo che l'alleanza
fra la Democrazia Cristiana e l'Union" realizzata e portata avanti
in questi anni, in condizioni particolari come quelle prima citate,
abbia condotto il Presidente della Giunta a commettere una serie di
errori e di leggerezze di cui oggi è necessario chiedergli
conto.
Innanzi tutto pensiamo che sia da sottolineare l'arroganza del
Presidente della Giunta. In questi anni, egli è stato forse
abituato a vedersi dare ragione da troppe parti e da troppi uomini;
è stato poco paziente nell'ascoltare ciò che a volte il Consiglio
voleva dirgli, soprattutto se venivano delle critiche da parte
dell'opposizione; si è sempre sentito sicuro di poter intuire da
pochi elementi la verità delle situazioni; il Presidente della
Giunta ha così finito per sentirsi l'unico arbitro della situazione
politica valdostana e il depositario dell'intero potere
regionale.
Siccome stiamo parlando del Casinò, desidero fare alcuni esempi
documentati che si riferiscono appunto a questa questione.
Trattandosi di una esposizione precisa e lunga, vi chiedo quindi
di avere pazienza.
Innanzi tutto vediamo come il Presidente della Giunta ha
affrontato la questione delle opere.
Voi sapete che la convenzione del 1980 era stata con la SITAV
modificata, nel senso che questa si impegnava a costruire le opere
e la Regione doveva poi pagare complessivamente 6 miliardi e 500
milioni di Lire. Dice la Convenzione: "Qualora il costo complessivo
delle opere risultasse inferiore al 5%, il corrispettivo verrà
diminuito dell'eventuale eccedenza, mentre resterà invariato
qualora il costo superasse l'importo sopra previsto. Quindi, la
convenzione affermava in modo chiaro che se le opere fossero
costate più dei suddetti 6 miliardi e mezzo, la Regione non avrebbe
dovuto pagare altro. D'altronde questa circostanza è stata chiarita
dalla Commissione di Coordinamento e dallo stesso Presidente della
Giunta.
La Commissione di Coordinamento, subito dopo l'approvazione di
questo contratto del 1980, aveva chiesto alla Giunta se era
ammissibile che ci fosse un unico prezzo globale complessivo e
finale. Il Presidente della Giunta, nel 1980, rispondeva: "Il
prezzo globale finale non assoggettato a clausole di revisione è
pienamente legittimo, essendo l'obbligatorietà della revisione
prezzi prevista per gli appalti di opere pubbliche, mentre nel caso
di specie si tratta di un rapporto di concessione tra la Regione e
la SITAV la quale, come concessionaria non di sole opere, provvede
alle costruzioni che vengono acquisite dalla Regione per il
corrispettivo globale di 6 miliardi e 500 milioni di Lire. Il
prezzo computato in base ad elementi oggettivi di valutazione
scarica sull'esecutore gli eventuali rischi di eccedenze di costi
oltre quanto concordato".
C'è, però, una delibera della Giunta regionale del dicembre
1982, la n. 7016. In questa delibera vengono autorizzati 1 miliardo
e 900 milioni di lavori complementari. Si tratta di 9 lavori
complementari rispetto a quelli previsti. Scrive il Presidente
della Giunta che si tratta di opere urgenti da realizzare comunque
e, tra queste opere, è incluso anche - voglio qui sottolinearlo -
un piazzale da costruirsi in adiacenza al Torrente Zerbion.
La Commissione di Coordinamento, che si ricordava della risposta
del Presidente della Giunta nel 1980, il 25 gennaio 1983 gli
risponde per iscritto nei seguenti termini: "Il maggior onere di 1
miliardo e 900 milioni, di cui alla deliberazione in esame,
comporta una deroga alla clausola prevista dalla Convenzione circa
l'eventuale maggior costo delle opere per il quale è escluso il
concorso della Regione.", cioè decide di annullare la deliberazione
della Giunta regionale.
Immediatamente dopo, la settimana successiva, c'è una nuova
delibera della Giunta regionale - la n. 7397 -. La Giunta
regionale, tenendo forse in qualche modo conto delle osservazioni
della Commissione di Coordinamento dice: "Accertato che in corso
d'opera si sono evidenziate necessità di lavori extra capitolato,
per cui la somma da riconoscere alla SITAV dovrà essere modificata
con opportuna integrazione alla convenzione citata".
Con questa delibera, quindi, si ristanziano i suddetti 1900
milioni dicendo, però, nella premessa della delibera, che il tutto
dovrà essere messo a posto da una modifica della convenzione.
La Commissione di Coordinamento riannulla anche questa seconda
delibera. Dice, infatti, che con questa deliberasi ripropone il
finanziamento delle opere sopramenzionate che hanno formato oggetto
di annullamento. Ritiene, pertanto, l'atto deliberativo
soprarichiamato illegittimo "per violazione di legge e per eccesso
di potere".
E', dunque, questo il secondo tentativo della Giunta di far
approvare le opere.
C'è poi un terzo tentativo da parte della Giunta regionale.
Siamo arrivati al marzo dell'83, delibera n. 1561. La Giunta
regionale questa volta stanzia 2 miliardi e 900 milioni (IVA
esclusa) per 11 lavori (i lavori erano 9 nella prima deliberazione
e sono diventati 11); tra questi la copertura del piazzale sul
torrente Zerbion.
La Commissione di Coordinamento richiama nuovamente le proprie
precedenti posizioni e chiede chiarimenti. Questa delibera
fortunatamente non è mai stata approvata perché adesso i lavori
erano diventati addirittura 11 mentre la delibera non ancora
approvata dal Consiglio regionale, ovvero quella iscritta
all'oggetto 22 di questo Consiglio, prevede 10 opere e i costi sono
minori al netto dell'IVA.
Cosa è, infatti, successo? E' accaduto che, nel frattempo, già
nel dicembre dell'anno passato, prima che il Consiglio regionale
approvasse gli 11 lavori, uno di questi (ossia quello relativo alla
copertura del torrente Zerbion) era stato pagato
dall'Amministrazione regionale in base alla legge che concede anche
ai privati un contributo quando operino delle sistemazioni
idrauliche.
Questa delibera non è stata l'ultima.
Per ben tre volte, quindi, la Commissione di Coordinamento non
aveva approvato la questione delle opere; nell'ottobre di
quest'anno c'è una nuova delibera proposta dalla Giunta, oltre a
queste opere che - compreso l'IVA e tutto il resto - assommano,
nell'ultima delibera a 3 miliardi e 800 milioni, la Giunta
regionale approva nuove opere presso la Casa da gioco per
trasformare la Sala delle Feste in "Sala Gold River". Anche in
questo caso la Commissione di Coordinamento non approva e voglio
solo rilevare qui l'insistenza con la quale la Giunta regionale,
contraddicendosi rispetto alle sue primitive posizioni, continua a
tornare alla carica. Chiediamocene il perché. In realtà, queste
opere sono già state tutte realizzate e autorizzate personalmente
dal Presidente della Giunta. Le 10 opere di cui parlavo prima sono
state autorizzate il 28 aprile 1982 da una lettera del Presidente
della Giunta con cui si comunica che la Giunta regionale ha dato
l'assenso ai lavori principali.
La trasformazione del Salone delle Feste è stata autorizzata già
nel maggio del 1983 dal Presidente della Giunta dicendo che
l'assenso all'iniziativa si ha dopo una deliberazione della Giunta
regionale.
Per la verità non esiste, per quello che riguarda questa lettera
del Presidente della Giunta, nessuna delibera preventiva della
Giunta regionale. Queste lettere sono state inviate dal Presidente
della Giunta dopo delle prese d'atto della Giunta regionale, prese
d'atto che poi dicevano cose differenti da quelle che il Presidente
scriveva alla SITAV. Il Presidente scriveva, infatti: "La Giunta
regionale mi ha autorizzato a darvi l'assenso ad andare avanti con
i lavori". In realtà, per esempio per quello che riguarda la
trasformazione del Salone delle Feste, con questa presa d'atto che
non ha nessun valore giuridico, e che sarebbe quindi ora di non
fare più, la Giunta aveva preso nota di quanto riferito dal
Presidente autorizzando la SITAV a predisporre uno studio per le
finalità sopra espresse. Con la presa d'atto la Giunta aveva
autorizzato solamente uno studio. Il Presidente della Giunta, una
settimana dopo (ed è per questo che sottolineamo le sue
responsabilità personali) diceva: "La Giunta ha espresso il proprio
assenso all'iniziativa, con l'unica riserva del costo dei
lavori".
Riteniamo che già soltanto da questa vicenda sia emerso come il
Presidente della Giunta sia andato non solo al di là dei poteri del
Consiglio, ma addirittura anche al di là di quelle che potevano
essere le discussioni all'interno della Giunta. Il Presidente ha
interpretato a modo suo la convenzione. Una volta ha detto che i 6
miliardi e mezzo erano tutto quanto la Regione doveva; in seguito
ha sostenuto invece che, essendo queste opere di proprietà
regionale, i lavori complementari potevano essere considerati
lavori straordinari e quindi a carico del proprietario: ha
autorizzato i lavori senza sottoporli all'esame del Consiglio; ha
portato per numerose volte in Consiglio, a fatti avvenuti, le
sanatorie che la Commissione di Coordinamento non ha mai
approvato.
Come potete dunque verificare si tratta di un comportamento
molto strano, il comportamento, cioè, di una persona che si è
trovata a dare autorizzazioni che non poteva dare e che adesso non
sa come uscirne.
Ma non solo questa vicenda sta a dimostrare la responsabilità
personale del Presidente della Giunta; vi è ancora un altro fatto
relativo alla SAISET.
I Consiglieri si ricorderanno che nella primavera di quest'anno
c'è stata una Mozione di Consiglieri democratici popolari e di
altri gruppi della maggioranza che chiedevano una nuova discussione
sulla convenzione con la SAISET. La Giunta regionale era stata
impegnata a proporre delle modifiche alla Convenzione. Ad un certo
momento ecco una lettera del Presidente della Giunta alle
Commissioni Affari Generali e Sviluppo Economico, che scarica su di
esse il compito di preparare la proposta di revisione della
Convenzione con la SAISET. Le Commissioni, visto il poco tempo che
mancava alle elezioni, convocano la SITAV, dalla SAISET ottengono
una proroga di un anno della data di scadenza e presentano al
Presidente della Giunta una modifica al contratto. Il Presidente
della Giunta, assumendosene la responsabilità, decide di non fare
approvare dal Consiglio questa modifica al contratto e scrive una
sua lettera personale che, secondo lui, era perfettamente legale.
Amministrativisti autorevoli da noi consultati dicono che, senza
l'atto del Consiglio, la modifica della Convenzione SAISET non c'è
stata e la proroga non è di fatto avvenuta.
Porto questo come esempio di un comportamento che diventa
personale, ma non è questa l'unica questione relativa alla SAISET
che intendiamo qui sollevare.
Più volte si è discusso, in questo Consiglio, sulla triste
vicenda del "Punto e Banco", per cui la Giunta prelevava da quel
gioco una quota forfettaria che sembra (come potrà poi essere
dimostrato in seguito) essere irrisoria rispetto al guadagno della
SAISET. Ebbene, nell'approvare il contratto tra Regione e SAISET,
la Commissione di Coordinamento aveva fatto obbligo alla Giunta
regionale e al Presidente della Giunta (il quale però non ne ha
tenuto affatto conto) che per quanto concerneva il "Punto e Banco"
si procedesse ad una esplicita integrazione nella Convenzione
stessa, cioè che non si potesse decidere con semplici delibere,
lettere o prese d'atto della Giunta (tra l'altro credo che non
siano neanche mai esistite), ma che occorresse un atto del
Consiglio.
Mi dispiace di avervi annoiato con questa cronistoria, ma ho
voluto richiamare questi elementi per dimostrare come
effettivamente il Presidente della Giunta non solo si sia ritenuto
in diritto di scavalcare tranquillamente il Consiglio, ma anche la
stessa Giunta regionale e le stesse osservazioni della Commissione
di Coordinamento. E di questo noi oggi gli chiediamo conto.
Oltre a questi elementi noi riteniamo che sia venuta anche meno,
proprio per le citate particolari condizioni, la capacità di
analisi e di direzione politica da parte dell'Esecutivo regionale:
in questi anni hanno predominato, infatti, la presunzione, la
faciloneria, la discrezionalità nell'interpretare le norme; c'è
addirittura stato un senso di fastidio per ciò che diceva il
Consiglio (al di là di ogni giustificazione penso si possa citare
come esempio di ciò l'assenza del Presidente della Giunta, due
giorni orsono, quando tutte le altre riunioni avrebbero dovuto
essere rinviate in presenza di questo tipo di discussione); tutto
questo ha portato il Presidente della Giunta e la Giunta regionale
a non avere più la capacità di capire e di controllare cosa
avveniva effettivamente in una serie di ambienti importanti della
nostra Regione.
Riprendo anche qui una serie di fatti a sostegno di ciò che
secondo noi è un dato di fatto.
Si inizia l'indagine sull'ex Assessore Ramera, allora Presidente
della FINAOSTA. Il Gruppo Comunista, in modo molto pacato, durante
la discussione della legge che attribuiva alla FINAOSTA la somma di
15 miliardi, e visto che la Magistratura di Aosta stava indagando
sul Presidente, chiede che la Giunta regionale prenda in
considerazione l'ipotesi di dimissioni del suo Presidente. Di
questa nostra proposta non si è fatto alcun cenno, né si è data una
risposta. Questo era stato detto il 7 novembre; il 10 novembre,
purtroppo, si è avuto il blitz nel quale si è giunti all'arresto
dell'ex Assessore Ramera.
Il 7 novembre, una mozione proposta dal nostro Gruppo e
sostenuta anche da interpellanze di altre parti politiche, chiedeva
- viste le affermazioni di Scalfaro - che si procedesse ad una
indagine conoscitiva. Il Presidente della Giunta - lo ricordo
perfettamente - rispose con estrema sicumera che non occorreva
nessuna Commissione e che se i Consiglieri volevano verificare
potevano farlo loro direttamente. Al che io chiedo cosa avesse
verificato lui, come Presidente della Giunta e con tutti gli
strumenti di cui poteva disporre in quei 9 anni trascorsi. Mi
risponde che non c'è proprio nulla su cui indagare perché tutto era
a posto e che semmai era Campione a non essere in regola. Siamo
dunque di fronte ad una estrema insensibilità di fronte alle
questioni politiche importanti che hanno aspetto anche di
concezione morale della vita politica.
Ebbene, il 24 novembre l'atteggiamento del Presidente della
Giunta continua a persistere. Noi chiediamo che il Commissario
regionale presso la Casa da gioco, Manganone, venga sollevato dal
suo incarico, sostenendo che non aveva controllato in profondità se
già si era avuto quel primo intervento della Guardia di Finanza. La
Giunta regionale, la maggioranza, respingono questa nostra
richiesta e nel frattempo emettono un comunicato in cui affermano
la completa estraneità dei controlli regionali a tutti i fatti
criminosi che fossero avvenuti all'interno della Casa da gioco.
Ebbene, il 7 dicembre, assistiamo all'arresto del Commissario,
dei due Vice-Commissari e dell'intero corpo dei controllori
regionali. Questa dei controlli è decisamente la vicenda più grave.
Se fino a questo momento qualcuno poteva sostenere - in modo forse
molto artefatto - che i Valdostani non erano responsabili di quanto
accadeva e che ogni cosa veniva dall'esterno, ebbene, con la
vicenda dei controllori, sia la Regione, sia il personale politico
di questa ci cadono dentro fino al collo dal punto di vista di una
responsabilità politica di fronte a quanto avveniva nella Casa da
gioco.
Quella dei controlli regionali è stata la più clamorosa
sconfessione dell'operato intero della Giunta regionale e del suo
Presidente, rispetto a questo settore di attività regionale.
Ci sembra forse troppo comodo, oggi, tentare, come ha fatto il
Presidente della Giunta, di scaricare ogni responsabilità sui
controllori, affermando che la Giunta e la sua persona sono al di
sopra e al di fuori di ogni sospetto in quanto nulla sapevano. Noi,
a questo, non crediamo assolutamente. C'è una dichiarazione di
Carlo Ferina, Vice-Commissario alla Casa da gioco, fatta nel
momento del suo arresto, in cui dice che si tratta di una vecchia
storia ed aggiunge: "Per il servizio di controllo sugli introiti ai
tavoli si prendeva una certa somma allo "Chemin de Fer" secondo
quanto stabilito da una delibera regionale. Da quando sono al
Casinò, e cioè dal 1974, si è sempre fatto così. Era una
consuetudine convalidata da un accordo con la Regione, per questo
ero tranquillo". Nella dichiarazione di Ferina si valuta, quindi,
chiaramente come qualcuno della Giunta regionale fosse al corrente
dei fatti e quindi manca l'avvertenza di avere commesso reati
particolarmente gravi quali quelli di cui sono accusati i
controllori, reati che, se fossero dimostrati, comporterebbero pene
e sanzioni molto pesanti.
Ebbene, noi crediamo che anche nel campo della Casa da gioco, il
Presidente della Giunta abbia responsabilità personali; come è
avvenuto in altri settori(l'Industria, il Metanodotto, ecc.), anche
nel settore della Casa da gioco i rapporti tra il Commissario
regionale e la Regione non avvenivano (almeno da quanto ci risulta)
attraverso l'Assessore al Turismo, bensì avvenivano periodicamente
con il Presidente della Giunta regionale. Noi ci chiediamo se in
questi tre anni, da quando è stato nominato Commissario Manganone,
il Commissario abbia mai fatto cenno a tutti questi fatti che
riguardano la Casa da gioco; ci chiediamo se dai rapporti che sono
stati fatti in questi anni dai controllori non sia mai emerso nulla
che potesse insospettire il Presidente della Giunta!
Al di là di quello che il Presidente della Giunta può sostenere
- e comprendiamo che avendo deciso di scaricare brutalmente i
controllori non possa sostenere altro -, noi crediamo che la sua
responsabilità politica e morale sia palese all'intera opinione
pubblica valdostana e perciò chiediamo le sue dimissioni; riteniamo
queste indispensabili non perché ci siano dei motivi personali
contro di lui da parte nostra, ma perché crediamo che a questo
punto debba esserci un segno autocritico e una presa di coscienza
nei confronti della popolazione.
Se questa Giunta continuerà a rimanere al suo posto come se
nulla fosse successo, quando ci sono 25 famiglie di funzionari
regionali in ansia, quando ci sono 26 addetti al controllo
arrestati, ebbene, noi pensiamo che la gente non capirebbe più
nulla. Può darsi che il Presidente Andrione rimanga e persista nel
suo atteggiamento, e che la Giunta non si dimetta; tengo a
precisare che in questo caso essi non farebbero un dispetto a noi,
ma è certo che il loro atteggiamento risulterebbe sempre più
incomprensibile probabilmente all'interno delle stesse forze che
costituiscono la maggioranza, e senz'altro all'interno della
popolazione valdostana.
Se invece ci sarà, da parte della Giunta, un segno di
responsabilità, un atto autocritico qualunque, allora si potrebbe
sperare di aprire una nuova fase, una fase di maggior rigore nei
controlli, una fase di maggiore attenzione alle procedure (tutte
cose che in questi anni non si sono verificate). Si potrebbe così
arrivare ad una azione più incisiva, tanto necessaria in un momento
di crisi come quello attuale.
Veniamo adesso alla terza parte del nostro discorso, quello che
riguarda in particolare la Casa da gioco, e qui facciamo una serie
di proposte.
Per uscire dall'attuale situazione, visto che i controlli
regionali sono stati spazzati via, e visto che non si può più
continuare con un funzionario che svolga le funzioni di Commissario
pro tempore, noi chiediamo che si nomini una terna di Commissari.
Possono anche essere un Commissario e due Vice-Commissari, purché
si arrivi a discutere sulla cosa. Quello che chiediamo è che queste
nomine avvengano al di fuori delle lottizzazioni politiche, delle
lottizzazioni di parte, che siano fondate sulla scelta di persone
capaci, che diano tutte le garanzie dal punto di vista delle
competenze e dell'onestà professionale, altrimenti il rischio è che
effettivamente questa Casa da gioco cessi di funzionare.
Chiediamo, inoltre, che il Commissario non si limiti più a
riferire soltanto al Presidente della Giunta o agli Assessori, ma
che si studi una forma perché il Commissario e i controlli siano
anche in rapporto con il Consiglio regionale.
Una seconda proposta è quella di avviare le procedure per la
decadenza delle convenzioni con la SITAV e con la SAISET. Alla
SAISET era stata concessa la possibilità di gestire i giochi
americani perché si diceva allora che con due società ci sarebbe
stata una concorrenza, sarebbe stato possibile, per il futuro,
ottenere condizioni migliori in caso di rescissione della
convenzione con la SITAV. In realtà risulta che le due società non
erano affatto separate, anzi, tra di loro appaiono intrecci sempre
più evidenti. Non si sa ancora chi stia dietro all'Avv. Angeloni di
Roma e alla Commercialista Germano di Roma, che risultano essere
azionisti della SAISET. Ci chiediamo, però, se la Giunta regionale
ha potuto, con tutta tranquillità affidare la gestione dei giochi
americani a questa società se ancora adesso ignora chi sta dietro a
queste due figure che ovviamente - essendo un avvocato e una
commercialista - rappresentano qualcun'altro, a meno ché non si
voglia affermare che sono questi veramente gli azionisti della
SAISET.
Si è parlato, su alcuni giornali (noi non abbiamo ancora avuto
modo di verificarlo), dell'esistenza di una società denominata
"CHAMAG", che potrebbe corrispondere ai nomi di Chamonal, Masi e
Giovannini. Ci chiediamo se effettivamente sono questi gli
azionisti occulti della SAISET. Non si sa ancora nulla, ma
cercheremo di sapere qualcosa della SISAT di Saronno che opera
anch'essa all'interno di queste situazioni. C'è da rilevare come da
Saronno provenga anche l'Amministratore Unico, Vegezzi, della
SAISET.
Se ancora molte cose sono da chiarire, alcune sono però ormai
accertate. Chamonal, Amministratore delegato della SITAV, quindi
della società che è la prima concessionaria, è collegato a Società
che invece operano all'interno della SAISET.
Ad esempio, l'AGECA, quella che provvedeva alla gestione della
Cassa dei gettoni, ha per azionisti la sorella e il cognato di
Chamonal, il quale è Amministratore della società principale.
La GAMES S.p.A. di Torino ha per fondatrice la Sig.ra Mirella
Broglio di Verrès, che risulterebbe essere moglie di un cugino
primo di Chamonal. Comunque, anche se la parentela non fosse
dimostrata (ma almeno a noi risulta esserlo), tra le attività della
GAMES c'è l'acquisto del 66% del capitale di condomini costruiti da
Chamonal.
Qualcuno afferma ancora oggi che tutto può continuare come se
nulla fosse accaduto, tuttavia noi riteniamo, alla luce delle
notizie date dal Presidente nella seduta segreta - e che preghiamo
di riferire alla Magistratura - che le convenzioni con la SITAV e
con la SAISET debbano essere rescisse. La questione potrà essere
studiata dai legali. Il nostro parere è che si debba arrivare ad
una gestione pubblica; la gestione pubblica, e non la gestione
diretta, può avvenire attraverso una società interamente pubblica,
o prevalentemente pubblica, o parzialmente pubblica, però noi
crediamo che si debba comunque cambiare strada per quanto concerne
la conduzione della Casa da gioco. Per lo meno a Venezia, con la
gestione pubblica, si è in condizioni molto migliori di quanto non
lo siamo qui in Valle d'Aosta: non vi risultano, per esempio,
infiltrazioni mafiose e anche la questione delle mance è lì
perfettamente chiara.
Anche se non si arrivasse alla rescissione delle convenzioni -
cosa che noi invece chiediamo - noi riteniamo comunque che si
debbano portare avanti alcuni fatti nel più breve tempo
possibile.
Innanzitutto il fatto dell'aggiornamento delle quote della
SAISET e la legalizzazione, nella convenzione, della situazione del
"Punto e Banco".
Si tratta poi di risolvere finalmente la questione delle mance.
Su questo problema - lo ripeto - d'accordo con la Confederazione
dei Sindacati Valdostani, ci sembra sia emersa la necessità
politica e morale che la Regione non sia più in alcun modo
tollerante verso possibili evasioni fiscali e verso fondi neri.
Crediamo che questo punto debba essere assolutamente chiaro per
tutti. La teoria della produttività a tutti i costi della Casa da
gioco ha prodotto notevoli guasti; si tratta ora di valutare se sia
più necessario che la Casa da gioco produca entrate per la Regione
a tutti i costi, creando magari drammi e problemi quali quelli che
stiamo oggi discutendo, o se invece la trasparenza e il controllo
non possano garantire una gestione forse meno produttiva, che abbia
un utile minore, ma inattaccabile da qualsiasi lato. La questione
delle mance è, comunque, la seconda questione che va in tutti i
modi chiarita.
La terza questione è quella delle assunzioni. Riteniamo che le
selezioni non debbano più essere fatte da Commissioni in cui hanno
parere determinante le società di gestione; queste società hanno la
possibilità, per ovvi motivi, di favorire lottizzazioni, di
favorire assunzioni clientelari. Pensiamo invece che i corsi di
formazione preventivi e le selezioni debbano essere seguiti
interamente dalla Regione. (A Venezia, per esempio, per questi
concorsi, una prima volta ci si è rivolti a dei professori
universitari esterni alla città stessa, e una seconda volta - per
fare i concorsi dei croupiers - ci si è rivolti all'Aeronautica
Militare, dato che alcuni tests di abilità potevano essere simili).
Ci sembra pertanto questa la strada da intraprendere per quanto
attiene alle assunzioni.
Quarto elemento: la questione dei presta-soldi. Qualcuno ha
sostenuto per anni che i presta-soldi erano un male necessario. Per
quello che si è potuto verificare in questi giorni, un funzionario
temporaneo ha comunque provato - e sembra che ci sia riuscito, pur
trattandosi di una situazione particolare e quindi la cosa possa
essere stata più facile - a cacciare i presta-soldi dall'interno
della Casa da gioco. Crediamo che questa sia una faccenda che possa
essere chiarita e definita con le società una volta per tutte.
Una delle ultime questioni riguarda il controllo dell'Ufficio
Fidi. Il Commissario regionale Manganone, in una sua relazione, che
ha forse messo in evidenza più le sue caratteristiche di persona
vanesia che non la sua competenza nel risolvere tale problema,
affermava che le questioni degli assegni riguardavano soltanto la
società SITAV. Pensiamo invece che il controllo della Regione sugli
assegni cambiati sia determinante in quanto esistono situazioni
strane che possono nascondere illeciti gravi, intrighi di tipo
mafioso ecc.
Mi limito a citare un esempio. Nell'81 il Casinò di Venezia ha
cambiato assegni per 34 miliardi di lire e ne ha incassati 37, cioè
di più dell'importo degli assegni cambiati; nell'82 ha cambiato 33
miliardi di lire e ha avuto un introito di 36 miliardi.
Il Casinò di Saint-Vincent, nell'81, ha invece cambiato assegni
per 89 miliardi, ma ne ha incassati solo 40 e nell'82 ha cambiato
assegni per 117 miliardi incassandone 44.
A questo punto ci chiediamo dove siano finite le somme cambiate
che non sono finite sui tavoli da gioco. Una spiegazione potrebbe
essere che al Casinò di Saint-Vincent tutti vincono mentre a quello
di Venezia tutti perdono, oppure che sono state cambiate delle
somme che non tornano nelle percentuali di calcolo. Torno, quindi,
a ribadire che il controllo dell'Ufficio Fidi, da parte della
Regione, è un'altra questione che deve essere affrontata.
Altri due fatti (possono essere considerati minori, ma hanno
invece una loro rilevanza) sono i seguenti. Per prima cosa
riteniamo che debbano essere separate le attività culturali della
Regione, dalle attività promozionali della Casa da gioco. Non
pensiamo si possa continuare a confondere la cultura con il gioco
d'azzardo; sarebbe più opportuno separare le due attività anche se
poi possono avvenire negli stessi luoghi.
Come seconda cosa, riteniamo anche opportuno - e questa è
l'ultima proposta che faccio - che il personale ispettivo venga
fatto ruotare, che non si tratti, cioè, di personale che svolga
questa attività a tempo indeterminato per tutta la sua esistenza,
fino alla pensione, ma che sia invece un personale che
periodicamente, per esempio ogni 5 anni, venga sostituito.
Sono, queste, delle proposte precise. Abbiamo fatto una analisi
politica generale, una richiesta precisa rispetto alle
responsabilità della Giunta e del suo Presidente, delle proposte
articolate per quello che riguarda la Casa da gioco.
Concludendo, rinnoviamo l'invito al Presidente della Giunta e
alla Giunta, a voler dare alla popolazione valdostana - e non al
Partito Comunista, che ormai da numerosi anni è all'opposizione e
può continuare a rimanerci - un segno di autocritica, di
cambiamento, di presa di coscienza.
Se si vuole dare questo segno sarà possibile ancora riacquistare
prestigio come classe politica, se si continuerà a fare credere che
nulla è avvenuto, ebbene, probabilmente saranno altri a sciogliere
i nodi politici che in questa occasione si sono presentati e non
credo che, in questo caso, sarà un grande successo per nessuna
forza politica. Il "Vaso di Pandora" ormai si è aperto e fin quando
tutti i mali in esso contenuti non saranno usciti, la situazione
continuerà ad essere in movimento.
PRESIDENTE
: Chiede la parola il Consigliere Aloisi, ne ha
facoltà.
ALOISI - (M.S.I.):
Signor Presidente, colleghi
Consiglieri, stiamo vivendo una situazione che definirei
drammatica, e a livello regionale per gli scandali che si stanno
succedendo, e soprattutto a livello nazionale. Viviamo in una vera
e propria "Repubblica degli scandali". Non c'è Regione, nella
nostra Italia, che non sia coinvolta in scandali di vario genere,
scandali che coinvolgono tutti: democristiani, socialisti,
comunisti e le altre forze politiche rappresentate; sono coinvolti,
in prima persona, i maggiori esponenti di questa Repubblica.
Abbiamo assistito nei giorni scorsi, all'arresto del Generale
Santovito, dei Generali della Guardia di Finanza, abbiamo saputo di
Ministri implicati in fatti scandalistici. E' dunque - come ripeto
- la "Repubblica degli Scandali" quella in cui viviamo!
La nostra Regione non esce da questa realtà. Anche qui stanno
accadendo cose veramente drammatiche. Non farò una elencazione di
dati - come colui che mi ha preceduto - perché rischieremmo di
diventare noiosi, ma farò una analisi prettamente politica.
Ciò che mi ha reso perplesso è stata soprattutto la posizione
della Giunta regionale che ha voluto costituirsi parte civile nei
confronti dei Commissari e dei responsabili regionali all'interno
del Casinò.
Io mi chiedo, in coscienza, - e invito il Presidente della
Giunta e i colleghi Consiglieri a fare altrettanto - se sia giusto
e corretto abbandonare queste persone ad un destino nel quale,
forse volontariamente, ma forse anche involontariamente, sono state
coinvolte.
Mi domando se la Giunta o il Presidente erano o non erano a
conoscenza di quanto avveniva all'interno del Casinò.
Dal punto di vista morale mi chiedo se sia possibile accettare
un simile discorso: "No, hanno sbagliato, hanno rubato, paghino
dunque loro, noi ci costituiamo parte civile." Dal punto di vista
morale io, questo discorso, non posso accettarlo. Se sono coinvolti
quei personaggi, quei rappresentanti della Regione all'interno del
Casinò, ritengo senz'altro siano coinvolti anche i rappresentanti
di questa Giunta, coloro che dovevano per lo meno essere a
conoscenza di quella che era la situazione del Casinò di
Saint-Vincent. Non è concepibile sostenere che laggiù si dividevano
600.000 Lire a testa (quindi una cifra già prestabilita), senza
avere per lo meno messo a conoscenza della situazione i maggiori
responsabili regionali!
Non possiamo non guardare in faccia la realtà; ci sono dei
giovani che hanno lavorato per pochissimo tempo, solo pochi mesi,
all'interno del Casinò, i quali si sono visti arrestare come
delinquenti, come assassini, mentre in questa nostra Repubblica
vediamo che i veri assassini, quelli che ammazzano, vengono messi
in libertà.
Di fronte a questa realtà ci domandiamo, allora, se è possibile
abbandonare al loro destino questi giovani di cui sebbene abbiano
commesso un reato, si può almeno dire che questo è stato commesso
per un insieme di fattori. Se il reato c'è stato è perché c'è stata
una compiacenza o per lo meno una conoscenza da parte dei maggiori
responsabili. Io non posso a livello di appartenente a questo
consesso e come rappresentante del Movimento Sociale Italiano,
accettare la tesi di scaricare questi personaggi dicendo solamente:
"Noi non sapevamo niente, quelli rubavano." E' un discorso
inaccettabile. Siamo convinti che ognuno debba assumersi le proprie
responsabilità, soprattutto morali. Bisogna dire con chiarezza che
ruberie e ammanchi ci sono stati, ma è stata la conseguenza di una
situazione protrattasi dal '48 in poi. Non voglio dire che la
Giunta fosse responsabile di questo fatto in prima persona; può
darsi che essa abbia dovuto ereditare questa situazione, ma chiedo
che moralmente la Giunta ora si pronunci e dica: "Sì, lo sapevamo e
non possiamo, dunque, scaricare tutto su questi controllori e
questi responsabili regionali."
Mi fermo a questo punto perché ritengo questo aspetto di
primaria importanza e dichiaro di non condividere assolutamente
l'azione compiuta dall'Esecutivo presentandosi come parte lesa e
costituendosi parte civile nei confronti di queste persone. Ci
vuole il coraggio morale di dire tutta la verità, di dire ciò di
cui sono a conoscenza o per lo meno ciò di cui erano a
conoscenza.
Rimango, pertanto, fermo sulla mia tesi, sostenuta anche da
tutte le forze di opposizione, di chiedere le dimissioni del
Presidente della Giunta e dell'intera Giunta al fine di fare
chiarezza; la popolazione valdostana aspetta da noi Amministratori
della Regione un chiarimento e specialmente un atto di onestà
morale.
Con questo, concludo.
PRESIDENTE:
Chiede di parlare il Consigliere Pascale, ne
ha facoltà.
PASCALE - (P.S.I.):
Io non rifarò la storia dell'"Affaire
Casino" perché già è stata fatta e ripetuta anche questa mattina in
modo abbastanza minuzioso dal Consigliere Mafrica. Vorrei solo
ribadire alcuni punti e riaffermare nuove posizioni del nostro
Partito alla luce di una situazione indubbiamente cambiata e
peggiorata.
Credo che ciascuno di noi, forse, ha avuto modo di conoscere
qualcuno di quei controllori implicati e può, quindi, aver vissuto
- sia pure indirettamente - il dramma dei loro familiari ed il
loro. Penso che le emozioni e le preoccupazioni siano legittime e
doverose, ma non per questo dobbiamo lasciarci trasportare
assumendo provvedimenti di cui forse un domani potremmo
pentirci.
Mi riferisco ad alcune delle proposte avanzate in questi ultimi
giorni e in parte ripetute anche nel corso di questo dibattito.
Innanzitutto la proposta di chiudere il Casinò. E' una proposta
che, fino a poco tempo fa, avanzava soltanto il Movimento di Nuova
Sinistra, ma già nell'ultimo Consiglio abbiamo sentito altri
Consiglieri che evidenziavano come, in fondo, la quantificazione
monetaria del Casinò era modesta (soltanto il 10% delle entrate);
questo è già il sintomo pericoloso di una mentalità che forse sta
cambiando nei confronti del Casinò. Forse, se andiamo a vedere
questo atteggiamento ci accorgiamo che comincia ad essere condiviso
anche da molti strati della popolazione. "Se il Casinò genera tanta
corruzione, tanti pericoli" - si comincia a dire in giro - "allora
è meglio chiuderlo". Ed è questo - mi pare - un ragionamento troppo
semplicistico. Se si dovessero far cessare tutte le attività dove
può esserci corruzione, probabilmente dovremmo ritornare all'Età
della Pietra. Dovunque circola il "Dio Denaro", infatti, può
esserci corruzione, ma non è detto che ci sia sempre;
fortunatamente sono solo casi isolati.
E' così anche per il gioco d'azzardo che di per sé, a nostro
avviso, non è immorale né genera immoralità: dipende dall'uso che
se ne fa.
Naturalmente questa è una nostra opinione e in questo siamo
forse avvantaggiati dalla nostra cultura laica. Sarà più difficile
per chi ha una cultura cattolica o dogmatica pensarla come noi.
Al di là di queste questioni di principio, è tuttavia
preoccupante questa mentalità che sta cambiando, soprattutto per i
risvolti che potrebbe avere, all'interno della nostra economia, la
chiusura del Casinò. Non mi riferisco soltanto alle 700-800-1000
persone che vi lavorano, ma anche a tutto l'indotto. Da più di 30
anni, infatti, nel bene come nel male, l'immagine della Valle
d'Aosta è stata anche legata in parte all'immagine del Casinò.
Inviterei, quindi, i colleghi a non scavalcare questo discorso
perché potrebbe poi rivelarsi molto pericoloso.
E' stata avanzata anche la proposta di una gestione pubblica
della Casa da gioco. In via di principio, non siamo affatto
contrari ad esaminare tale eventualità; abbiamo comunque delle
perplessità perché se è vero che finora il Casinò di Venezia ha
dato ottimi risultati, è anche vero che la gestione pubblica di San
Remo è stata del tutto disastrosa. Tuttavia, per tagliare la testa
al toro, ciò che a nostro avviso rende tale proposta improponibile
è il constatare che se non siamo stati capaci, in questo momento,
di garantire, come Amministrazione Pubblica, un controllo sulla
gestione privata, saremmo poco o addirittura affatto credibili se
volessimo poi gestirla direttamente.
C'è poi un'altra proposta qui ribadita, ovvero quella di
provvedere immediatamente a far decadere le convenzioni con la
SITAV e con la SAISET. Pensiamo che questo aspetto vada
approfondito, giuridicamente, alla luce di quelle che possono anche
essere le responsabilità dei dirigenti della SAISET, di quelle che
dovessero poi rivelarsi nel corso di questa Inchiesta Giudiziaria.
Anche qui, però, invitiamo a procedere con molta cautela perché, se
non si hanno soluzioni alternative, fare decadere oggi la
Convenzione con la SITAV, in mancanza di uno strumento di controllo
pubblico efficiente, penso che questo potrebbe innescare dei
meccanismi tali da portare alla chiusura stessa del Casinò. (E così
ritorneremmo alla prima ipotesi).
Riteniamo che la cosa ottimale sarebbe una gestione privata con
un controllo pubblico rigoroso e quindi, alla luce degli ultimi
avvenimenti, vanno indubbiamente rivisti i meccanismi stessi del
controllo e la regolamentazione giuridica ed economica delle
persone addette al controllo.
Crediamo, quindi, necessario provvedere all'immediata nomina di
un Commissario e di due o più Vice-Commissari non tanto sulla base
di una competenza specifica, perché questo porterebbe forse ad
effettuare una scelta nell'ambiente - cosa d'altronde poco felice
in questo momento -, bensì sulla base di garanzie soprattutto di
ordine morale, una scelta che, in un certo senso, costituisca anche
la riappropriazione in senso istituzionale, da parte della Regione
di questo controllo.
Pensiamo, inoltre, che il corpo dei controllori vada adeguato
alle reali esigenze del Casinò perché abbiamo notato che negli
ultimi due-tre anni esso è aumentato solo di 4 unità (da 19 a 23),
mentre la gestione della Casa da gioco con le nuove attività della
SAISET aveva portato quasi al raddoppio dei croupiers o comunque
degli addetti alla Casa da gioco. Anche da un confronto con gli
altri Casinò, mi pare che a Campione ci fossero 50 controllori e
dunque, anche per quanto riguarda il numero, è necessario che sia
tale da dare garanzie di efficienza.
E veniamo adesso all'aspetto politico. Nell'ultimo Consiglio
regionale, di fronte ad una richiesta di dimissioni della Giunta,
noi avevamo manifestato le nostre perplessità e ci eravamo
astenuti.
In quel momento ritenevamo, infatti, che non si potessero
configurare delle gravi responsabilità di questa Giunta regionale;
al massimo, a mio avviso, si poteva configurare questa mancanza,
cioè una mancata vigilanza sull'assetto societario della società.
Se ben ricordate, infatti, negli ultimi due anni c'erano state
modificazioni strutturali all'interno di queste società - cosa di
cui avevano parlato anche i giornali - era stato una specie di
scontro di potere tra vecchi e nuovi dirigenti che aveva portato,
da un lato, alle dimissioni del Prof. Masi, e, dall'altro, alla
ribalta i nuovi biscazzieri, coloro che - per usare un termine alla
moda - definirei "biscazzieri rampanti", venuti dal di fuori.
Noi, e credo tutti quanti, si pensò che ci fosse soltanto uno
scontro di potere tra dirigenti, ma forse si trattava di qualcosa
di più, forse era uno scontro tra due filosofie sulla gestione del
gioco, forse era quel qualcosa che poi ha innescato meccanismi tali
da portare alle successive indagini giudiziarie. Ecco, su questo
sarebbe stata opportuna una vigilanza, un accertamento da parte
della Giunta regionale, perché chiaro che in questo caso non ci
troviamo di fronte ad una qualsiasi attività per la quale basta
accertare la solidità finanziaria, ma in questo caso l'aspetto
morale dell'interlocutore privato ha una sua preminenza e va
seguito anche nelle sue modificazioni.
Dicevo che nell'ultimo Consiglio regionale noi avevamo assunto
questa posizione politica. Riteniamo che oggi la situazione sia
cambiata. Pensiamo che l'arresto dei 25 dipendenti regionali e del
Commissario regionale che è stato eletto dal Consiglio, ma su
indicazione della Giunta regionale, quindi di fiducia della stessa,
non possa limitarsi alle persone che sono state implicate, ma
investa direttamente l'Ente Regione, come Istituzione e come
Governo.
Noi ci auguriamo che queste persone arrestate riescano a
dimostrare la loro innocenza. Nell'ipotesi più ottimistica e
benevola ci auguriamo che, quantomeno, se hanno commesso un reato
lo abbiano fatto in buona fede e cioè ritenendo di dover
legittimamente, in base a precedenti delibere, avere quella
indennità extra. Ci riesce, tuttavia, molto difficile credere che a
nessuno di questi dipendenti regionali sia mai venuto il dubbio che
il meccanismo della riscossione potesse non essere legale e che
quindi non abbia rivolto questi dubbi al Commissario che, a sua
volta, non abbia chiesto dei lumi all'Esecutivo regionale.
Prendiamo atto delle dichiarazioni della Giunta, che mai nessuno
ha autorizzato una cosa del genere, che comunque nessuno ne era a
conoscenza. Non sta a noi accertare se ciò è vero o no. Se anche lo
fosse, riteniamo però che l'Amministrazione regionale non possa
uscire indenne da questa vicenda, quasi che il corpo dei
controllori fosse un corpo estraneo all'Amministrazione regionale.
Cioè noi riteniamo che, al di sopra del controllo tecnico contabile
dei controllori, al di sopra del controllo del Commissario, c'era e
c'è istituzionalmente un dovere di vigilanza da parte
dell'Esecutivo regionale. Se questa vigilanza non c'è stata, o è
stata talmente carente da non accorgersi di nulla di ciò che stava
avvenendo all'interno della Casa da gioco, se questo non comporta
delle responsabilità di carattere penale, comporta necessariamente
delle responsabilità di carattere morale, gestionale e
politico.
E' per questo motivo che noi riteniamo oggi un atto opportuno,
doveroso e corretto nei confronti non solo del Consiglio, ma di
tutta la popolazione valdostana, che questa Giunta dia le proprie
dimissioni. Questo per ridare credibilità anzitutto alle
Istituzioni regionali.
PRESIDENTE
: La parola al Consigliere Riccarand, ne ha
facoltà.
RICCARAND - (N.S.):
Questa mattina, il Consiglio si
attendeva una esposizione ampia, da parte del Presidente della
Giunta, su tutta la vicenda del Casinò; al contrario, nella seduta
segreta, il Presidente della Giunta ci ha parlato di un'unica cosa,
importante, ma certamente molto parziale rispetto all'intera
vicenda: la questione, cioè, dei fuori-busta dei controllori, su
cui ha cercato di declinare ogni responsabilità personale e della
Giunta. Su tutto il resto - ed è molto - silenzio totale.
Crediamo che la vicenda del Casinò metta a nudo il fallimento
politico e forse anche morale della maggioranza che da anni
controlla questo Consiglio regionale - e uso il termine "controlla"
questo Consiglio regionale a ragion veduta -, mette a nudo
l'incapacità dell'Esecutivo regionale, mette a nudo
l'irresponsabilità - per non dire peggio - del Presidente della
Giunta che purtroppo la Valle d'Aosta ha oramai da 9 anni!
Non voglio fare retorica, ma piuttosto attenermi ai fatti e
questi fatti nascono dal confronto tra quello che la Giunta ha
detto sul Casinò e quelli che sono stati gli avvenimenti
successivi. I fatti smentiscono clamorosamente tutto ciò che la
Giunta regionale, attraverso i suoi diversi esponenti, ha fatto e
sostenuto sul Casinò di Saint-Vincent, negli ultimi 5 anni.
Questa maggioranza e questa Giunta hanno sostenuto che era
positivo introdurre i giochi americani ed introdurre a
Saint-Vincent una nuova società per spezzare il monopolio della
SITAV; ora, tutta questa operazione si rivela un clamoroso errore,
"condito" con gravi illeciti e con fenomeni criminosi.
Questa Giunta ha sempre garantito, anche recentemente, sulla
rigorosità ed efficienza dei controlli regionali; ora veniamo a
conoscenza di gravi ed antiche irregolarità.
Questa Giunta e questa maggioranza non hanno perso occasione,
nel corso di questi ultimi anni, per elogiare l'efficienza, la
professionalità della SITAV, la rapidità nell'esecuzione dei lavori
di ampliamento del Casinò; ora constatiamo che le ripetute
modifiche alla convenzione del febbraio del 1978 sono andate sempre
e sfacciatamente a favorire la SITAV, la società di gestione del
Casinò di Saint-Vincent.
Vorrei partire dal capitolo delle Società di gestione del
Casinò. Quando, il 29 giugno dell'81, si discusse in questo
Consiglio dell'introduzione dei giochi americani e
dell'introduzione della SITAV, si dissero parole molto chiare.
Leggo, ad esempio, quello che disse l'Assessore Pollicini.
"E' un fatto positivo che vi siano due società invece che una
sola perché, innanzi tutto, questa (e si riferisce alla SAISET) è
una società nuova, una società di capitale proveniente - da quanto
siamo riusciti ad appurare - dalla zona di Milano. Diciamo pure che
c'è un fatto positivo, cioè che il Collegio dei Sindaci di questa
società è di professionisti locali valdostani; mi pare che questo
sia già di per sé un fatto importante perché ci consentirà, per lo
meno attraverso questa gente che vive ed opera qui, una migliore
trasparenza dei conti e dell'amministrazione di questa nuova
società".
L'Assessore Ramera, sempre in quella occasione, disse queste
testuali parole: "La presenza di due società, come previsto da
questa nuova convenzione, mi dà maggiore tranquillità, mentre una
società come l'attuale (si riferisce alla SITAV) mi dà molto da
pensare, forse, per questo improvviso mutamento nei vertici e dà da
pensare, forse, allo stesso personale. Sarà più comodo avere un
partner presente".
Queste, dunque, le parole degli Assessori e della Giunta.
Oggi noi sappiamo che attorno al Casinò e alla gestione del
gioco d'azzardo ruotano non due società (SITAV e SAISET), ma almeno
una decina. C'è però una bella differenza rispetto a quello che ci
avevano detto: è il fatto che sono diverse le società ma i
personaggi - almeno quelli conosciuti che compaiono - sono sempre
gli stessi e cioè Bruno Masi, Franco Chamonal e Paolo
Giovannini.
A questo proposito, alcune cose le ha già dette il Consigliere
Mafrica, altre cercherò di aggiungerle io.
La SAISET denuncia, nel suo Bilancio per il 1982, un utile di
solo 68 milioni; i maggiori costi sostenuti dalla società, accanto
a quelli del personale, sono però rappresentati da generiche "spese
per prestazione di servizi" e "gestione cassa", spese che ammontano
a 586 milioni. Ebbene, questi 586 milioni sono andati a due società
che risultano controllate da Chamonal e Giovannini; l'AGECA (di cui
si è già parlato e di cui ormai sappiamo alcune cose) e la GAMES.
L'AGECA è una società fondata il 15 luglio 1982 e che ha come soci
la sorella e il cognato di Chamonal, con sede a Saint-Vincent, allo
stesso indirizzo in cui risiede la SAISET; la GAMES, è una società
creata a Torino, con dei prestanome di Verrés, Challand e Aosta che
opera attraverso un'altra società, la RESIDENCE ANNY, società
controllata da Franco Chamonal e Paolo Giovannini. Ma allora, se
dietro alla SAISET e la SITAV ci sono le stesse persone, siano esse
conosciute, come nel caso di Masi, Chamonal e Giovannini, o
sconosciute, a che cosa serviva la sceneggiata della seconda
società se non a confondere le acque e a spuntare delle condizioni
di ancora più smaccato favore nei rapporti tra chi gestiva la Casa
da gioco e la Regione?
Per far digerire al Consiglio regionale la quota privilegiata
per la SAISET, furono spese, allora, molte parole. Si disse che
tutto era provvisorio. E anche qui desidero leggere alcune parole,
perché le parole devono pesare e devono restare.
L'allora Consigliere Faval, attuale Assessore, disse
esplicitamente: "Da qui ad un anno (si parla di anno solare
dall'inizio dell'attività), il Consiglio regionale potrà rivedere
le percentuali e quanto riguarda la parte importante di questa
convenzione".
E sempre l'Assessore Pollicini disse: "Dopo un anno, come è
previsto dalla convenzione, faremo il punto di tutti i problemi dei
quali oggi non siamo in grado di dare né certezze, né chiarimenti".
Questo fu detto il 29 giugno dell'81, ora siamo alla fine dell'83 e
la revisione non solo non è stata fatta, ma è oltretutto diventata
molto difficoltosa anche perché la convenzione tra Regione e SAISET
e SITAV è stata congegnata in modo tale che oggi la SAISET (lo dice
apertamente) ritiene di non dover assolutamente modificare la quota
spettante del 38%. L'unica quota che la SAISET accetta di mettere
in discussione - e ci sono le lettere ufficiali - è quella di
ripartizione tra SITAV e Regione. La realtà è che il testo della
convenzione è stato concepito in modo tale che quel 38% non può
essere toccato. A che servirebbe, dunque, questa convenzione?
L'unica cosa che può essere rivista - lo ripeto - è il rapporto tra
Regione e SITAV che riguarda solo una parte della quota. Anche su
questa seconda parte le cose che diceva prima il Consigliere
Mafrica gettano un'ombra di dubbio estremamente pericolosa; questa
parte di quota che poteva essere rivista entro il giugno dell'" 83
non è stata toccata e vediamo che l'unico atto in nostro possesso
che ha determinato una proroga, è una lettera del Presidente della
Giunta. Ma chiaramente, una semplice lettera non può modificare un
contratto approvato da un Consiglio regionale e sottoscritto dai
due contraenti e dunque, anche in questo caso, la Regione si è
messa nella condizione più debole, nella condizione di chi deve
subire, non so se per incompetenza o se volutamente.
La Magistratura - si dice - ha incarcerato gli amministratori
della SITAV, però la società, in quanto tale, è pulita; gli
azionisti non sono stati toccati e magari i dirigenti, quelli che
avevano l'incarico di amministrare, sono stati coinvolti. Anche
questo non è vero! Mi stupisce, quindi, che la Giunta regionale e
il suo Presidente, non conoscano o facciano finta di non sapere che
il Prof. Bruno Masi, attraverso un'altra società creata
appositamente nel 1981, è riuscito ad acquistare un pacchetto
consistente della SITAV. Non ci troviamo, pertanto, di fronte ad un
Amministratore o Amministratore delegato di un certo tipo, e di
fronte ad un Azionista di un certo tipo. No. No, perché c'è stata
una scalata di queste stesse persone al pacchetto azionario della
SITAV; questa è la realtà che abbiamo di fronte!
Per concludere questa parte riguardante le società, un accenno
va fatto alla FINAOSTA. Si è saputo che la Guardia di Finanza, nei
giorni del blitz a Saint-Vincent, si è soffermata parecchio sulla
documentazione della FINAOSTA. E certo dubbi che qualcuno avesse
intenzione di usare la FINAOSTA come strumento di un disegno
criminoso non mancano. Ci sono elementi per avere forti dubbi in
questo senso; ne citerò solamente due che derivano da delle
semplici constatazioni: primo, il ruolo e la figura dell'ex
Presidente della FINAOSTA, Sergio Ramera, persona che è oggi
accusata di associazione a delinquere di stampo mafioso; secondo,
il modo e il periodo in cui venne decisa la creazione di questa
Finanziaria. La FINAOSTA sorse un po' all'improvviso, come un fungo
in gran parte inatteso, con un Presidente - Ramera - designato fin
dall'inizio e nacque nei primi mesi del 1982. Nacque, cioè, guarda
caso, proprio nel periodo in cui si stavano introducendo a
Saint-Vincent i giochi americani e in un periodo in cui erano
intensissime - e lo verificheremo nella Commissione d'Indagine - le
trasformazioni di tutte quelle società che ruotano attorno al
Casinò e che nel corso del 1982 operano più volte un aumento
consistente del loro capitale sociale.
Accanto a questi elementi, ve ne sono altri che fornirò alla
Commissione d'Indagine, nel momento in cui affronteremo questo
problema delle società.
Un'ultima osservazione su questo capitolo, che mostra quanto sia
pericoloso l'intreccio di potere che si è creato intorno alle
società che ruotano attorno al Casinò di Saint-Vincent, vorrei
farla rispetto a cose già conosciute, ma che si tende a dimenticare
e su cui né la Giunta, né il suo Presidente, ci dicono niente.
Non dimentichiamoci che nel corso dell'ultimo anno abbiamo avuto
un omicidio e un tentato omicidio che si sospetta fortemente siano
maturati intorno alle questioni relative alla "Vicenda Casinò". C'è
l'attentato al Pretore Selis, che oggi acquista dei significati
molto precisi e, del resto, le interviste da lui rilasciate ai
giornali dicono molte cose. Il Pretore si è occupato a lungo del
Casinò di Saint-Vincent per vari aspetti connessi alla sua attività
ed evidentemente era andato a cercare in tutto questo giro di
società. Qui deve aver colto un nesso che ha creato il panico nelle
persone che avevano molte cose da difendere. Per questo ha avuto
luogo l'attentato teso a liquidare il Pretore di Aosta.
C'è poi l'attentato mortale che ha tolto di mezzo il Procuratore
capo di Torino, Bruno Caccia, il quale aveva ordinato alla Guardia
di Finanza la prima perquisizione al Casinò di Saint-Vincent nel
maggio di quest'anno. Bruno Caccia fu infatti ucciso il 26 giugno
1983, il giorno delle elezioni, di modo che la cosa passasse sotto
un relativo silenzio.
Per quanto riguarda il capitolo "controlli regionali sul
Casinò", credo che molte cose siano state dette, ma forse si può
ancora aggiungere qualcosa.
Prendiamo, ad esempio, la questione del "fuori-busta"; se si
tratta di Lire 600.000 oppure di una cifra più alta, la
Magistratura ce lo dirà, ma questa questione è grave non tanto per
il danno economico che la Regione può aver subìto, bensì perché
creava di fatto una storia di complicità tra controllori e
controllati, facendo così saltare ogni forma di controllo
seria.
Riteniamo che la Giunta regionale sia fino in fondo responsabile
di questa situazione e che non sia oggi in grado di affermare: "Noi
non sapevamo e non immaginavamo nulla!". Voi dovevate sapere, avete
voluto sapere e poi avete finto di non essere al corrente di
nulla.
Il Regolamento sui servizi di controllo al Casinò prevede una
sorveglianza su tutti gli aspetti del funzionamento della Casa da
gioco e non soltanto una sorveglianza sui tavoli. Come è dunque
possibile che si siano verificati fatti come quelli descritti oggi
dai giornali confortati, tra l'altro, da numerose testimonianze?
Per citare alcuni di questi fatti leggo, ad esempio, degli articoli
di "Stampa Sera" i quali descrivono come l'Ufficio Fidi del Casinò
di Saint-Vincent fosse di fatto controllato da un presta-soldi, da
un cambista, da...omissis.... Leggo testualmente: "Gisella Nardi
non viene estromessa dal Casinò grazie alla sua vecchia amicizia
con Cotta neanche quando l'Ufficio Fidi del Casinò viene gestito
direttamente da...omissis...che rifornisce i giocatori prelevando
direttamente le fiches dalle mani della Signora Datteri, impiegata
di questo ufficio".
C'è poi, fra i tanti, un articolo dell'"Europeo", che ci parla
della presenza a Saint-Vincent di Jean Dominique Fratoni, una
persona ricercata da un mandato di cattura internazionale; gli
stessi controllori sapevano che questa persona veniva regolarmente
a Saint-Vincent a giocare, e scrivevano anche il suo nome su dei
bigliettini, eppure - lo ripeto - si tratta di una persona su cui
pende un mandato di cattura internazionale. Come sono stati
possibili questi fenomeni se non perché ogni forma di controllo,
serio o fittizio, era saltato?
Sul capitolo dei lavori di ampliamento del Casinò, delle
convenzioni fra Regione e SITAV, il Consigliere Mafrica ha già
detto molte cose e anche molto opportunamente. Vorrei, però,
aggiungere che l'ampliamento del Casinò è sempre stato descritto
come una operazione estremamente vantaggiosa per la Regione. I
fatti dimostrano una realtà diversa, sia se guardiamo la vicenda
dei lavori di ampliamento in sé, sia se la guardiamo nell'ambito
dei rapporti tra Regione e Casinò. A nostro avviso, se la
convenzione del febbraio 1978 era pessima (e non mi soffermerò qui
a spiegarne i motivi perché sarebbe troppo lungo), le modifiche che
ripetutamente in seguito sono state introdotte a questa convenzione
hanno notevolmente peggiorato la situazione. Con il contratto
aggiuntivo del 1979, le percentuali sugli introiti sono state
ritoccate a favore della SITAV; si è prolungata di quasi 12 anni
(mentre qualsiasi concessione difficilmente supera i 9); sempre con
il contratto aggiuntivo del '79 si ridussero a metri quadrati
14.400 di terreno quelli che la SITAV doveva cedere alla Regione e
che erano stati stabiliti invece in metri quadrati 24.500 nel
contratto del '78. Proprio quella cessione di terreni da parte
della SITAV alla Regione venne contrabbandata come une delle grandi
conquiste della convenzione del '78. In realtà non se ne fece
niente perché questi metri quadrati che la SITAV doveva cedere
furono dimezzati nel '79 e scomparvero del tutto nell'80. Infatti,
con le modifiche del luglio 1980, si rinuncia anche ai suddetti
14.400 metri quadrati, si affidano tutti i lavori di ampliamento
del Casinò direttamente alla SITAV e la Regione, come già detto dal
Consigliere Mafrica precedentemente, si impegna a dare un
contributo alla società, a lavori ultimati, di 6 miliardi e 500
milioni di Lire e non una Lira in più (come viene detto in modo
esplicito nella convenzione). Si fa presente che se i lavori si
fossero dimostrati più costosi, la Regione non li avrebbe
pagati.
E' ormai noto come la Giunta regionale stia insistendo da un
anno per dare alla SITAV altri 3 miliardi per lavori che non erano
stati previsti, e non autorizzati né da parte del Consiglio
regionale, né dalla Giunta, ma esclusivamente da lettere del
Presidente della Giunta (che ovviamente non hanno nessun valore
giuridico).
Queste deliberazioni che più volte la Giunta ha cercato di far
passare in Consiglio (due deliberazioni di Giunta, una terza
deliberazione di Giunta ratificata dal Consiglio) sono sempre state
respinte - come ho già detto - dalla Commissione di Coordinamento,
respinte con la motivazione di "eccesso di potere". Questo è un
dato molto grave, eppure, ancora recentemente, nei giorni
precedenti al blitz, in Consiglio ci siamo ritrovati queste
deliberazioni da votare.
Il fallimento di questa Giunta sulla "Vicenda Casinò" è, secondo
noi, indicativo di qualcosa di più generale, di una incapacità del
Governo che si estende a tutti i livelli. L'irregolarità e la
superficialità sono state adottate dal Presidente Andrione come
criteri fondamentali di ogni atto amministrativo. Se vogliamo
uscire da questa brutta situazione, cosa che risulterà certamente
dura e difficile per le enormi resistenze che vi saranno, bisognerà
cambiare metodo radicalmente. Purtroppo la sensazione è che questa
maggioranza non voglia sentire ragioni, che non sappia operare
scelte se non dopo l'intervento della Magistratura, che non sappia,
quindi, svolgere quelli che sono i compiti di Governo.
Quanti segnali chiari sono giunti nel corso di questi anni e mai
nessuno è stato colto? Questa è, dunque, una grave responsabilità
politica.
Voglio qui citare nuovamente - perché è un fatto veramente
allarmante - la famosa lettera anonima del Controllore regionale o
del presunto tale che nel gennaio del 1983 informò il Gruppo
consiliare di Nuova Sinistra del Partito Comunista e il Pretore su
una serie di gravi irregolarità che si stavano compiendo al Casinò
e in particolare sul meccanismo dei controlli. Una questione che
venne portata in questo Consiglio e su cui il Presidente della
Giunta diede tutte le garanzie e le assicurazioni che invece tutto
funzionava nel migliore dei modi. Tutto quanto scritto in quella
lettera constatiamo oggi che era vero, non solo, ma le cose erano
ancora peggiori. La lettera si chiudeva con le seguenti parole:
"Questa grave situazione dovrebbe essere denunciata dal Commissario
regionale mio superiore, il quale non è per nulla preoccupato,
mentre lo sono i miei colleghi e gli impiegati di gioco. Infatti,
la nostra unica preoccupazione è la tutela del posto di lavoro. Non
vogliamo che in futuro ci vengano addebitate responsabilità o
complicità che non abbiamo e non intendiamo assumerci. Noi
affermiamo che gli autori di tali concessioni, la Giunta, sono
degli incompetenti oppure dei disonesti".
Credo sia questo il punto, il dilemma che si pone non soltanto
una singola persona, ma l'intera popolazione della Valle d'Aosta.
Ci si chiede se nel Consiglio regionale, se nella Giunta regionale
della Valle d'Aosta ci siano persone le quali sono incompetenti,
che non hanno saputo vedere, o persone invece disoneste! Credo che
già solo il fatto che sia questo l'interrogativo che circola
spieghi perché siano indispensabili le dimissioni, perché sia
necessario cambiare radicalmente strada, come non sia sostenibile
in modo serio una simile situazione.
Quindi, a nome della Nuova Sinistra, anche io rinnovo la
richiesta delle dimissioni della Giunta e del Presidente di questa
e leggo l'ordine del giorno sottoscritto da tutti i Consiglieri di
minoranza di questo Consiglio.
ORDINE DEL GIORNO
ESAMINATA la situazione verificatasi presso la Casa da gioco
di Saint-Vinvent,
CONSTATATO che gli elementi sottoposti all'esame del
Consiglio da parte del Presidente della Giunta non hanno modificato
il quadro delle responsabilità morali, politiche e gestionali del
Presidente dell'intera Giunta regionale
IL CONSIGLIO REGIONALE
INVITA
il Presidente e la Giunta regionale a rassegnare le proprie
dimissioni.
PRESIDENTE:
Chiede la parola il Consigliere Pedrini, ne
ha facoltà.
PEDRINI - (P.L.I.):
Signor Presidente, ho ascoltato con
molta attenzione quanto è stato detto in quest'Aula 48 ore fa,
ossia mercoledì mattina. Intendo precisare che allora ho dovuto,
con estrema tristezza, abbandonare l'Aula essenzialmente per una
questione di principio. Era stato, infatti, stabilito che il primo
punto all'ordine del giorno di questo Consiglio regionale fosse
quello relativo al Casinò. La comprensibile assenza del Presidente
della Giunta - e nella seduta segreta mi pare che qualcosa sia
venuto fuori - mi ha ancora più convinto di aver agito bene,
uscendo, perché non ritenevo allora, né ritengo ora che vi fosse
qualsivoglia argomento all'ordine del giorno di tale importanza da
richiedere di essere discusso prima di quello relativo al
Casinò.
Tengo qui a sottolineare l'insensibilità e la tracotanza della
maggioranza che, con la scusa di varare qualche Borsa di studio
(argomento, questo, che poteva benissimo essere votato lunedì
mattina senza nessuna conseguenza e cosa che ha richiesto, tra
l'altro, pochissimi minuti), ha poi invece dovuto fermarsi e non
passare ad altri argomenti che coinvolgevano le minoranze perché la
strada scelta non era tra le migliori come un suo rappresentante
(di questo dobbiamo dare atto con tutta l'ironia possibile) ha
esplicitamente ammesso. Come sempre, voi della maggioranza, avete
voluto fare per alzata di mano e, come Liberale, sono qua a dire
che la maggioranza ha sempre ragione per sé, ma non certo per me
che faccio parte della minoranza. E' venuto il momento di dire le
cose fino in fondo ed io sono qui a disposizione; ognuno ha una
propria coscienza e agirà secondo questa. La maggioranza ha dunque
fatto benissimo a comportarsi così, la maggioranza può assumere il
comportamento che vuole, ma da qui ad affermare cose non vere,
trovo che ci sia una bella differenza!
Una volta precisato i motivi che mi hanno indotto ad abbandonare
l'Aula mercoledì scorso, ci tengo anche a spiegare su quali basi ho
anch'io chiesto le dimissioni della Giunta regionale, basi diverse
da quelle degli altri Partiti di minoranza. Desidero impostare un
distinguo su quella che è la mia opinione su questo Ordine del
giorno in cui si chiedono le dimissioni del Presidente della Giunta
perché, come giustamente ha detto il Prof. Mafrica, si tratta di un
fatto politico.
Il Capogruppo del Partito Comunista ha svolto una brillante
relazione di cui gli do atto, anche per l'impegno con cui questo
lavoro è stato fatto. Debbo dire che, in linea di massima, concordo
con lui: sono documenti inoppugnabili di cui dobbiamo prendere
atto. Ma, ad un certo momento, non siamo più d'accordo quando si
passa da una analisi dell'uscita della Sinistra da questo
Consiglio, all'aggancio della "Union Valdôtaine" alla Democrazia
Cristiana e agli altri Partiti, all'offerta, a parte dell'"Union
Valdôtaine", della disponibilità delle Sinistre. A questo proposito
dobbiamo chiarire la nostra posizione e fare anche una proposta
politica molto seria che, l'allora Presidente in pectore del
Consiglio regionale, dopo le ultime elezioni regionali non aveva
voluto prendere in considerazione, tenendo fermo il fatto però che
nei discorsi fatti fra Commissione Liberale e Commissione
dell'"Union Valdôtaine", le cose si erano svolte amichevolmente e
sotto un'altra impostazione. Almeno così mi è stato riferito, così
c'era a verbale nella sede del mio Partito. Abbiamo preso atto di
quanto è successo, di chi è entrato in maggioranza e allora, giunti
a questo punto, così come il Partito Comunista fa le sue "avances",
io mi sento in dovere di fare le "avances" all'"Union Valdôtaine"
(che comprende i due movimenti dell'Union Progressiste e dei DP),
dicendo che in maggioranza possono sedere benissimo, dopo le
dimissioni (e spiegherò quali dimissioni io intenda) di un
pentapartito in cui il PSI, il PSDI e il PLI possono entrare nella
maggioranza con tutti i titoli e le garanzie per poter meglio
seguire, in questo periodo travagliato, la questione non solo del
Casinò, ma anche quella di questo Palazzo regionale su cui ho
presentato una mozione e dove penso che qualcuno debba avere le
mani che tremano. E' da troppo tempo che anche in questa sede
ognuno fa quello che vuole; finii il mio intervento la volta scorsa
dicendo: "Oggi affrontiamo i casini del Casinò - o del Casino -, io
desidero affrontare (la mia mozione l'ho presentata e si discuterà)
il casino di questo Palazzo!"
Direi che le due cose sono connesse perché dove c'è una mancanza
di organizzazione, di direttive, di serietà, che per fortuna
toccano una branca minima di quelli che sono i dipendenti
regionali, perché qualche furbetto, qualche sciacallo c'è sempre,
il quale appena io avevo finito di parlare era già andato in un
ufficio di questa Regione a dire: "Pedrini ha detto che voi non
lavorate mai, che siete tutti dei delinquenti, che fregate i
cittadini valdostani...", quando io avevo invece fatto anche in
quel momento una distinzione ben netta tra una parte minima -
fortunatamente - che sfrutta questa Regione e questo Palazzo e gli
altri che invece devono lavorare anche per chi non lavora!
Anche a questo proposito devo fare una piccola citazione ai
signori della stampa i quali, presi probabilmente da aulici
pensieri, hanno completamente tralasciato di citare questa mozione
non certo meno importante di quella di Saint-Vincent, a parte gli
arresti ed il resto; anche qui abbiamo avuto il blitz, anche qui
abbiamo avuto la Finanza, anche qui abbiamo delle cose che non
funzionano, anche qui ho visto delle mozioni presentate da altri
Partiti su fatti che indirettamente toccano gli Uffici regionali.
Questo sottacere un fatto così rilevante, una richiesta così
importante, era forse fatto anche qua "pour cause".
Risposto così al fatto politico del Partito Comunista, data
anche l'ora tarda, non voglio trattenervi oltre e ripetere cose già
dette da altri e sulle quali in gran parte concordo.
Desidererei soltanto parlare di un altro fatto che ci riguarda
tutti da vicino. Il Consigliere regionale del Partito Socialista
Pascale si è trovato un attimo - e questo mi fa enormemente piacere
- in area liberale (dovrei anzi quasi mandargli la tessera ad
honorem!) quando ha parlato delle Case da gioco di Venezia e di
Sanremo. Egli ha tratto delle conclusioni che sono la realtà dei
fatti. Nella mia infinita ignoranza politica e nella mia giovinezza
di allora e di oggi, io ho sempre auspicato un connubio (e dico
"connubio" nel senso dei maligni) fra PSI e PLI in quanto uno
tirava troppo a sinistra e l'altro forse troppo sul centro-destra e
insieme, come è accaduto in Belgio, hanno trovato veramente la via
della resurrezione del Belgio! Ad ogni modo, quando ha parlato
delle Case da gioco di Venezia e di Sanremo, egli ha detto
chiaramente come la gestione di Venezia, attualmente valida,
gestita dalla Municipalità, non abbia invece trovato riscontro in
quella di Sanremo dove proprio il Governo, la cittadinanza, gli
stessi membri della comunità, del Municipio di Sanremo, dopo
l'esperienza fatta della Cosa pubblica nelle Case da gioco, hanno
deciso di ridare ai privati la gestione della Casa. Naturalmente -
e mi pare che oggi siamo qua proprio per affermare ciò - deve
esserci un controllo sotto tutti i profili, non soltanto così tanto
per fare, ma già si era ripetuto che avremmo dovuto allargare la
prossima volta al rinnovo a 5-6-7-10 e quante società si voleva la
possibilità di concorrere e avremmo scelto quelli che ci avrebbero
dato più garanzie di linearità, di onestà, di chiarezza, di
tranquillità monetaria.
E allora devo finire anche io auspicando la non chiusura del
Casinò. Questa mattina, quando il Presidente ci ha detto di una
aggiunta all'Ordine del giorno, io mi sono preoccupato e ho detto
immediatamente che questo nuovo argomento all'Ordine del giorno
doveva essere varato nella giornata, in quanto non si deve dare né
alla Magistratura, né alla popolazione tutta l'esatta sensazione
che noi facciamo qui quello che vogliamo, e corriamo invece secondo
le direttive di legge; per cui io dissentivo poc'anzi quando si
voleva rinviare a domani o ad altra data la riunione della
Commissione degli Affari Generali, e la riunione di Affari generali
più integrata dai Capigruppo. La lettera che ho ricevuto parla di
una sola. Mi auguro che poi, nell'Aula pre-consiliare si riesca a
chiarire anche questo punto.
Dobbiamo dare la possibilità, comunque sia, all'attuale Governo
regionale, di fare in modo che - come diceva Pascale - a nessuno
venga in mente di dire: "Chiudiamo la Casa da gioco". Su questo
abbiamo detto di essere contrari, e contrari non solo per i 1000
dipendenti, ma per tutta la Valle d'Aosta e in modo particolare per
Saint-Vincent, Châtillon e tutto il circondario che ruota su
questo.
Le nostre industrie vanno a rotoli; come ebbi a dire già 15 anni
fa in quest'Aula, abbiamo buttato miliardi per delle aziende che,
una volta presi i soldi dalla Regione, sei mesi dopo sono fallite;
abbiamo commesso degli errori enormi nell'impostazione industriale
spero soltanto che non si continui su questa strada, spero che
questo brutto episodio ci possa insegnare qualcosa per il
futuro.
Concludo dicendo che le mie non sono frasi preparate, io non ho
fogli scritti, vado a braccio, come sono abituato e dico quello che
penso e che sento! In questo momento così grave, avendo io firmato
questo foglio che invita la Giunta regionale ed il suo Presidente a
rassegnare le dimissioni, voglio chiarire ancora una volta come
queste dimissioni le chieda perché sono del parere che la Giunta
debba, ad un dato momento, controllarsi, parlarsi, riunirsi e
chiacchierare. Ritengo che, dopo un esame concreto, onesto e solo
teso a salvaguardare gli interessi della Valle d'Aosta, si debba
decidere il da farsi. Già mercoledì scorso (e l'Assessore Rollandin
lo può confermare) dissi che per me, una volta fatto questo esame
di coscienza, la stessa identica Giunta avrebbe potuto
ripresentarsi. Se questi uomini che sono ora sul banco del Governo
ritengono di ripresentarsi allo stesso posto, almeno per quanto mi
riguarda e per quanto concerne il mio Partito, pensiamo che lo
facciano perché in coscienza si ritengono adatti e validi per tale
compito. A noi basta questo, perché ciò sarebbe di una chiarezza e
di una onestà politica di cui dovremmo dare atto anche a coloro che
politicamente ci sono avversari.
Confortato dal mio Partito ho, dunque, chiarito bene quale è il
nostro pensiero e quali sono i motivi che ci spingono nel chiedere
le dimissioni. Penso soltanto che dovremmo veramente, in questo
momento, così difficile, trovare il modo di mettere in pratica una
frase che tutti dicono ma che nessuno pensa realmente: "Dobbiamo
trovare quella unità di intenti per arrivare a superare le
difficoltà del momento". E' una frase che desidero si sappia che io
ed il mio Partito diciamo, ma che siamo anche pronti ad
attuare!
PRESIDENTE
: Consiglieri, per la conduzione dei lavori
dovrei sapere quanti sono ancora i Consiglieri che intendono
prendere la parola in sede di discussione generale. Dunque mi si
dice il Consigliere Torrione, Aloisi, Beneforti.
Sospendiamo allora la seduta che sarà ripresa alle ore 16.
La seduta termina alle ore 13 e minuti 4
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK