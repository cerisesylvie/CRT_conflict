Consiglio Regionale della Valle d'Aosta - Oggetto del Consiglio n. 4240 del 25 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4240 del 25 febbraio 1993 - Resoconto
OGGETTO N. 4240/IX Potenziamento dei servizi di
riabilitazione esistenti presso l'ospedale regionale e sul
territorio.
(Interpellanza)
Interpellanza Premesso che uno dei momenti principali per
tutelare la salute del cittadino, oltre alla prevenzione e la cura,
è la riabilitazione;
A Conoscenza della necessità del potenziamento di tale servizio
presso l'U.O. dell'Ospedale regionale, nei distretti e nei centri
in funzione sul territorio, in modo da garantire un servizio
efficiente e gratuito alla collettività valdostana;
Allo scopo, altresì, di dare una risposta alle esigenze delle
persone socialmente più deboli e in particolare per contribuire al
miglioramento e mantenimento fisico dei minorati e dei
disabili;
i sottoscritti consiglieri regionali
Interpellano
l'Assessore competente e la Giunta regionale per conoscere:
- quali iniziative la Giunta regionale intende mettere in atto
per potenziare nella nostra Regione i Servizi di riabilitazione
esistenti presso l'Ospedale regionale e sul territorio;
- quali iniziative intende assumere per venire incontro alle
esigenze delle categorie socialmente più deboli e in particolare
dei minorati e dei disabili.
F.to Valerio Beneforti
Presidente
La parola al Consigliere Beneforti.
Beneforti (DC)
Grazie Presidente. Come è noto i
momenti fondamentali per tutelare la salute del cittadino sono tre:
la prevenzione, la cura e la riabilitazione. Credo che la
riabilitazione meriti una maggiore attenzione a tutti i livelli;
nella nostra regione, per quanto riguarda proprio la
riabilitazione, è necessario realizzare un potenziamento dell'Unità
Operativa esistente all'Ospedale regionale e un potenziamento dei
servizi sanitari esistenti nei distretti e nei centri in funzione
sul territorio. Esso deve essere realizzato per dare una risposta
alle esigenze delle persone ammalate, con particolare riferimento
sempre alle persone socialmente più deboli. In sostanza l'Ente
Pubblico deve mettersi nella condizione di garantire un servizio
efficiente e soprattutto gratuito.
A questo scopo abbiamo presentato l'interpellanza inerente
questo argomento per conoscere quali iniziative la Giunta intende
mettere in atto perché riteniamo che sia necessario un piano per
fare fronte alle necessità, in particolare per coprire le esigenze
che esistono, oltre che all'interno dell'Ospedale regionale, anche
sul territorio.
Esso deve prevedere i servizi ma anche la copertura delle
carenze di operatori, carenze che tuttavia sussistono; gli spazi
devono essere più ampi, più adeguati e meglio attrezzati per
coprire le necessità che oggi esistono anche nelle microcomunità,
per fare fronte alle esigenze degli anziani e per rispondere alle
esigenze dei centri per disabili, che per la loro invalidità hanno
sempre bisogno di queste terapie.
Questa interpellanza ha dunque lo scopo di conoscere quali sono
le indicazioni che la Giunta intende dare e se pensa di realizzare
un piano in questo settore sanitario in modo poi da portarlo a
conoscenza del Consiglio regionale o alla Commissione consiliare
per poterlo insieme affrontare e mettere in atto.
Teniamo presente che il settore della riabilitazione è
certamente importante tanto quanto quello della cura e della
prevenzione per cui non bisogna pensare che, una volta curato, un
ammalato non abbia più bisogno di riabilitazione: potrebbe anzi
ricadere nella malattia. In modo particolare la riabilitazione si
rende necessaria per quei cittadini giovani che sono disabili e
hanno necessità quasi tutti i giorni della fisioterapia. Dobbiamo
dunque sempre tener presente la realtà che abbiamo di fronte ed
adeguarci alle sue esigenze.
Presidente
La parola all'Assessore della Sanità ed
Assistenza sociale, Cout.
Cout (PCI-PDS)
Per potenziare i servizi di riabilitazione
in questi ultimi mesi la Giunta ha previsto, per il momento un
concorso, per 8 posti di terapista della riabilitazione ed un
concorso per 4 posti di logopedista.
Per entrambe le figure professionali sono stati espletati gli
avvisi pubblici e dal mese di novembre hanno iniziato il servizio 5
terapisti della riabilitazione e 3 logopedisti con un incarico
temporaneo di 8 mesi, appunto in attesa del concorso che deve
essere espletato.
Le assunzioni dei rimanenti operatori sono previste dopo
l'espletamento del concorso che avrà probabilmente luogo nel mese
di giugno o verso la fine del mese di maggio, prima dunque che
scadano gli incarichi attribuiti con gli avvisi.
Con una deliberazione della Giunta sono anche stati attribuiti
all'USL circa 200 milioni per istituire un servizio di
riabilitazione del cardiopatico; vi era stata a questo proposito
una richiesta e c'è una disponibilità da parte dell'Unità Operativa
interessata per ciò che riguarda alcuni interventi che dovranno
essere fatti; infatti hanno individuato gli spazi operativi presso
l'Ospedale Beauregard, alcune attrezzature tecnico-medicali
verranno fornite gratuitamente dalla divisione di Cardiologia
dell'Ospedale di Veruno e si provvederà direttamente alla fornitura
del personale medico: un terapista della riabilitazione verrà
inviato part-time dal reparto di geriatria e l'apporto psicologico
verrà fornito tramite consulenze.
Il canale di approccio preferenziale, che è la struttura
cardiologica e riabilitativa di Veruno, si è ormai esaurito perché
questo centro è disposto ad accogliere solo i pazienti a rischio
più elevato che rappresentano circa il 15 percento dei cardiopatici
candidati alla riabilitazione e quindi quest'ultima verrà
effettuata ambulatoriamente e questo mi sembra, per quanto riguarda
la riabilitazione, un servizio molto importante. Cito le nuove
iniziative che sono state prese per non ripetere le solite
considerazioni.
Per quanto riguarda le attrezzature bisogna ricordare che la
deliberazione di Giunta del 23 ottobre 1992 ha approvato il
programma di investimenti per le attrezzature tecnico biomediche e
gli elementi di arredo per uso sanitario.
Questo programma prevede l'acquisto delle attrezzature
biomediche da assegnare in dotazione alla Unità Operativa per il
recupero e la rieducazione funzionale del presidio ospedaliero di
viale Ginevra. Si tratta delle seguenti macchine: un apparecchio
per laser terapia, due apparecchi per ultrasuono terapia, tre
apparecchi di magneto terapia, un apparecchio per ionoforesi, un
apparecchio per marconi terapia, un tens, un tavolo di statica
elettrica, un tavolo di boban elettrico; si sta procedendo
all'acquisto di queste attrezzature.
Per ciò che riguarda gli spazi, riconfermiamo che potrà essere
realizzata la palestra per la riabilitazione non appena saremo
riusciti a liberare gli spazi che sono occupati dai magazzini
comunali; io penso che si possa concludere per il mese di
aprile.
Per ciò che riguarda l'ultima considerazione sulle esigenze
delle persone socialmente più deboli e il miglioramento e
mantenimento fisico dei minorati e dei disabili, direi che per i
primi di marzo la Giunta dovrebbe deliberare il progetto per
appaltare il centro agricolo per portatori di handicap e dopo il
relativo visto verrà indetta la gara di appalto.
Abbiamo avuto un incontro il giorno 19 con dei rappresentanti
delle famiglie con portatori di handicap nel quale è stato fatto
presente che questa associazione di volontari vorrebbe collaborare
con l'Ente Pubblico dando la propria disponibilità ed esperienza
per fare in modo che anche in Valle d'Aosta, come in altre regioni
d'Italia, si possa pensare ad una casa famiglia che dovrebbe
ospitare quei giovani portatori di handicap che a causa del loro
impedimento non possono essere inseriti nel mondo del lavoro e che
comunque, per il momento, purtroppo, non trovano spazio negli
ateliers e nei centri diurni.
Questa struttura potrebbe rappresentare per queste persone una
seconda famiglia alla quale fare riferimento soprattutto quando la
famiglia di origine è in difficoltà e anche favorire un passaggio
meno traumatico quando diventasse necessario un inserimento
definitivo in questa seconda realtà familiare.
Abbiamo, per il momento, individuato un luogo dove queste
persone potrebbero essere ospitate, ma dobbiamo verificare alcune
questioni per vedere se possono essere risolti alcuni problemi.
Direi che per gli altri supporti, al di là di queste importanti
novità che stiamo pensando di realizzare, permane il mantenimento
di tutte quelle iniziative che sono rivolte alle categorie in
questione.
Per ciò che riguarda il piano che dovrebbe essere preparato io
penso che è opportuno cominciare a reperire tutta una serie di dati
precisi sulle diverse esigenze e a raccogliere questi dati, proprio
per fare in modo che al più presto si possa anche pensare, in base
alle conoscenze esatte, a riorganizzare ed eventualmente anche ad
individuare alcune scelte. Io spero che ci rimanga il tempo di
farlo prima della scadenza elettorale, comunque noi siamo impegnati
per raccogliere dei dati e verificare le iniziative che possono
essere intraprese.
Presidente
La parola al Consigliere Beneforti.
Beneforti (DC)
Devo dire che la risposta mi
soddisfa solo parzialmente. Ero già a conoscenza infatti di quello
che si sta facendo e delle le iniziative che sono state prese, ero
anche già a conoscenza dell'acquisto, già programmato da tempo,
delle attrezzature per potenziare il servizio di riabilitazione
all'interno dell'Ospedale regionale.
Il discorso che volevamo impostare non era tanto quello di
sapere che cosa si è fatto e che cosa si deciderà di fare, o di
sapere quali sono le iniziative a favore degli handicappati; mi si
viene a parlare del centro agricolo di Quart che viene appaltato e
io dico che era ora che questo succedesse perché l'avevamo passato
ai Lavori Pubblici nel mese di maggio o giugno del 1992, prima che
cambiasse la maggioranza in questo Consiglio, e siamo a febbraio
dell'anno dopo; si era tra l'altro già previsto tutto, anche i
finanziamenti, per l'appalto di questo centro agricolo per
handicappati.
Mi si parla poi di spazi. L'Assessore dice che all'interno
dell'Ospedale, con il trasferimento dei magazzini comunali
all'esterno, si recuperano gli spazi per ampliare anche l'unità
operativa di riabilitazione; a parte che gli spazi dei magazzini
economali erano riservati a qualche altra destinazione e si sarebbe
dovuto studiare un modo diverso per ampliare quelli dell'unità
operativa, mi si dice anche che gli spazi dei magazzini comunali
saranno pronti ad aprile dell'anno 1993, quando noi paghiamo
l'affitto all'esterno dal primo aprile del 1992, quindi
praticamente abbiamo pagato un anno di affitto, e questo l'ha
confessato in questa sede l'Assessore alla sanità, pur non
usufruendo dei locali che abbiamo a disposizione.
C'è voluto un anno di tempo dunque per trasferire i magazzini
comunali; io ne prendo atto e la cosa mi rammarica perché poi per
risparmiare si vanno a colpire gli handicappati della bassa valle,
non si spende il milione e mezzo dei corredini al Beauregard però
si paga ad un esterno l'affitto per una anno senza utilizzare i
locali. Questa è l'oculatezza, la trasparenza amministrativa che
abbiamo in questa Giunta, in questa maggioranza.
Non so se l'Assessore non ricorda o se è stato male informato
del fatto che, credo che gli sia pervenuta la documentazione,
presso l'Assessorato alla sanità era stata presa una iniziativa che
concerneva la riabilitazione.
Essa prevedeva la partecipazione di un tecnico a cui era stato
affidato il compito di predisporre un programma; questo tecnico ha
operato da marzo a dicembre del 1992, ha creato un gruppo tecnico
di lavoro, ha presentato una documentazione da cui appaiono
evidenti le esigenze e gli interventi necessari sia sul territorio
sia sulle unità operativa ospedaliere del Beauregard e di viale
Ginevra. Ora io credevo che questo lavoro fosse proseguito, anche
se affidato ad un tecnico diverso, e non capisco perché lo si sia
invece interrotto.
L'Assessore stamattina diceva: "Abbiamo fatto questo, questo e
questo...e poi faremo un piano che ci faccia conoscere le esigenze,
le aspettative e le necessità che ci sono nella regione"; queste
cose sono già raccolte nella documentazione che gli è stata
presentata dal tecnico che ha operato da marzo a dicembre del
1992.
Se vogliamo delegittimare anche questa iniziativa presa dalla
precedente Giunta, deligittimiamola pure e rifacciamo tutto e
ridiamo degli incarichi, ma non è comunque serio comportarsi in
questa maniera dal momento in cui anche nel settore della sanità ci
sono le esigenze che abbiamo appena visto; il settore della
riabilitazione è molto importante perché tocca tutti gli ammalati,
dagli anziani ai disabili, ai più deboli.
Tengo anche a ricordare, ed io mi appassiono molto ai problemi
sociali, che ci sono persone che non possono curarsi per mancanza
di possibilità economiche e quindi spetta all'Ente Pubblico
garantire e dare gratuitamente i servizi necessari. In questo
Consiglio abbiamo letto diverse pagine in cui si diceva che la
Giunta regionale si occupava poco del problema sociale; si dice:
"Si vedrà e si farà", ma poi ci sono i tagli, e il problema sociale
non si affronta mai.
Io ho l'elenco di tutti i problemi affrontati in questo
Consiglio e noto che tutte le questioni sociali sono state
rimandate perché, si è detto, non ci sono i finanziamenti;
all'esterno però la gente reclama e chiede un potenziamento dei
servizi e coloro che non hanno le possibilità economiche chiedono
di potersi curare.
Qui regna l'insensibilità più assoluta verso i problemi sociali.
Oggi ne abbiamo la dimostrazione più evidente perché mi sento dire
che il piano della riabilitazione si farà, mentre il piano è già
stato presentato all'Assessore da un tecnico che ha operato
all'Assessorato alla sanità dal marzo al dicembre del 1992.
Io so che tutta la documentazione è stata rimessa personalmente
all'Assessore ma oggi qui si viene a dire dopo mesi e mesi che in
un futuro si farà, si vedrà. A noi può andare anche bene che
facciate questo perché credo che sia il sistema migliore per fare
pubblicità a chi oggi è all'opposizione, anche in vista delle
prossime consultazioni elettorali.
Continuate così perché siete i nostri migliori propagandisti; lo
disse una volta il Consigliere Andrione quando io ero in
maggioranza ed io lo ripeto oggi.
Ho fatto tutto l'esame dei problemi che abbiamo affrontato in
questo Consiglio, e se essi vengono riportati all'esterno così come
vengono discussi e affrontati qui con le relative risposte, io
credo che i migliori propagandisti di questa opposizione siano
certamente i componenti di questa Giunta. Devo però dire che non mi
riscaldo certamente per questo aspetto, mi dispiace piuttosto,
anche se qualcuno sostiene che mi potrebbe interessare sul piano
clientelare o elettorale, che la gente valdostana non abbia i
servizi a cui ha diritto.
Si dà atto che dalle ore 12.09 presiede il Vicepresidente
Trione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK