Consiglio Regionale della Valle d'Aosta - Oggetto del Consiglio n. 2482 del 21 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2482 del 21 giugno 2012 - Resoconto
OGGETTO N. 2482/XIII - Interpellanza: "Iniziative per la
semplificazione delle procedure per la prenotazione degli
accertamenti per le visite specialistiche richieste dal medico di
famiglia".
Interpellanza
Ricordato che le direttrici, presenti nel Piano regionale per
la salute e il benessere sociale 2011/2013, sono considerate
strategiche perché comprendono "orientamenti e azioni trasversali a
tutti gli attori del Sistema Valle d'Aosta, permettendo di gestire
meglio, e in forma più organica, la complessità e la molteplicità
dei bisogni espressi";
Ricordato che una delle direttrici è quella di "Orientare
alla Semplificazione e alla prossimità i servizi per il cittadino"
ed, in particolare quella per la salute, è indirizzata al
miglioramento dei percorsi di accesso ai servizi sanitari;
Ricordato infine che tra le operatività previste nella scheda
del Piano relativa alla semplificazione per la salute è presente
quella relativa a "creare circuiti virtuosi, anche con il
coinvolgimento dei medici di medicina generale, per eliminare o
ridurre gli adempimenti amministrativi a carico degli utenti che
necessitano di controlli sanitari frequenti";
il sottoscritto Consigliere regionale
Interpella
l'Assessore regionale competente per sapere se intende
sollecitare l'Azienda USL della Valle d'Aosta nella direzione di
semplificare per il cittadino il percorso per la prenotazione degli
accertamenti e dei controlli anche successivi ad una visita
specialistica richiesta dal medico di famiglia.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
A metà maggio di quest'anno su
La Stampa
è comparso un
articolo-intervista della dott.ssa Stefania Riccardi e del dottor
Flavio Peinetti in merito alle liste di attesa per le visite
sanitarie ed ai troppi esami richiesti dai medici di base, sempre
più colpiti dalla sindrome della prescrizione troppo facile.
Personalmente l'ho giudicato uno scritto un po' sopra le righe
senza, peraltro, suggerire proposte innovative da parte dei
rappresentanti dell'Azienda USL della Valle d'Aosta. L'Assessore lo
sa bene perché, pochi giorni dopo, alla fine della prima riunione
del Consiglio sanitario e sociale, ho colto l'occasione per
riferire direttamente alla dott.ssa Riccardi le mie impressioni su
quell'articolo. Domenica 27 maggio scorso, sempre su
La
Stampa
, i rappresentanti dei medici di medicina generale, con
un'intervista, replicavano nel merito e facevano una proposta che a
me è sembrata sensata ed opportuna. Infatti, più volte, ho avuto
occasione di parlare con cittadini e medici sulla trafila che
spesso i pazienti sono sottoposti per prenotare le visite
sanitarie, percorso che, a volte, può essere definito "gioco
dell'oca sanitario". Allora ho preso carta e penna per presentare
l'interpellanza che stiamo discutendo. Perché "gioco dell'oca"?
Ricordate certo quel gioco con i dadi che se incappi in una casella
non fortunata ritorni all'inizio del percorso.
Quali sono infatti, ad oggi, le regole di questo "gioco dell'oca
sanitario"? Hai male, vai dal tuo medico che ti visita e ti
prescrive una radiografia. Vai in Piastra e allo sportello
prenotano l'esame, paghi il ticket e poi il giorno programmato ti
sottoponi alla radiografia; dopo qualche giorno ritiri il referto e
poi torni dal tuo medico. Il medico legge il referto, controlla la
lastra e ti prescrive una visita specialistica. Vai allo sportello,
prenoti, paghi il ticket, vai alla visita e qui il medico di turno
consiglia, scrivendo al medico curante, un accertamento più
approfondito, una risonanza magnetica nucleare. Ma nello stampato
che dovrai portare al tuo medico, non segnala la necessità di un
controllo successivo specialistico. E allora vai dal dottore che ti
prescrive la risonanza, vai allo sportello, paghi il ticket, ti
presenti per l'esame e dopo qualche giorno ritiri il nuovo referto.
Ritorni dal tuo medico di base che guarda, pensa e prescrive una
nuova visita specialistica. Allora vai allo sportello, prenoti la
visita, paghi il ticket, ti presenti dallo specialista - che non è
lo stesso della prima visita - e, incerto sul da farsi, sul foglio
che dovrai riportare al tuo medico consiglia una TAC, altri raggi
ed una successiva visita di controllo. Vai dal medico che ti
rilascia due fogli rossi, vai allo sportello, ma qui incontri una
casella sfortunata. Allo sportello non possono prenotarti la TAC,
quindi prenoti solo i raggi, ma non la visita non sapendo quando
avrai i risultati della TAC. Allora vai al piano di sotto, prenoti,
tra l'altro avresti comunque dovuto ritornare allo sportello -
ricordate il gioco dell'oca? - perché l'addetta alle prenotazioni
della TAC non conosce l'importo del ticket. Ritorni allo sportello,
ovviamente facendo sempre la fila - quel giorno, fortunato te, due
volte! - per prenotare la visita e conoscere l'importo del ticket.
Ma non è finita! Sei incappato in una casella proprio sfortunata
perché per fare la TAC devi tornare dal tuo medico che deve
compilare un modulo con il quale presentarsi il giorno fissato per
l'esame. Tutto ciò vuol dire ore di attesa, di code e settimane -
se non mesi! - per gli esami, parte di quel continuo flusso
indemoniato di persone che c'è ogni giorno alla Piastra. E sperando
che dopo la TAC, i raggi e la risonanza, dopo le visite tutto si
sia poi risolto per il meglio. Vorrei fare alcune considerazioni.
Perché bisogna, ogni volta, come nel gioco dell'oca, tornare sempre
al punto di partenza, cioè dal medico di medicina generale? Non
sarebbe più logico e meno burocratico nell'ottica della
semplificazione, come è scritto nel piano della salute, qualora lo
specialista lo ritenga utile che sia lui a farsi carico degli
accertamenti ulteriori e dei controlli? Perché rimandare il
paziente dal suo medico, ingolfare sale di aspetto dei medici di
base, e ogni volta, ripetere la "Via Crucis" delle prenotazioni?
Perché l'Azienda USL imputa solo ai medici di base la sindrome
della prescrizione facile quando nel mio racconto è evidente che il
medico della mutua ha prescritto inizialmente una sola radiografia,
mentre i successivi esami, ben tre, sono stati suggeriti dallo
specialista?
Credo che l'interpellanza sia chiara, Assessore. Vogliamo che
lei aiuti i cittadini, nello spirito dettato dal piano regionale
per la salute ed il benessere, a sollecitare l'Azienda USL della
Valle d'Aosta nella direzione di semplificare per il cittadino, per
i medici, per tutti, il percorso per la prenotazione degli
accertamenti e dei controlli anche successivi ad una visita
specialistica richiesta dal medico di famiglia. Lei conosce molto
meglio di me la macchina sanitaria. Sa quindi bene che nel mio
racconto non c'è nulla di inventato, di ingigantito o di distorto;
è l'amara realtà di tutti i giorni che si consuma presso l'ospedale
Parini di Aosta, e quindi raccolga la nostra supplica!
Ieri ho avuto la fortuna di essere presente all'illustrazione
del progetto preliminare per la realizzazione del nuovo ospedale
Parini nel centro della città: è stata una riunione molto
interessante. Ho accolto con piacere lo sforzo fatto dai
progettisti in favore dell'umanizzazione della sanità ospedaliera e
per un ordinato flusso di pazienti, familiari, personale, merci,
barelle, eccetera; in quella direzione, Assessore, le chiediamo di
accelerare quel processo - da quanto mi risulta - in atto fra
medici della mutua, Azienda ed Assessore, capace di spezzare quel
circolo da "girone dantesco" che prima ho evidenziato, questo
girone dantesco rappresentato dalle prenotazioni delle visite e
degli esami sanitari. Del numero delle visite ne parleremo la
prossima volta.
Si dà atto che dalle ore 10,36 assume la presidenza il
Vicepresidente Chatrian.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Ringrazio sinceramente il collega Rigo per questa interpellanza,
è un argomento sul quale nell'autunno scorso ho voluto sollecitare
personalmente all'azienda, insieme ai medici di medicina generale
ed agli specialisti, la necessità di creare un percorso che va
nell'ottica di quanto dice il collega Rigo.
I dirigenti mi hanno preparato la risposta, ma non sto a
leggerla perché volevo sottolineare alcuni punti che ritengo
importanti conoscendo bene il percorso, in quanto, essendo un
medico, fa parte del mio lavoro. Il percorso dei pazienti che,
quando hanno necessità di un'erogazione di prestazione sanitaria
(medico di famiglia, specialista) deve ritornare dal medico di
famiglia, poi va al CUP , eccetera. Questo percorso lo conosco
molto bene, tant'è che in altri settori, in questi anni, abbiamo
cercato di semplificare. Ma credo che, qualora si riesca a
semplificare questo percorso, abbiamo fatto una grossa opera di
semplificazione, perché gli utenti che hanno bisogno
quotidianamente sono gli anziani, i disabili, cioè quelle persone
che hanno più difficoltà ad accedere ai servizi. Questa è una
necessità che ho considerato molto importante e, come avevo
accennato altre volte, abbiamo messo in piedi, con l'area sia
ospedaliera che territoriale ed i medici di famiglia, dei percorsi
che sono iniziati con il diabete e la nefrologia, a fine anno. In
questi giorni ho chiesto conferma se funzionano, e stanno
funzionando; adesso sono state coinvolte tutte le specialità del
Dipartimento di Medicina e proprio l'altro giorno, in questa
seconda parte di anno, saranno coinvolti i Dipartimenti delle
Chirurgie. Mi confermava il Direttore della Chirurgia generale che
anche lui è contento di iniziare questo percorso che adesso vi
spiegherò, tant'è vero che si sta procedendo con gli aspetti più
pratici, come dotare di stampanti per le ricette, tutti gli
ambulatori. Perché sono importanti anche queste cose pratiche, in
quanto adesso i medici di famiglia hanno la stampante che stampa la
ricetta rossa per le prenotazioni e le ricette, a differenza degli
specialisti in ospedale che iniziano ad averla solo adesso. Quindi
i Dipartimenti medici che ho citato adesso, e tutti gli altri, a
cascata, si stanno dotando di stampante per il ricettario rosso;
adesso inizieremo per i Dipartimenti chirurgici, in particolare la
Chirurgia generale.
Qual è il percorso? Il paziente va dal medico di famiglia, che
gli prescrive un approfondimento qualora non sia in grado di dare
una risposta; il paziente va dallo specialista (in questo caso i
percorsi già in atto sono Diabetologia e Nefrologia, mentre stanno
andando a regime le altre specialità) e lo specialista farà uscire
dallo studio il paziente con le ricette delle prenotazioni da fare.
A questo punto il paziente potrà, lo stesso giorno, andare al CUP
per prenotare ciò che gli è stato prescritto. L'altro passaggio che
sto sollecitando è che le prenotazioni per i controlli devono
essere date dallo specialista, quindi il paziente deve uscire dallo
studio dello specialista già con la data della prenotazione,
altrimenti succede che lo specialista dice: ci vediamo tra un anno
con l'ecodoppler, per cui tre giorni prima dello scadere della
visita, l'anno dopo, il paziente va a prenotare l'ecodoppler e
glielo prenotano dopo nove mesi.
Quello su cui mi sto impegnando e sto cercando di fare andare in
porto è che si esca con la prenotazione degli esami dallo studio
dello specialista e con la prenotazione del controllo, perché sono
i controlli che sono segnalati sulla stampa ad essere allungati.
Questi due percorsi sono già in essere, e da metà di questo anno
saranno già inseriti alcuni Dipartimenti delle Chirurgie, e poi
successivamente tutti i Dipartimenti dovrebbero andare a regime.
Riepilogando: lo specialista dotato di stampante farà la
prenotazione degli esami e prenoterà il controllo. Il paziente
ritorna poi dal medico di famiglia quando ha il quesito risolto e
sa di cosa si tratta: si tratta di un'artrite reumatoide, la devi
curare così. Ma il concetto è che il paziente sia preso in carico
dallo specialista fintanto che non è risolto il problema. Quindi,
mi creda, su questo aspetto sarò assillante con l'azienda, perché
credo che sia uno degli aspetti più importanti, e occorre tenere
conto di cominciare a ragionare sui singoli budget dei medici di
famiglia che si trovano una serie di esami a proprio carico chiesti
dallo specialista! Terzo aspetto, ma che è il più importante, è
interrompere questo percorso di viaggi continui del paziente dallo
specialista e dal medico di famiglia, e così via.
Purtroppo la parte difficile da governare è quella che cresce
sempre più, avere l'inapropriatezza degli esami; pertanto una buona
quota di risonanze magnetiche, come di altri esami richiesti, sono
inutili. Voglio comunque sottolineare, che per questo problema,
abbiamo già messo in campo un'azione concreta dal primo gennaio di
quest'anno. Per il resto, non hanno ragione né i medici
ospedalieri, né i medici di medicina generale, perché quando ci
sono delle criticità sono da condividere fra tutti. Per concludere,
quello che si sta cercando di fare è sollecitare soprattutto i
medici a rispettare i protocolli. Grazie.
Si dà atto che dalle ore 10,37 assume la presidenza il
Vicepresidente André Lanièce.
Presidente
- La parola al Consigliere Segretario
Rigo.
Rigo (PD)
- Grazie Presidente.
Assessore, non possiamo aiutarla in questo suo difficile lavoro
di raccordo, ma siamo al suo fianco e seguiremo con attenzione gli
sviluppi di questo processo; a fine anno siamo pronti a riportare
in Consiglio queste nostre osservazioni ed a riconoscere i passi
avanti fatti in questa direzione.
Due osservazioni. La prima riguarda l'importanza di questa
discussione. Credo che sia fondamentale per la vita dei cittadini
valdostani una sanità ospedaliera sempre più efficiente ed
all'avanguardia, molto innovativa, come abbiamo visto ieri, ma non
va dimenticato tutto quello che c'è attorno all'ospedale che
riguarda il territorio. Se è vero che sempre più tenderemo ad avere
una sanità ospedaliera molto efficiente, che ti salva la vita, ma
poi ti rimanda a casa in fretta, è chiaro che il territorio deve
accompagnare questi processi. In particolare il medico di famiglia
- ex medico della mutua - diventa sempre più centrale in un
progetto di salute territoriale. Dobbiamo scommettere molto su
questo fatto: i medici di famiglia saranno sempre più i nostri
capisaldi sul territorio. Sull'inappropriatezza di molte di queste
visite, lei sa bene che molte volte vai dallo specialista, che non
è lo stesso che ti ha visitato due mesi prima, non guarda neanche
gli esami precedenti e te ne prescrive un altro senza peraltro
visitarti!
Quindi spero che questo progetto che lei sta mettendo in campo
possa far fare un salto di qualità alla nostra sanità pubblica per
quanto riguarda sia l'appropriatezza delle visite, ma anche per
spazzare via questo quotidiano calvario a cui ogni cittadino deve
sottoporsi per prenotare visite o esami. Ci auguriamo che questo
percorso sia concluso al più presto e gliene renderemo merito se
questo sarà fatto entro pochi mesi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK