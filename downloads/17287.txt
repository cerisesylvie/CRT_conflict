Consiglio Regionale della Valle d'Aosta - Oggetto del Consiglio n. 641 del 26 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Igiene e sanità pubblica
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula
Oggetto del Consiglio n. 641 del 26 maggio 1999 - Resoconto
SÉANCE DU 26 MAI 1999 (MATIN)
OGGETTO N. 641/XI Dati forniti dall'Osservatorio epidemiologico
e dall'Osservatorio per la condizione giovanile.
(Interpellanza)
Interpellanza Preso atto della DG n. 1074 del 2 aprile 1999 con
cui viene approvato il progetto di attivazione dell' "Osservatorio
regionale per l'infanzia e l'adolescenza";
Appurato che per attivare tale progetto sono state previste,
oltre a risorse umane interne, anche risorse esterne
all'amministrazione da attivare tramite convenzione;
Constatato che tale osservatorio si configura come "una
integrazione con l'Osservatorio Epidemiologico e delle Politiche
Sociali";
Considerata l'importanza dell' "Osservatorio epidemiologico"
perché senza dati certi di conoscenza non è possibile impostare
alcuna seria programmazione;
Considerato altresì che la legge regionale 21/3/97, n. 8 prevede
l'istituzione di un "Osservatorio permanente sulla condizione
giovanile";
I sottoscritti Consiglieri regionali:
Interpellano
l'Assessore competente per conoscere
1) se ritiene che per l'attivazione e il funzionamento dell'
"Osservatorio epidemiologico" e dell' "Osservatorio per la
condizione giovanile" siano sufficienti le risorse interne
all'Assessorato;
2) Quali sono i documenti finora redatti e i dati forniti dai
sopracitati osservatori;
3) Quando l'utente a vario titolo interessato (USL, ente locale,
associazioni varie, istituzione scolastica, ecc.) potrà attingere a
tali fonti di informazione.
F.to: Squarzino Secondina - Curtaz - Beneforti
Président La parole à la Conseillère Squarzino Secondina.
Squarzino (PVA-cU) Gli addetti ai lavori sanno sicuramente,
quindi lo ricordo per i non addetti ai lavori, che recentemente nel
1997 è stata emanata una serie di leggi nazionali, finalizzate a
prevedere e a finanziare interventi per promuovere i diritti e le
opportunità per l'infanzia e per l'adolescenza, quella che si
chiama una legge per i minori: una legge che preveda delle azioni
positive per prevenire il disagio minorile ed adolescenziale,
azioni positive che consentano una formazione dell'infanzia e
dell'adolescenza. Vi è una seconda legge sempre del 1997, la n.
451, con cui s'istituisce una commissione parlamentare per
l'infanzia e per l'adolescenza, e per offrire a questa commissione
parlamentare dei supporti informativi si è istituito un
osservatorio nazionale per l'infanzia. Osservatorio che può
funzionare solo se è collegato con osservatori regionali con
l'infanzia, e a questo scopo vengono previsti dei finanziamenti ad
hoc per le regioni.
In questo quadro di leggi nazionali anche la nostra regione si è
mossa ed ha utilizzato 400 milioni proprio per attivare un
osservatorio regionale per l'infanzia e l'adolescenza con una
delibera del 2 aprile 1999, quindi recentissima, che viene
individuato nell'ambito dell'Osservatorio epidemiologico delle
politiche sociali dell'Assessorato alla sanità, salute e politiche
sociali. A me sembra molto positivo che nel momento in cui si
attiva un osservatorio regionale, non lo si lasci a sé stante, ma
lo si veda come un elemento di un sistema più vasto.
E qui vorrei, se l'Assessore accetta una sollecitazione e mi dà
semmai una risposta, anche se non l'ho evidenziata
nell'interpellanza, proprio nell'ottica di un osservatorio visto
come strumento per conoscere, vorrei sapere se è prevista, o se
l'Assessore può impegnarsi ad agire in questo senso, l'attivazione
dei rapporti fra quest'Osservatorio regionale per l'infanzia e
l'adolescenza, e i servizi sia territoriali che ospedalieri che
sono deputati a curare l'infanzia, in particolare penso ad un
servizio pediatrico ospedaliero come ai pediatri di base. Non mi
sembra di aver visto nella delibera nulla in questo senso, ma credo
che, proprio nell'ottica di un osservatorio che vuole essere utile
al territorio oltre che ad inviare dati a Roma, sia più che
opportuno un collegamento con questi due sistemi medici che sono
finalizzati a curare i bambini.
Chiusa questa parentesi, ritorno al fatto che l'Osservatorio
regionale per l'infanzia e l'adolescenza è previsto nell'ambito
dell'Osservatorio epidemiologico, quindi nell'ambito di un sistema
più ampio.
L'Osservatorio epidemiologico è sempre stato uno dei temi su cui
sono tornata più volte, ricordo ad esempio che già nel novembre
1997 a mie precise domande mi veniva risposto che "l'Osservatorio
epidemiologico non è mai esistito in termini specifici all'interno
dell'Assessorato perché mancano le professionalità; è questo il
problema di fondo, non basta essere laureati in economia sanitaria
per sapere imbastire un osservatorio epidemiologico; finora non ho
approvato nulla di concreto, questa è una responsabilità che in
ultima istanza va all'Assessore competente, me ne assumo totalmente
la responsabilità".
Da qui emerge la consapevolezza che non c'era
quest'osservatorio, anche se altre volte a fronte di mie richieste
ed istanze sempre su questo tema mi veniva risposto che "quando
parliamo di osservatorio non intendiamo istituire una struttura ad
hoc esterna all'Amministrazione, perché si vogliono utilizzare le
risorse interne all'Assessorato; non dobbiamo intendere
l'osservatorio come una struttura che abbia una rappresentanza
esterna ma piuttosto all'interno dell'Assessorato, e tutti i vari
uffici contribuiscono ad offrire i dati per l'Osservatorio
epidemiologico".
Vero che quest'Osservatorio epidemiologico comincia pian piano
invece a dotarsi di strumenti; fra l'altro l'Assessore aveva
annunciato il primo dicembre: "do una bella notizia alla
Consigliera Squarzino, nella prossima Giunta verrà dato un incarico
riguardo all'Osservatorio epidemiologico nella parte che riguarda
lo studio del DGR, in quanto è fondamentale", e via dicendo. Poi in
un secondo momento ho visto che c'è stato un'altra delibera in cui
si dà un incarico al sistema informativo ospedaliero SIO, quello di
Roma, proprio per quanto riguarda l'attività dell'Osservatorio
epidemiologico regionale. Quindi la cosa che ritengo interessante è
che si sta costruendo piano piano questo sistema di
osservatorio.
C'è un elemento ancora che non è chiaro. Perché sono partita
dall'Osservatorio epidemiologico dell'infanzia e della adolescenza?
Perché mi sembra che, anche nella struttura stessa della delibera
del progetto che è stato attivato, sia questo un modello da tenere
come esempio anche per altre attivazioni dell'osservatorio, nel
senso che si vede un momento necessario di strutture esterne per
aiutare la struttura interna ad attivarsi rispetto a questo
problema. Mentre per quanto riguarda l'Osservatorio epidemiologico,
quella consulenza che è stata attivata mi sembra che sia più una
consulenza esterna, che deve raccogliere dati che poi deve fornire.
Sì, c'è la formazione, ma non vedo una struttura interna che
diventi capace di portare avanti tutti i dati che vengono
attivati.
E poi le confesso, Assessore, che ho avuto una "arrière-pensée"
mentre prendevo visione della delibera del 3 maggio, la n. 1443, in
cui si affida un incarico a questi istituti fisioterapici
ospedalieri di Roma, IFO, perché l'ho collegata al fatto che non
abbiamo come Regione, come USL, come diceva già l'Assessore
rispondendo ad una mia interrogazione, inviato a Roma, al sistema
sanitario informativo regionale tutti i dati. Può darsi che sia una
arrière-pensée la mia, quindi sarò ben contenta se l'Assessore me
la vorrà sfatare fornendomi altri elementi attraverso i quali
conoscere quali sono le motivazioni che lo hanno spinto ad affidare
questi incarichi per l'Osservatorio epidemiologico, nel senso che
uno dei compiti di questo incarico è quello di approntare i
rapporti sulle cause di morte nel periodo 1992-1997, di approntare
le cause di ricovero, prestazioni erogate in regime di ricovero
ospedaliero, di contribuire all'approntamento della relazione
sanitaria regionale, proprio quella i cui dati non siamo riusciti
rispetto al 1997 a fornire al ministero.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) L'Assessore Vicquéry si scusa per la raucedine
contratta frequentando locali dotati di aria condizionata e che
sicuramente non migliorerà in una sala in cui in quest'amena
mattinata la temperatura media ha oscillato intorno ai 24-25 gradi.
E si scusa anche perché non potrà usare i toni enfatici della
Consigliera Squarzino, che probabilmente partecipa a corsi di
recitazione, perché nel momento in cui cita terzi cambia tono di
voce. Mi scuso, perché non potrò farlo.
L'Osservatorio epidemiologico esercita la sua funzione, anche se
con un organico minimo costituito da un tecnico informatico, uno
specialista in statistica e un impiegato, esercita un lavoro
attento che non è mai venuto meno, specie quando, per supporto alle
decisioni o per richieste di operatori del settore, sono state
rivolte loro richieste di dati o di analisi di dati sulle
rispettive realtà di osservazione. I dati prodotti hanno costituito
quindi un'informazione scientifica a quanti ne hanno fatto
esplicita richiesta e documentazione interna all'Assessorato, utile
a valutare e supportare sotto il profilo tecnico le scelte di
programmazione sociosanitaria di questi ultimi, tra le quali figura
per importanza il piano sociosanitario 1997-1999 con gli
allegati.
Le decisioni recenti assunte dal Governo regionale, relative
all'uso delle convenzioni con istituti esterni altamente
qualificati e dotati di professionalità specifiche, non rispondono
quindi all'esigenza di colmare i vuoti di una dotazione organica
insufficienti, quanto a quella ben più lungimirante di formare il
personale, organizzare l'attività degli uffici in modo da
aumentarne il potenziale e la professionalità interna entro i
termini previsti dalla convenzione stessa.
Ai documenti derivanti da questo processo di formazione e
collaborazione con le strutture esterne convenzionate si sta già
lavorando, e qui rispondo alla seconda domanda, la stesura di una
prima relazione sanitaria riguardante ovviamente la Regione con i
dati riferiti al 1997 e 1998 è prevista indicativamente entro la
fine dell'anno; sarà la prima vera stesura di una relazione
sanitaria.
La possibilità di una produzione periodica e continua di dati
pubblicati sotto forma di relazione sanitaria socioassistenziale
piuttosto che come monografie tematiche è oggi resa possibile
grazie all'implementazione dei sistemi informativi dell'Assessorato
e dell'USL e dall'istituzione di alcuni flussi informativi relativi
all'area delle politiche sociali, che nel tempo daranno vita ad un
sistema informativo socioassistenziale per la Valle d'Aosta.
La Consigliera Squarzino ha citato due programmi già presenti
nel sistema informativo sanitario; in effetti si sta cercando di
far sì che i due sistemi informativi colloquino fra loro per avere
una banca dati utilizzabile da tutti, a questo proposito c'è una
commissione specifica gestita sia dall'Assessorato che dalla
Presidenza della Giunta che dall'USL. Per cui confermo che
l'obiettivo è di andare verso questa logica, per evitare passaggi
burocratici difficoltosi.
Per quanto concerne la risposta alla prima domanda, la
Consigliera ha già risposto da sola, ovvero alla domanda: "se
ritiene che per l'attivazione e il funzionamento dell'
"Osservatorio epidemiologico" e dell' "Osservatorio per la
condizione giovanile" siano sufficienti le risorse interne
all'Assessorato;" la risposta è no perché la Consigliera ha citato
le due delibere, nn. 1443 e 1074. Preciso però che con la delibera
che istituisce l'Osservatorio per l'infanzia e l'adolescenza
intendiamo riassorbire in queste funzioni anche quello che era
definito dalla legge sulle politiche giovanili l'Osservatorio per
la condizione giovanile.
Prendendo spunto dalla delibera n. 1074 del 2 aprile 1999,
giustamente la Consigliera sottolinea che il progetto per
l'attivazione dell'Osservatorio regionale per l'infanzia va inteso
nell'ambito dell'organizzazione e articolazione dell'Osservatorio
epidemiologico delle politiche sociali, che sarà uno dei temi degli
articolati della legge di riorganizzazione del servizio
sanitario.
Si parla esplicitamente di Osservatorio epidemiologico delle
politiche sociali, comprendendo tutta l'attività dell'Assessorato e
facendo in modo che non siano distinte le politiche sanitarie dalle
politiche sociali, ma al contrario che sia visto tutto in un'ottica
di sinergie reciproche, perché i dati che vengono forniti da un
servizio possono e devono essere utilizzati anche dagli altri
servizi.
Per quanto riguarda la delibera n. 1443, voglio subito
sciogliere l'arrière-pensée della collega Squarzino, che non riesco
bene ad interpretare, perché non ho capito se la Consigliera dubita
che l'incarico sia stato dato a Roma, all'Istituto fisioterapico
ospedaliero IFO di Roma, che fino a prova contraria non è il
Ministero della sanità, perché Roma è un'entità piuttosto complessa
e i dati dei flussi informativi sono stati trasmessi al Ministero
della sanità, Ufficio della programmazione sanitaria, che pur
avendo sede in Roma non è la stessa cosa dell'Istituto
fisioterapico ospedaliero di Roma, ma se l'arrière-pensée della
Consigliera Squarzino residua nel fatto che avremmo incaricato Roma
per non si sa bene quale operazione di copertura del mancato
passaggio dei flussi informativi, che comunque sono stati inviati
nei termini previsti, posso tranquillizzarla nel senso che non c'è
nessun collegamento di questo genere.
Piuttosto abbiamo fatto una ricerca, io personalmente e i miei
funzionari anche, per verificare qual era il livello di
implementazione di conoscenza di gestione, ma non tanto di
gestione, quanto di costruzione di un vero e proprio osservatorio
epidemiologico, e abbiamo avuto la disponibilità del dr. Ettore
Conti, che fa parte dell'istituto e che è commissariato dal
Direttore generale D'Ari; questo può essere forse l'arrière-pensée.
Il commissario di questo istituto è il direttore generale del
ministero, ma è una pura e assoluta coincidenza. Il dr. Conti
garantisce la sua massima professionalità, verrà a lavorare in
Valle d'Aosta, ma come è stato giustamente sottolineato con tre
funzioni principali: l'epidemiologia descrittiva, cioè
approntamento cause di morte e quant'altro, la progettazione,
sperimentazione e avvio regimi nuovi e innovativi di flussi
informativi, la formazione, su cui dovrà lavorare molto.
Aggiungo che, pur essendoci questo nucleo operativo interno, è
intenzione mia di verificare la disponibilità di formare un medico
epidemiologo in Valle d'Aosta, perché gli osservatori
epidemiologici funzionano a condizione che ci sia anche un medico,
che per il momento non c'è: nelle specializzazioni presenti in
Valle d'Aosta non c'è nessun medico che abbia questa formazione, ma
si possono utilizzare figure corrispondenti come quelle
specializzate in medicina del lavoro o meglio ancora in
epidemiologia e sanità pubblica. Pertanto è mia intenzione far sì
che si utilizzi un medico, utilizzando le risorse interne dell'USL
senza per questo pensare di rivolgersi ancora all'esterno.
Avrei concluso, perché ho risposto alle tre domande; alla
seconda, ripeto, i dati forniti a tutt'oggi sono quelli che si
riferiscono ai dati interni di utilizzo dell'Assessorato alla
sanità, documenti redatti non ce ne sono ancora e entro fine anno
spero di poter portare questa relazione annuale. Evidentemente si
potrà attingere ai dati quando il tutto sarà implementato. È un
lavoro non facile, perché vanno recuperati anche dei passaggi degli
anni scorsi, ma confidiamo che abbia dei risultati positivi proprio
perché l'informazione è elemento fondamentale per la conoscenza e
per la successiva programmazione delle politiche
sociosanitarie.
Président La parole à la Conseillère Squarzino Secondina.
Squarzino (PVA-cU) Ringrazio l'Assessore per le risposte che mi
ha dato. Rispetto al problema dell'arrière-pensée, non mi riferivo
a delle persone, mi riferivo invece ad una cosa molto più oggettiva
e documentabile. Se lei si ricorda l'interrogazione da me
presentata il 7 aprile rispetto a quell'articolo apparso su "Il
Sole 24ore", mi riferivo a questo, al fatto che
mancavano…
(interruzione dell'Assessore Vicquéry, fuori microfono)
… certo che hanno prorogato i
termini. La mia domanda era: se corrisponde a verità il fatto che
non sono pervenuti al Ministero della sanità i dati relativi alla
Regione, e alla mia domanda l'Assessore ha risposto - e qui, se
permette, uso una tonalità di voce diversa, forse perché a scuola
ero abituata a leggere di fronte ai ragazzi, e poi non cito altri,
ma cito il mio interlocutore diretto, quindi credo che lui si
riconosca -: "Ceci dit, l'information correspond effectivement à
vérité, mais elle est inexacte parce qu'il y a des données de la
Région, des données de l'USL,…" et
cetera.
È stato rinviato il termine entro cui presentare i dati, ma il
collegamento che ho fatto è stato di questo tipo: preso atto che
come Regione non siamo capaci con le risorse interne a rispondere
ai dati che il ministero ci chiede, ci attiviamo con una consulenza
esterna per rispondere a questi dati. Era questa la mia
arrière-pensée.
Prendo atto delle cose che lei mi ha detto, ma mi permetta di
mantenere un minimo di dubbio su quello che lei dice, perché ogni
volta lei mi dà delle informazioni che si contraddicono al loro
interno. Forse ho capito male io, ma lei mi ha detto che
l'osservatorio epidemiologico ha un tecnico, uno statistico, un
impiegato che ha fornito i dati necessari per il piano
sociosanitario. Il piano sociosanitario è stato votato da questo
Consiglio prima dell'11 novembre 1997, e l'11 novembre 1997 lei
dice che "finora l'osservatorio non ha prodotto nulla di concreto".
Allora, oggi mi viene a dire che l'osservatorio c'è, funziona, ha i
dati e che i dati sono serviti per il piano sociosanitario; nel
novembre 1997, a piano sociosanitario approvato, licenziato, mi
dice che l'osservatorio non esiste, non c'è, non funziona, non ha
prodotto nulla di concreto; pertanto mi chiedo fino a che punto
devo fare affidamento alle parole dell'Assessore. Comunque spero,
ripeto, che le cose promesse dall'Assessore rispetto
all'Osservatorio epidemiologico vengano attivate.
Gli chiederei ancora di seguire quel rapporto con i pediatri per
quanto riguarda l'osservatorio, mi sembra che lei abbia preso nota
e la ringrazio di questo, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK