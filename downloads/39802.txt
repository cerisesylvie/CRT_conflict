Consiglio Regionale della Valle d'Aosta - Oggetto del Consiglio n. 2893 del 26 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2893 del 26 luglio 2017 - Resoconto
OGGETTO N. 2893/XIV - Interpellanza: "Mancata attivazione
delle misure di sostegno al reddito relative all'anno
2017".
Fosson (Presidente) -
Punto n. 19 all'ordine del giorno.
Per l'illustrazione, la parola al Consigliere Guichardaz, ne ha
facoltà.
Guichardaz (PD-SIN.VDA) -
Come ho anticipato nel corso
della discussione sulle comunicazioni del Presidente del Consiglio,
sapevo che nella legge di variazione avreste trattato la legge
regionale n. 18/2015: quella sull'inclusione attiva. Lo immaginavo,
anzi sapevo che da qualche tempo non eravate più nella fase di
"limatura della legge", come ha dichiarato l'Assessore Chatrian per
giustificare l'arrivo del provvedimento all'ultimo minuto, ma che
era già sufficientemente chiaro e definito il percorso di
elaborazione e di riscrittura della legge n. 18, che ribadisco
essere la legge sull'inclusione attiva che votammo nel 2015. È
proprio perché sapevo della vostra intenzione di mettere mano alla
legge n. 18 che ho scritto questa interpellanza: non tanto per
avere dei dati e delle informazioni comunque utili sia per noi, sia
per i cittadini che ci ascoltano, ma per sollevare un problema che,
per quello che riguarda i firmatari di questa interpellanza, non è
solo formale, ma è assolutamente di sostanza, come ho già detto
discutendo altre iniziative, il problema è quello del mancato
confronto e della mancata condivisione. L'ho detto in commissione,
l'ho ripetuto altrove, io penso che sia scandaloso che si scappi al
confronto, colleghi della maggioranza, soprattutto su tematiche che
sono state oggetto di scontri accaniti, di rinvii, di dibattiti
infiniti e direi anche sfinenti. Io ricordo tutta la discussione su
questa legge sull'inclusione e devo dire che è stata veramente una
discussione sfinente, durata forse più di un anno.
Sull'inclusione attiva c'è stata una difficoltà di elaborazione,
è venuto fuori di tutto, tanto che ogni più piccolo ragionamento,
ogni più infimo dettaglio di questa legge ha dovuto passare il
vaglio legislativo, tecnico ma anche politico e oserei dire anche
quello ideologico da parte un po' di tutti all'interno di questo
Consiglio. Ci hanno accusato noi che abbiamo voluto questa legge,
che l'abbiamo scritta e che l'abbiamo partorita con fatica di fare
un provvedimento di puro stampo assistenzialistico e con che fatica
siamo riusciti a far capire che i soldi di questo provvedimento non
erano regalie, che l'accesso alle misure comportava un patto
finalizzato proprio all'inclusione, al rientro nel mondo del
lavoro, ma anche al monitoraggio delle situazioni di disagio
sociale e umano. Quante accuse ci sono state rivolte, accuse di
accontentare con questa misura solo gli extracomunitari. Mi ricordo
una storica dissociazione del collega La Torre come se i poveri
avessero maggiore dignità se italiani o extracomunitari. Al di là
degli
slogan
e della demagogia da quattro soldi proprio
dell'ex collega La Torre, che non la votò proprio per quel motivo,
i dati hanno clamorosamente smentito quelle teorie, facendo
emergere una realtà di povertà anche tra la nostra gente, tra gli
italiani, tra i valdostani. Quanti qui dentro volevano
shiftare
, come si dice, slittare la decorrenza della legge
con l'obiettivo, magari non esplicitato, di non farla partire
proprio con la scusa della mancanza di dati, di numeri, di cifre.
Ricordo il Presidente Marquis quando era solo un semplice
Capogruppo, questa tiritera dei dati che bisognava allegare,
bisognava tirare fuori prima dell'approvazione.
Colleghi, oggi qui siamo invece a prendere atto, a leggere nella
legge di variazione di bilancio che la legge n. 18, la tanto
criticata "legge Fontana" oggi è una realtà importante che va
addirittura ampliata ai disoccupati e agli inoccupati di lunga data
- almeno questo è quello che leggo nella legge di variazione -,
alle persone oltre i 25 anni, a prendere atto che il nuovo Governo
riconosce, eccome, la bontà di quella legge, addirittura allentando
le maglie che noi fummo costretti a stringere per non dare la
sensazione che fossimo in presenza di un'elemosina e di un
sussidio, come qualcuno comunque lo ha definito. Quelli contenuti
nella legge di variazione sono provvedimenti che potremmo
condividere anche in parte, anche se, per esempio, un
approfondimento sull'inevitabile incrocio con le misure di
Garanzia giovani
, quelle erogabili fino ai 30 anni,
l'avremmo fatto se qualcuno avesse avuto l'accortezza di portare la
legge in commissione, anzi mi piacerebbe poi magari che qualcuno me
ne spiegasse la
ratio
.
Dicevo che potremmo anche condividere lo spirito di alcune
modifiche, ma, come ho detto in premessa, una norma di questo peso
- una legge, tra l'altro, presa a riferimento fuori dalla nostra
regione per la sua portata e la sua carica innovativa -, a mio
parere, a parere del nostro gruppo, va discussa con calma e
ragionando sugli effetti attesi e sugli effetti ottenuti. Questo lo
dico proprio perché per sua natura quella legge, proprio in seguito
alla discussione e al dibattito, è stata voluta come una legge
sperimentale, che avrebbe cioè dovuto comportare una verifica a
posteriori, un'analisi dei risultati attesi e della potenzialità, o
comunque un controllo e un monitoraggio rispetto ai risultati
ottenuti.
Dopo questa lunga premessa metodologica, torniamo
all'interpellanza. Assessore, semplicemente le chiedo una serie di
dati e di informazioni sulla legge attuale, che dovrebbero servire
anche alla commissione qualora il buon senso - abbiamo una
settimana di tempo - vi portasse ad evitare di normare le modifiche
di questa norma nella legge di variazione. Io spero che prendiate
in considerazione il fatto che una legge di questa importanza,
anche in tempi brevi, richiede un passaggio che non sia
semplicemente una presa d'atto, come di fatto è quella della
trascrizione delle modifiche all'interno di una legge di
variazione, che - come abbiamo detto all'inizio - ha avuto un iter
brevissimo e sul quale non è stato possibile fare nessun tipo di
approfondimento.
Presidente -
Per la risposta, la parola l'Assessore
Roscio.
Roscio (ALPE) -
Il collega Guichardaz anticipa in parte
una discussione che sicuramente avremo modo di fare
successivamente. Oggi io mi limiterei solo a rispondere alle
domande che vengono fatte nell'interpellanza, provando anche a dare
una motivazione per cui si è giunti poi ad arrivare a fare la
proposta di modifica della legge. Questo per anticipare il
dibattito e dare alcuni elementi che potrebbero essere utili alla
discussione successiva.
Per quanto riguarda la domanda n. 1: "quante famiglie hanno
usufruito della misura di sostegno al reddito e qual è la
composizione delle suddette", ho poi una tabella che, se vuole, le
faccio avere per non fare un elenco di numeri. In sintesi, il
numero dei nuclei familiari ammessi alle misure che hanno
beneficiato dell'erogazione del contributo economico di sostegno al
reddito è stato di 448. Tenendo conto anche dei componenti dei
nuclei familiari, il totale delle persone che hanno beneficiato
della misura sale a 1347. Le ho detto che, se vuole, le faccio
avere l'elenco complessivo con la tabella.
Per quanto riguarda la domanda n. 2: "quanto è costato fino ad
ora il beneficio", il dato relativo all'ammontare complessivo
dell'erogazione del contributo previsto dalla legge è poco
inferiore a 1,7 milioni, per la precisione: 1.687.420 euro, è un
dato fornito da Finaosta ed è aggiornato a luglio 2017.
Per quanto concerne la domanda n. 3, quella forse un po' più
articolata: "il motivo per cui non vi è più la possibilità di
presentare la domanda", questa questione era già stata affrontata
in un Consiglio precedente, per la precisione a maggio 2017. In
quell'occasione erano state messe in luce alcune criticità
nell'applicazione della legge n. 18/2015 sull'inclusione attiva e
le criticità riguardavano nello specifico la possibilità di
raggiungere la totalità del numero di persone che si trovano in una
situazione di difficoltà, che era un po' lo scopo originario della
legge. Stante la natura della legge, le sue modalità applicative,
non si era in grado di raggiungere le persone che avrebbero avuto
necessità di beneficiare invece di quanto previsto. Il precedente
bando emanato si era concluso a marzo 2016, quindi oltre un anno
fa, e non era più stato presentato, per cui già allora si era
prospettata l'opportunità di provare ad ampliare al più presto i
potenziali beneficiari e cercare di adottare una modalità più
flessibile, come quella dello sportello e non più del bando. Per
rispondere a queste esigenze, è necessario pertanto
obbligatoriamente passare attraverso modifiche della legge,
diversamente anche le risorse che attualmente sono a disposizione
non potrebbero essere impiegate in quanto la misura prevista dalla
legge è
una tantum
, per cui anche chi ne avrebbe usufruito
potenzialmente non potrebbe ripresentarla una seconda volta, né
quelli che invece in un primo momento erano rimasti esclusi
potrebbero beneficiarne. Avremmo quindi una somma stanziata che non
potrebbe essere impiegata, questo deriva dall'esperienza del primo
anno di applicazione della legge, per cui il comitato ha fatto
un'illustrazione in cui si è detto chiaramente che la legge così
com'è stata applicata non è in grado di intercettare l'ulteriore
fascia di popolazione, che è esposta ad un alto rischio di
esclusione sociale, nonché dal mercato del lavoro. Solo a titolo di
esempio, oltre l'8 percento delle domande di ammissione alle misure
non è stata accolta perché non esaudivano il criterio di aver
prestato attività lavorativa per un minimo di un anno, come prevede
la legge, nei cinque anni antecedenti, oppure di essere
beneficiari, anche minimali, anche quando ho un beneficio di poche
centinaia di euro al mese, di un'altra provvidenza, per cui si era
automaticamente esclusi. La conseguenza di questa osservazione
emersa in sede di prima applicazione era l'esclusione dalla misura
dei disoccupati di lunga data e dei percettori di altre indennità,
come, per esempio, gli invalidi civili, che erano esclusi a priori
da questa misura.
Tenendo in considerazione che la situazione lavorativa ed
economica delle famiglie che vivono sul territorio regionale
nell'ultimo anno non ha subito delle variazioni che potessero
ipotizzare un numero considerevole di nuclei familiari
intercettabile, quindi avere un buon riscontro ad un nuovo bando,
si è ritenuto opportuno - e si era anche stati sollecitati in
questo Consiglio - introdurre delle misure nuove, oltretutto si era
anche detto di cercare di adottare un sistema nel più breve tempo
possibile. Queste modifiche che sono state pensate permetterebbero
di accedere alle misure ad altre persone, che - come ho detto prima
- sono oggi ad esclusione sociale, e di introdurre una modalità per
avere un accesso allo sportello. Inoltre è prevista l'introduzione,
che prima non c'era, della cumulabilità del contributo economico
previsto a livello nazionale, quello che prima era il SIA, oggi è
diventato il REI, con quello della normativa regionale.
Comunque, come ho detto in premessa, penso che su tali modifiche
ci sarà l'occasione di discutere diffusamente in un altro momento
sia sul metodo utilizzato che anche nel merito della questione. A
questo punto dico che se verranno approvate le modifiche alla legge
proposte al Consiglio regionale, la Giunta provvederà ad emanare
una delibera per cui si approverà il nuovo modulo di presentazione
della domanda e quindi si metteranno in atto le nuove disposizioni
della legge. Subito dopo gli sportelli potranno ricevere le nuove
domande per l'accesso alle misure.
Per quanto concerne l'ultima domanda: "se il beneficio è stato
finanziato per l'anno in corso", rispondo che il beneficio nel 2017
ha avuto un finanziamento complessivo di 2 milioni di euro,
suddivisi in 740 mila euro destinati alla chiusura del bando
precedente e i rimanenti 1,2 e rotti milioni di euro per essere
utilizzati per le nuove domande che potrebbero emergere a seguito
delle modifiche di legge.
Dalle ore 15:56 riassume la presidenza il Presidente
Rosset
.
Rosset (Presidente) -
Per la replica, chiede la parola il
Consigliere Guichardaz, ne ha facoltà.
Guichardaz (PD-SIN.VDA) -
Mai avrei sperato, dopo
l'estenuante, sfinente - come dicevo prima - dibattito, che si
arrivasse ad una risposta che dicesse che questa misura - che
ripeto essere una misura che è stata anche un po' da apripista
anticipando misure poi adottate altrove - avrebbe coinvolto quasi
1500 persone, in qualche modo cercando di aiutarle affinché
temporaneamente, per quanto possibile con queste misure, potessero
uscire da stati di indigenza a volte estremi.
È chiaro che però questa legge aveva un obiettivo molto chiaro,
perché non è una misura contro la povertà: era una misura, così
com'è stata voluta chiaramente dal Consiglio, compreso da chi di
questo dibattito a volte ne ha fatto strame ideologico, di politica
attiva. L'analisi - che noi avevamo tra l'altro inserito
all'interno della legge, perché, come lei sa, entro il 30 novembre
di ogni anno, il comitato doveva presentare alla Giunta...e venire
in commissione a spiegare i risultati della legge e gli effetti
della stessa - quindi serviva per capire l'efficacia della misura
ed eventualmente per trasformarla. Nel caso in cui fosse fallito
l'obiettivo inclusivo, l'obiettivo di rilancio della legge o la
possibilità di rilanciare anche solo una persona all'interno del
mondo del lavoro, si poteva modificare la legge in qualche maniera
ridefinendola e riparametrandola. Questo passaggio, a meno che io
non me lo sia perso, non è avvenuto e oggi, a mio parere, sarebbe
stato necessario preventivamente fare una valutazione di questo
tipo in commissione. È vero poi che c'è stato il DEFR, è vero che
ci sono stati dei sommovimenti, cambi di maggioranza, però, siccome
questa è una legge che, secondo me, deve uscire fuori della
polemica politica, e lo è stata già fin troppo, era necessario fare
un'analisi chiara per vedere se lo spirito, la
ratio
della
legge era stato in qualche modo rispettato. Mi piacerebbe capire
quante di queste persone, per esempio, sono rientrate nel mondo del
lavoro, quanti patti di inclusione hanno avuto un risultato
positivo e quanti invece hanno avuto un risultato fallimentare,
quanti giovani oltre i 30 anni, perché - ripeto - prima noi avevamo
fatto un ragionamento che, esistendo le garanzie rientranti
all'interno di
Garanzia giovani
, forse anche per una
questione di risorse non era opportuno, si è deciso di scendere a
25 anni, ma facciamo delle analisi, cerchiamo di capire qual è il
target
al quale ci si è riferiti fino adesso, cosa che non è
stata fatta.
Se non si fanno le interpellanze in Consiglio regionale, non si
hanno notizie. Per quale motivo non si fa il dovuto passaggio in
commissione, magari con calma, non nei cinque minuti né di replica,
né dei dieci minuti a disposizione dell'interpellante e si
analizzano i dati? Presidente Marquis, collega Gerandin, c'era
molta gente che era particolarmente interessata a vedere i dati,
dopodiché noi che l'abbiamo scritta potremmo anche dire di avere
scritto una fesseria, la rivediamo e gli diamo un altro nome, ma,
fatto così questo passaggio, non si capisce nulla: non si capisce
se questo provvedimento è stato un provvedimento efficace, è stato
uno
spot
o chissà cosa. Io oggi lo vivo quasi come uno spot,
inserito dentro una variazione di bilancio con una serie di
emendamenti di sostanza, a me sembra più che altro uno spot per
dire abbiamo ampliato la platea dei beneficiari, cosicché qualcuno
un domani possa andare a raccontare quanto è stato bravo a
utilizzare questi 11,3 milioni. Ripeto: ci sono delle norme che,
poiché ci abbiamo anche sudato sopra - e sono state anche sofferte
da parte di tutti -, sono patrimonio comune, non sono patrimonio né
di Roscio, né della Giunta e né di una parte politica e una di
queste norme è questa.
La discussione, e qui concludo, la prossima volta non si
dovrebbe fare in aula, ma in commissione con dei tempi certi, va
bene, perché c'è un'urgenza, ma magari audendo le parti sociali,
cercando di capire le categorie interessate, se vi sono dei bisogni
che vanno al di là delle modifiche che avete portato voi, che sono
modifiche in parte accoglibili perché sono modifiche richieste
anche dall'esperienza, ma se ne discuta almeno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK