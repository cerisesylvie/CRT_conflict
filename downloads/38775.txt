Consiglio Regionale della Valle d'Aosta - Oggetto del Consiglio n. 2244 del 14 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2244 del 14 luglio 2016 - Resoconto
OGGETTO N. 2244/XIV - Interpellanza: "Notizie in merito alla
definizione del dossier sulla destinazione dei beni confiscati alla
criminalità organizzata".
Viérin M. (Président) -
Point n° 15 de l'ordre du jour.
La parole au Conseiller Bertin.
Bertin (ALPE) -
Questa interpellanza è l'occasione per
fare il punto su una vicenda ormai risalente a diverso tempo fa: mi
riferisco alla confisca definitiva alla famiglia Nirta di alcuni
beni situati in Valle d'Aosta. Ci ricordiamo che questa confisca è
stata la prima effettuata sul nostro territorio ed è il frutto di
un'indagine avviata ormai nel lontano 2007 nei confronti di alcuni
esponenti criminali locali, dei fratelli Nirta e Di Donato.
Come dicevo, questa è un'indagine scaturita nel 2007 che vedeva
protagonisti alcuni soggetti residenti nel nostro territorio, tra
l'altro recidivi, e per questo tenuti sotto controllo dalle forze
dell'ordine, anche perché frequentavano abitualmente dei malavitosi
di spicco, in particolare legati alle famiglie della 'ndrangheta
calabrese. Questa era una tra le ragioni per le quali erano tenuti
sotto controllo, come si legge dai comunicati stampa dell'epoca.
Queste indagini hanno avuto poi come risultato una condanna in via
definitiva dei soggetti in questione e tra l'altro un maxi
sequestro di beni che, ci ricordiamo, all'epoca aveva riguardato
conti in Svizzera per un valore di circa 1 milione di euro, tolte
le abitazioni e gli immobili, in Valle d'Aosta nel caso specifico,
ma anche in altre località della Calabria. Un maxi sequestro molto
importante, da cui poi scaturì la confisca definitiva di questi
beni; un fatto purtroppo rilevante e che tra l'altro questo
Consiglio, una volta tanto anticipando in questo caso tristemente i
tempi, aveva anche previsto, con una legge approvata all'unanimità,
di riutilizzare i beni confiscati con uno scopo sociale, fatto
importante sia da un punto di vista pratico che simbolico.
Ci stata data una comunicazione, nel mese di marzo scorso, che
il dossier in questione aveva avuto un'accelerazione importante,
perché uno dei problemi di questi beni confiscati sappiamo che è
relativo al futuro utilizzo: l'agenzia ha dei beni confiscati, per
un valore di miliardi di euro, non qui evidentemente,
complessivamente, qui si tratta di un valore che si aggira intorno
al milione o qualcosa del genere, mi riferivo al problema della
confisca dei beni in termini generali. I beni confiscati anche in
via definitiva hanno un valore amplissimo, ma il riutilizzo è
invece relativo soltanto ad una piccola parte, perché i tempi sono
lunghissimi. Tra l'altro sappiamo, dalla cronaca di qualche tempo
fa, che questi tempi poi si prestano anche ad interventi degli
stessi soggetti a cui i beni sono stati confiscati per un
riutilizzo da parte loro, ciò che evidentemente è un fatto grave, e
sotto più punti di vista. Come detto, in Valle d'Aosta sembrerebbe
che la procedura - almeno nel mese di marzo - stia avendo un iter
relativamente veloce; questa era l'occasione per capire se vi erano
stati ulteriori passi in avanti su questo dossier, che ritengo
comunque importante sia dal punto di vista pratico che simbolico:
un riutilizzo dei beni frutto dell'attività criminale a scopo
sociale è un fatto di per sé importante.
Dalle ore 11:41 riassume la presidenza il Presidente
Rosset.
Rosset (Presidente) -
Per la risposta ha chiesto la
parola il Presidente della Regione; ne ha facoltà.
Rollandin (UV) -
Per quanto riguarda le notazioni del
collega, voglio sottolineare che ha ricordato con giusto merito la
legge approvata dal Consiglio su questa tematica, soprattutto
sull'utilizzo dei fondi sequestrati e che vanno ai Comuni, ma con
la destinazione vincolata che abbiamo citato. Voglio anche
ricordare che all'inizio - perché per fortuna non c'erano queste
situazioni in Valle - noi avevamo comunque proposto e finanziato la
ristrutturazione della Cascina Caccia proprio nell'ottica di
attivare dei meccanismi per l'utilizzo sociale dei beni
confiscati.
Vengo alla sua richiesta di chiarimento. In data 13 giugno 2016
l'
Agenzia nazionale per l'amministrazione e la destinazione dei
beni sequestrati e confiscati alla criminalità organizzata
ha
emesso un'ordinanza di sgombero riferita ad alcuni terreni e a due
appartamenti con autorimesse situati nel comune di Quart, risultati
ancora occupati a seguito dei sopralluoghi effettuati dalla polizia
locale, su richiesta dell'agenzia stessa. Il Comune è stato poi
incaricato di notificare questa ordinanza e vi ha provveduto. Il
termine perentorio di trenta giorni per il rilascio delle unità
immobiliari andrà a scadenza nei primi giorni di agosto.
L'ordinanza di sgombero è un atto propedeutico e funzionale alla
delibera di destinazione dei beni che il Consiglio direttivo
dell'agenzia adotterà successivamente, secondo quanto previsto
dall'articolo 46 del Codice delle leggi antimafia. Questa è la
situazione del dossier da lei richiamato, quindi ad oggi siamo a
questo livello propedeutico dell'atto che verrà fatto dall'agenzia
nei termini proposti.
Presidente -
Ha chiesto la parola il Consigliere Bertin;
ne ha facoltà.
Bertin (ALPE) -
Il fatto che il dossier vada avanti è un
fatto positivo. Ci sono novità, l'agenzia si sta muovendo e questo
è un fatto assolutamente positivo: si intravvede la fine di questa
procedura, il che sarebbe molto positivo sotto tanti punti di
vista. È un fatto che ci obbliga anche a guardare avanti e a
cercare di immaginare, da parte delle comunità interessate, un
utilizzo di questi immobili. È l'occasione anche per invitare tutti
i soggetti,
in primis
l'Amministrazione regionale, ad
immaginare una "fase 2" di questo utilizzo, perché è
importantissimo che si faccia in fretta, non soltanto per ragioni
simboliche, ma perché molte associazioni di diverso tipo possano
poi utilizzare questi beni confiscati. Il riutilizzo dei beni
frutto dell'attività criminale avrebbe sicuramente un grande valore
simbolico e un fine sociale.
È compito di tutti tenere alta l'attenzione su questo dossier, è
importante che abbia una fine rapida. Questo mi rassicura in parte
rispetto a certi aspetti che mi avevano un po' inquietato e che
temevo rischiassero di influenzare in qualche modo l'attività del
Governo regionale. Mi auguro che i rapporti dei componenti della
Giunta con elementi vicini o con i familiari di queste famiglie non
influenzino in alcun modo le procedure e i tempi di recupero di
questi beni.
Presidente -
Il punto n. 16 è collegato con il punto n.
29, come concordato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK