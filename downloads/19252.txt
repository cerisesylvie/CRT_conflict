Consiglio Regionale della Valle d'Aosta - Oggetto del Consiglio n. 2433 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 2433 del 6 febbraio 2002 - Resoconto
OGGETTO N. 2433/XI Organizzazione di una conferenza sui
problemi degli anziani. (Interpellanza)
Interpellanza A conoscenza delle lamentele provenienti dal
mondo degli anziani in merito alle modalità con cui vengono erogate
le prestazioni previste a loro favore, al cambiamento di norme e
regole che avviene unilateralmente senza alcun dialogo e confronto
con gli interessati e tanto meno con i loro rappresentanti
sindacali;
Constatato lo stato di solitudine in cui molti anziani sono
costretti a vivere la loro vecchiaia, nonostante le conclamate
iniziative socio-assistenziali, di cui non usufruiscono e non
possono usufruire;
Preso atto che non è stato fatto un accurato monitoraggio, tale
da poter individuare le persone anziane, ammalate che vivono nella
più grande solitudine anche nella nostra Regione;
Ritenuto che occorrerà colmare i ritardi che si registrano e
operare per liberarsi dalla superficialità assistenzialistica e dal
paternalismo perbenista a cui oggi vanno incontro gli anziani, e
mettere in atto un rapporto diverso fra loro e gli Enti, e le
Istituzioni regionali, in modo da restituire alla categoria quella
dignità che nella solitudine sentono di aver perso;
i sottoscritti Consiglieri regionali
Interpellano
la Giunta regionale e l’Assessore competente per
conoscere:
1) se e come ritiene opportuno indire una conferenza sui
problemi degli anziani coinvolgendo oltre alla Regione, gli Enti
Locali, i Sindacati dei pensionati, associazioni e Cooperative
assistenziali, Caritas, ACLI e quanti sentono la volontà di operare
insieme, in un clima di sinergia e di seria concertazione, per
esaminare i problemi e poter individuare soluzioni concrete ed
efficaci.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU)
Abbiamo presentato questa interpellanza
per riportare in questa sede il problema degli anziani. Abbiamo
ritenuto di prendere questa iniziativa, perché sollecitati da una
serie di lamentele provenienti non solo dai diretti interessati, ma
anche dalle organizzazioni sindacali dei pensionati, dai movimenti
anziani di alcune forze politiche, da centri e associazioni di
volontariato anche a carattere assistenziale. Perché le lamentele?
Perché c’è questo dissenso? Abbiamo voluto, prima di
venire in questa sede, approfondire l’intera
problematica, anche se non nell’intero fenomeno che
rappresenta.
Dagli incontri che abbiamo avuto, abbiamo compreso che le
lamentele sono dovute al comportamento e al distacco che enti ed
istituzioni hanno nei loro confronti. Gli anziani si sentono
emarginati, si sentono soli e soprattutto sentono di non contare.
Dicono che tutte le decisioni vengono prese senza la loro
partecipazione, che si trovano di fronte a regole e norme cambiate
unilateralmente, che nonostante sussista una legislazione a loro
favore, mancano le risorse per poterla mettere in pratica. Ci hanno
confidato che molti vivono nella più completa solitudine, si
sentono soli e abbandonati anche dai comuni in cui risiedono, si
sentono scaricati dalle stesse famiglie, anche se preferiscono
rimanere a casa loro.
Coloro che sono ospiti delle microcomunità, quando sono
autonomi, non riescono a convivere con coloro che non sono
autosufficienti, non hanno la tranquillità di cui hanno bisogno né
gli uni né gli altri; non c’è, nei loro confronti,
un intervento personalizzato, come era previsto dalla riforma dei
servizi sociali avvenuta a livello nazionale, di cui abbiamo
parlato in questa sede. Non c’è stato un censimento
sullo stato di povertà, in modo da prevedere le risorse necessarie
per venire incontro a chi ha più bisogno. Per coloro che non sono
autosufficienti, non ci sono strutture dove essere ospitati,
mancano le RSA: quando escono dall’Ospedale o dal
Beauregard, alcune famiglie sono disperate non essendo in
condizioni di accudire i loro familiari. Teniamo presente che al di
fuori di qualche lodevole iniziativa caritativa di alcuni
volontari, c’è il vuoto più assoluto anche nella
nostra regione verso questi problemi.
Ho riportato quanto abbiamo ascoltato perché ci si confronti, in
modo da stabilire il da farsi, per liberarsi anzitutto dalla
visione che oggi si ha dell’anziano, per andare
oltre quell’assistenzialismo patetico e
paternalistico che facciamo, per rendere l’anziano
vivo, sereno, partecipe di ciò che lo riguarda. Occorre restituire
all’anziano quella dignità che nella solitudine egli
sente di aver perso. Ciò che si deve fare non può essere deciso
nella "stanza dei bottoni" fra alcuni funzionari
dell’Assessorato: occorre la partecipazione di tutti
i soggetti interessati, occorre andare oltre la consultazione degli
enti pubblici e privati, anche se questa è importante.
Assessore, non basta consultare o sentire le parti interessate
su ciò che molte volte è già stato deciso prima per cui, più che
confrontarsi, si fa in modo che quanto è stato già deciso, venga
accettato e messo in pratica. Occorre ascoltare ed essere ascoltati
prima di decidere Occorre conoscere tutte le parti del problema per
risolverlo; e, in questi casi, occorre ripristinare la
concertazione che è necessaria, evitando di calare
dall’alto ogni decisione.
Per questo abbiamo presentato l’interpellanza:
per proporre una conferenza aperta sul problema degli anziani,
organizzata dal suo Assessorato e non da altri! Le chiediamo di
organizzare una conferenza aperta sugli anziani, per mettere in
condizione, lei, ma anche i comuni e gli enti locali, di stabilire
un programma che poi dovrà essere sostenuto da tutti, un programma
nei confronti di una categoria che oggi è in crescita, e dalla
quale vengono sempre più numerose le richieste e le necessità, per
vivere una vecchiaia più tranquilla. Non vogliamo imporre niente, è
un confronto che si chiede di aprire; ma riteniamo che questa sia
la strada per poter venire incontro a chi si è lamentato, pone i
problemi e li mette sul tappeto.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Inizierei toccando l’aspetto
delle "lamentele", o supposte tali, cercando di chiarire che
c’è un ruolo di responsabilità
dell’Amministrazione regionale, in primis
dell’Assessorato regionale, che è diventato
secondario rispetto al ruolo degli enti locali. Questo lo dice il
Piano sanitario, lo ribadisce la legge n. 328, legge quadro sulle
politiche sociali, che mette in capo agli enti locali le politiche
degli anziani. Questo concetto è stato poi ribadito dalla legge
finanziaria della Regione, che ha delegato in toto queste politiche
ai comuni. Alcuni problemi gestionali devono trovare come
interlocutore gli enti locali, e non
l’Amministrazione regionale: dal pagamento degli
stipendi al personale dipendente ADEST, al ruolo degli assistenti
domiciliari sul territorio, e via di seguito.
Per quanto riguarda le competenze delle regioni, io vorrei
essere chiaro. Le organizzazioni sindacali dei pensionati sono
sempre state formalmente interpellate in occasione
dell’unica, sottolineo, "unica" iniziativa regionale
annuale che è la bozza di deliberazione concernente le direttive
per i servizi per gli anziani: un atto all’anno.
Sono state interpellate con una mia lettera del 21 novembre 2001
indirizzata, oltre che agli enti locali, anche alle organizzazioni
sindacali dei pensionati per il parere preventivo sulla direttiva
del 2002 e si chiedeva cortesemente di fornire una risposta entro
il 21 dicembre 2001, quindi un mese dopo, per dare loro il tempo di
valutare i pro e i contro delle direttive. Direttive che non hanno
stravolto nulla, hanno soltanto corretto alcune cose su indicazione
degli stessi pensionati e degli enti locali.
A questa lettera del 21 novembre 2001, i pensionati hanno
risposto con una lettera del 14 gennaio 2002, tant’è
che, a fronte del silenzio dei sindacati dei pensionati, la
delibera era già all’ordine del giorno, ma è stata
sospesa per incontrare i pensionati stessi: questo a tre mesi di
distanza. L’incontro è avvenuto il 24 gennaio e in
quell’incontro abbiamo sentito le istanze dei
pensionati, alcune delle quali sono state recepite - il rispetto
del riconoscere le spese condominiali, il pagamento delle utenze -
e altre no.
Fondamentalmente la richiesta dei pensionati era di non far
pagare tutta una serie di categorie di invalidi, in applicazione di
una normativa che ritengono si debba applicare e questo è un punto
focale della politica sociale di questa Amministrazione regionale,
che ha detto chiaramente che nel principio di equità delle
politiche sociali si intende far pagare chi può, per poter dare a
chi non può: questa è la base su cui impostiamo le politiche
sociali, può essere giusta o meno, può essere contestata, ma noi
riteniamo che chi ha redditi debba contribuire rispetto a coloro
che non ne hanno.
Non è un problema di rapporto con i pensionati, è un problema di
"politica sociale" di fondo, e se ai pensionati diciamo "no",
diciamo "no" anche alle altre categorie sociali! Questo per essere
chiari, altrimenti rischiamo di perdere i giusti termini della
questione. Rispetto alle iniziative intraprese, e torno alle
premesse dell'interpellanza, ricordo che nel 1998
l’Assessorato ha incaricato il Centro studi e
investimenti sociali del CENSIS per un'indagine che aveva un
duplice obiettivo: valutare la situazione attuale, i bisogni
psicologici, sociali e sanitari della popolazione anziana della
Valle d’Aosta e individuare le modalità di
intervento di assistenza più idonee per rispondere a tali
bisogni.
Sulla base del rapporto finale di questa indagine che è stata
presentata, si è rilevato che non vi sono anziani particolarmente
scontenti dei servizi a loro favore. Da tale indagine risulta, per
quanto riguarda l’assistenza domiciliare, una
valutazione decisamente positiva sia del servizio sia degli
operatori che svolgono questo tipo di assistenza; per quanto
riguarda i centri diurni, gli anziani intervistati esprimono un
grado di soddisfazione abbastanza elevato sia riguardo alle
attività di animazione ivi proposte, sia riguardo agli altri
servizi.
Il personale dei centri è considerato, a giudizio pressoché
unanime, qualificato e attento alle richieste e ai bisogni degli
utenti. La valutazione sulla qualità delle prestazioni ricevute
appare, anche nel caso delle microcomunità, ampiamente
soddisfacente e un giudizio globalmente positivo emerge anche in
relazione agli aspetti strutturali, di comfort e di igiene delle
strutture, e dei vari servizi erogati, nonché del personale di
assistenza.
Per quanto riguarda lo stato di solitudine degli anziani, dalle
indagini del CENSIS emergono alcune differenze sostanziali. Il
primo elemento che influisce fortemente sulla diversificazione
della condizione anziana è rappresentato dall’età
correlata alla capacità di autonomia; infatti i 65enni e i 75enni
sono generalmente attivi sia in casa che fuori casa e dichiarano
ancora buone condizioni di salute, mentre dai 75 anni in poi lo
stato fisico condiziona l’autonomia delle
persone.
La seconda variabile che caratterizza fortemente il modo in cui
viene vissuta la vecchiaia, è rappresentata dal sesso: le donne
vivono di più, rimangono più spesso vedove, e conseguentemente
rilevano uno stato d’animo meno ottimista nei
confronti del futuro. Infine, l’ultimo elemento di
diversificazione è rappresentato dal luogo di residenza: chi
risiede nel capoluogo sembra avere maggiore possibilità di fruire
dei servizi. Questi sono i dati dell'indagine del CENSIS, che è
andato a tutto campo sul territorio della regione; può essere
rifatta, ovviamente, però riteniamo che non sia così datata perché
vogliamo concentrare gli sforzi su altri settori di cui
parlerò.
L’esigenza di un confronto più serrato fra coloro
che, a vario titolo, si occupano dei problemi delle persone anziane
ha condotto, dopo l’esperienza positiva di
collaborazione sperimentata nel 1999, in occasione dell' "Anno
internazionale dell’anziano", fra associazioni
varie, organizzazioni sindacali, amministrazione regionale ed enti
locali, alla costituzione di un "Forum anziani", con la funzione di
luogo di confronto che ha fra le sue finalità il miglioramento
della qualità della vita degli anziani, con particolare attenzione
alla centralità della persona, all’attivazione di
raccordi fra i vari soggetti attivi nella comunità locale, attuando
i principi della legge n. 328/2000.
Il forum ha trovato la sua formalizzazione
nell’articolo 5 della legge regionale n. 18/2001, là
dove prevede che la Giunta regionale promuova
l’istituzione di un apposito organismo partecipativo
e consultivo del settore delle politiche per gli anziani, con il
coinvolgimento degli enti locali, del terzo settore e delle parti
privati. Le assicuro, Consigliere Beneforti, che il forum si
riunisce continuamente. È l’unica istituzione che
continuamente è riunita; è inutile che mi si dica di no, perché ci
sono i verbali delle riunioni!
Rispetto al ruolo dell’Assessorato, ricordo che
il Direttore delle politiche sociali
dell’Assessorato è componente di un gruppo di lavoro
territoriale previsto dal "Progetto ricerca servizio anziani",
presentato dall’ENAIP Valle d’Aosta -
quindi, c’è questa struttura che sta lavorando sulle
politiche per gli anziani, e noi ne facciamo parte integrante - e
che mira ad offrire alla Regione e agli enti locali uno strumento
di lettura dei bisogni della popolazione anziana e delle tipologie
di intervento, per generare professionalità e imprenditorialità
adeguate per il loro soddisfacimento, da realizzare con opportune
azioni a valere sugli assi del Piano operativo regionale (POR)
Valle d’Aosta, dedicati allo sviluppo professionale
d’impresa, misura D3 del piano operativo; offrire al
sistema delle ACLI regionali uno strumento di intervento attraverso
il suo sistema associativo: cooperative sociali aggregate e ACLI
COLF, misurato sugli effetti bisogni della popolazione anziana;
offrire agli operatori del settore singoli o associati un elemento
di valutazione delle rispettive politiche di intervento.
Lavoriamo all'interno di questo organismo e riteniamo che se la
"mission" è questa, come si usa definire, questi obiettivi siano
ampiamente ambiziosi da poter dare delle risposte alle domande che
ci poniamo. Rispetto alle iniziative, ricordo che la settimana
scorsa abbiamo avuto due momenti di confronto sulle problematiche
riguardanti la popolazione anziana: il convegno del 29 gennaio in
collaborazione con la Diocesi, sul tema:
"Sussidiarietà e
solidarietà"
, dove si sono comparate la Valle
d’Aosta e la Provincia autonoma di Trento per quanto
riguarda la rete di servizi, i livelli di assistenza, eccetera, e
l’incontro europeo dell’1 e 2
febbraio sull’assistenza domiciliare e le nuove
tecnologie, dove si è confrontato il quadro politico e i modelli
pubblici locali di Alta Savoia, Canton Ticino, Andalusia, Contea di
Stoccolma, Valle d’Aosta, nonché programmi e
progetti mirati delle rispettive politiche sociali. Questo per dire
che siamo molto sensibili a confrontarci con gli altri. Quali sono
gli intenti? Sicuramente non organizzare una conferenza oggi,
vogliamo dare applicazione concreta all’articolo 5
della legge regionale, cioè trasformare questo forum informale in
un vero e proprio organismo partecipativo e consultivo e chiederemo
alle singole forze sociali di nominare i loro rappresentanti, dando
un contenuto più organico.
La seconda iniziativa che vogliamo fare, per
l’anno in corso, è la ricerca per la definizione
della "soglia di povertà", dopo di che intendiamo confrontarci su
questo argomento pubblicamente, mediante conferenza o altre
iniziative che riterremo opportune. Questo è un obiettivo che ho
già avuto modo di illustrare in altre sedi: vogliamo capire non
solo quanti sono i poveri in Valle d’Aosta, ma
capire qual è la soglia della povertà rispetto alle condizioni di
vita e a tutto un insieme di fattori produttivi che esistono,
facendo riferimento a ricerche che già sono state attuate - a
questo scopo mi sono confrontato, in settimana, con i responsabili
- e precisamente alla ricerca che è stata predisposta dalla Caritas
sulla povertà, Caritas che fa parte del gruppo di lavoro
incaricato.
Vogliamo dare corpo a questo gruppo di lavoro per concretizzare
qualcosa entro fine anno e, se il lavoro si concluderà entro fine
anno, intendiamo ovviamente organizzare una giornata di dibattito,
durante la quale verranno ripresi tutti gli argomenti di cui stiamo
parlando; per cui la risposta è "no" in via immediata, perché
vogliamo confrontarci su un tema di attualità come quello della
povertà, ma "sì" - almeno lo spero - entro la fine di
quest’anno.
Président
La parole au Conseiller Beneforti.
Beneforti (PVA-cU)
Devo dire, Assessore, che non sono
soddisfatto della risposta che lei ha dato alla nostra
interpellanza. Forse non sono riuscito a farmi comprendere e a far
comprendere il significato vero di questa interpellanza. Ho detto
anch'io che c’è una legislazione a livello regionale
e c’è una legislazione a livello nazionale, che ci
sono interventi, ci sono iniziative; non ho detto che si parte da
zero! Volevo solo far capire cosa manca: quello che manca è il
coinvolgimento dell’anziano, questo è il problema,
perché non è che non si prendano le iniziative, si prendono, ma con
un sistema talmente burocratico che l’anziano si
sente escluso, sente di vivere in solitudine. Mi aspettavo questa
risposta, non è che non me l’aspettassi, e ne prendo
atto! Assessore, vedo che lei vuole continuare a seguire la sua
strada, non intende modificare le cose che anche oggi potrebbero
essere modificate.
Lei dice:
"vedremo di fare la conferenza a fine anno"
. Io
prendo atto che la conferenza si farà a fine anno; intanto, però,
"si aggiusta il tiro" da ora alla fine dell’anno,
per arrivare alla fine dell’anno magari con buoni
risultati e per non arrivare a quella conferenza attirandosi le
polemiche da parte di qualcuno. Non era questa la nostra
intenzione: noi vogliamo andare ad una conferenza in forma
costruttiva, vogliamo costruire e affrontare alla radice i problemi
dell’anziano.
La conferenza avrebbe offerto - e offrirà anche a lei -
l’opportunità di ridare alle nostre politiche
socioassistenziali e sanitarie un ruolo di più alto profilo
nell’ambito del nostro sistema sociale, avrebbe
offerto l’occasione per la valorizzazione del ruolo
dei nostri comuni a cui appartiene la centralità nella costruzione
della rete dei servizi alla persona. In sede di conferenza avremmo
messo in risalto il ruolo che devono avere i comuni, i quali molte
volte non lo esercitano fino in fondo; sotto il profilo sanitario,
non lo esercitano nemmeno a livello partecipativo, perché non
esprimono la loro opinione sulla situazione sociosanitaria della
nostra regione.
La conferenza avrebbe offerto la possibilità di seguire più da
vicino gli stessi suggerimenti che sono emersi dal convegno da lei
organizzato, unitamente al Vescovo di Aosta; convegno avvenuto in
un ambito troppo ristretto per affrontare tutti i problemi che
investono il mondo degli anziani. Nella mia introduzione ho detto
come doveva essere organizzata la conferenza e le parti che
dovevano essere presenti!
Il convegno che è stato fatto il 29 gennaio si è svolto in un
ambito ristretto, perché non ha tenuto conto di una realtà che
esiste! Inoltre, la conferenza, se fatta, avrebbe evitato il
susseguirsi di mozioni, interpellanze e interrogazioni in questo
Consiglio. Ho letto sul giornale che lo stesso Vescovo è stato
critico, Assessore, e che lei d'ora in avanti consulterà perlomeno
gli enti prima di decidere, perché non solo noi, ma anche il
Vescovo ha detto che l’Assessore prima di decidere
dovrebbe sentire tutti, in modo particolare gli enti preposti
all’assistenza degli anziani?
(interruzione dell’Assessore Vicquéry, fuori
microfono)
? lo so anch'io, sulla programmazione; ma quando si stabiliscono
le linee da seguire si devono sentire tutte le parti interessate!
Questo noi glielo abbiamo sempre detto, in questa sede, quando si
chiede il confronto e il dialogo; per fortuna glielo ha ripetuto
anche il Vescovo di Aosta, che ha detto che è ora di cambiare
strada. Con la nostra politica sociale, nonostante le risorse umane
e finanziarie che spendiamo, si continua a volare basso, non si
vola alto; l’opinione pubblica continuerà a sentirsi
colpita dalle notizie di anziani trovati morti nelle loro
abitazioni o da notizie di anziani che vivono nell'indecenza in
qualche tugurio, come è successo anche in Valle.
In quei momenti ci si rende conto che vi sono persone che vivono
nella solitudine più completa, fra l’indifferenza
generale, ignorati da tutti, comprese le istituzioni
socioassistenziali! Per noi la conferenza era da ritenersi una
grande novità culturale e politica, in quanto poteva essere
un'occasione per mettere in evidenza i diritti delle persone, che
devono essere soddisfatti con pari dignità ed efficacia, era
l’occasione per fare un passo avanti. Forse, nel
tempo, vi accorgerete che sarà necessaria - e mi auguro che ve ne
accorgiate ancora prima della fine dell’anno - così
come si è rivelata necessaria quella della sanità che avete
inserito nel Piano sociosanitario, dopo averla sempre rifiutata,
benché fosse già stata richiesta da noi, in questa sede e, così
come a suo tempo l’avete rifiutata per la sanità, la
rifiutate nell’immediato oggi! Mi auguro che i tempi
si accorcino e, quanto prima, si possa giungere ad un confronto,
insieme, in modo da prefissarsi un programma futuro che affronti
quei problemi che oggi abbiamo trovato sul tappeto!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK