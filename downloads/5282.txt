Consiglio Regionale della Valle d'Aosta - Oggetto del Consiglio n. 174 del 24 marzo 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 174 del 24 marzo 1983 - Resoconto
OGGETTO N. 174/VII - ATTIVITA' DELL'AGRARIA REGIONALE
VALDOSTANA - (Interpellanza).
PRESIDENTE:
Do lettura dell'interpellanza presentata dai
Consiglieri Cout e Tonino:
INTERPELLANZA
AVENDO
avuto notizia che, attraverso la partecipazione
ad un'apposita società, l'Agraria Regionale avrebbe avviato anche
una attività di vendita dei prodotti alimentari;
CONTINUANDO
a permanere numerose le lamentele sulla
scarsa convenienza dei prezzi praticati dell'Agraria rispetto a
quelli dei privati;
i sottoscritti Consiglieri regionali
INTERPELLANO
l'Assessore all'Agricoltura e Foreste per sapere:
1°) come si configuri la nuova attività dell'Agraria e se
essa rientri tra i compiti statutari della stessa;
2°) quali siano effettivamente i rapporti esistenti tra i
prezzi della Agraria e quelli dei rivenditori privati;
3°) quale sia l'attuale situazione finanziaria
dell'Azienda.
PRESIDENTE:
Ha chiesto di illustrare l'interpellanza il
Consigliere Tonino. Ne ha facoltà.
TONINO - (P.C.I.):
Noi abbiamo appreso la notizia che
l'Agraria Regionale Valdostana starebbe avviando un'attività di
vendita anche dei prodotti alimentari.
Chiediamo alla Giunta regionale se questo tipo di attività
rientra negli scopi dell'Agraria stessa, per quali ragioni si è
fatto questo tipo di scelta e se l'Agraria Regionale dispone di
idonea licenza per la vendita di questi prodotti, se i locali sono
adatti o se è necessario fare ulteriori investimenti per il loro
adeguamento e che rapporto esiste fra questa attività ed il
migliore utilizzo del personale che oggi è occupato nell'Azienda
Agraria Regionale.
In secondo luogo, siccome si continua a rilevare che i prezzi
praticati dalla Agraria Regionale si livellano su quelli praticati
dai privati nella piazza di Aosta, che sono prezzi mediamente alti
rispetto a quelli praticati fuori della nostra Regione, vorremmo
sapere se l'Agraria stessa o la Giunta regionale hanno fatto
indagini per conoscere quali sono i rapporti effettivamente
esistenti fra i prezzi dell'Agraria e quelli della concorrenza
privata.
Ultimo punto, che è quello fondamentale e che ci interessa di
più, vogliamo conoscere oggi qual'è la situazione finanziaria
dell'azienda, tenuto conto che non molto tempo fa la Regione aveva
concesso all'Agraria Regionale un contributo straordinario, per cui
è opportuno che periodicamente si faccia una verifica rispetto alla
situazione finanziaria.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Risponderò cercando di seguire
l'ordine: l'Agraria Regionale, che impiega 10 dipendenti in questo
settore, ha ritenuto che fosse preferibile iniziare una attività
parallela a quella che già aveva, diversificando l'attività
commerciale e non licenziare il personale.
Lo Statuto stabilisce all'art. 3 punto a) che "l'Azienda
acquista, elabora e vende agli operatori agricoli singoli o
associati i beni strumentali, i mezzi tecnici, i prodotti agricoli
e quanto occorre all'esercizio dell'agricoltura e agli
agricoltori". Quindi c'è la possibilità di inserirsi utilmente in
campo commerciale. In quest'ottica, l'azienda ha aderito ad un
consorzio fra cooperative e produttori agricoli, l'Agrialpi, con
l'obiettivo di commercializzare le linee alimentari prodotte delle
Cooperative in questione. La licenza di esercizio dovrebbe arrivare
in questi giorni dal Comune di Aosta.
Per quanto riguarda i prezzi, al secondo punto, dato che c'è
questo accordo con un Consorzio di Cooperative, può avvenire che
alcuni prezzi siano quelli di mercato, come accennava il
Consigliere Tonino, ma ce ne sono altri decisamente favorevoli ed
ho qui una lista che non sto a leggere, ma della quale darò una
fotocopia al Consigliere Tonino, comunque in particolare il mais
macinato, il mangime, il latte, il latte in polvere, l'orzo
macinato e la segale possono essere venduti a dei prezzi
vantaggiosi.
L'altro aspetto che l'Agraria tiene a sottolineare è che i
prodotti venduti sono di alta qualità, proprio perchè derivano da
questa serie di trattative legate alla cooperazione. Per quanto
riguarda il bilancio dell'azienda, questo è in sostanziale pareggio
come risulta dalle cifre che poi passerò al Consigliere Tonino, con
un punto nero ancora e cioè la questione degli interessi passivi
sul castelletto.
Per adesso stiamo solo esaminando le differenti questioni,
probabilmente dopo che avremo esaminato il successo di questa linea
commerciale, considerato che l'azienda è risanata, la Regione potrà
intervenire nuovamente per evitare questa inutile emorragia di
valuta, perchè basta essere scoperti di cento milioni per qualche
giorno per pagare delle cifre di interessi passivi
elevatissime.
PRESIDENTE:
Ha chiesto di parlare il Consigliere Tonino.
Ne ha facoltà.
TONINO - (P.C.I.):
Siamo parzialmente soddisfatti della
risposta del Presidente della Giunta. Intanto perchè se la nuova
attività presuppone lo scopo di migliorare l'utilizzazione del
personale è una cosa che può essere utile, essendo ormai chiaro a
tutti che uno dei problemi dell'Agraria Regionale era di avere
rispetto al giro di affari, un numero di dipendenti eccessivo o
comunque personale utilizzato in modo non consono. In questo senso
è opportuno però che questa attività sia fatta bene, cioè che vi
siano adeguati locali e tutte le formalità.
Per quanto riguarda il bilancio della Agraria, mi riservo di
guardare i dati che oggi sono stati forniti. Quello che mi sembra
importante è che con gli interventi che noi abbiamo fornito,
l'Agraria avrebbe dovuto essere già a buon punto nell'attività di
risanamento finanziario. Diversamente la cosa comincia ad essere
preoccupante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK