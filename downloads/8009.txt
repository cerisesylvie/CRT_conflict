Consiglio Regionale della Valle d'Aosta - Oggetto del Consiglio n. 2429 del 26 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2429 del 26 novembre 1986 - Resoconto
OGGETTO N. 2429/VIII - DISEGNO DI LEGGE CONCERNENTE:
"RIFINANZIAMENTO DELLA L.R. 11 AGOSTO 1976, N. 32, CONCERNENTE
L'ADESIONE DELLA REGIONE AL CONSORZIO GARANZIA FIDI FRA GLI
INDUSTRIALI DELLA VALLE D'AOSTA E SUCCESSIVE
MODIFICAZIONI".
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
I due provvedimenti non richiedono
particolare illustrazione; si tratta di ulteriore finanziamento
alle due Confidi, quella dei Commercianti e quella degli Artigiani,
che, per mantenere la quantità e la qualità di agevolazioni in
vigore, grazie all'intervento della Regione, hanno bisogno di
questo ulteriore finanziamento, che si giustifica fra le altre cose
per un aumento del numero degli associati e per un innalzamento del
plafond a seguito di una decisione del Consiglio regionale stesso.
So che esiste da parte di un Consigliere l'ipotesi di presentare
degli emendamenti, farei questo tipo di proposta: in linea di
massima siamo d'accordo, proporrei che questi emendamenti fossero
presentati quando questi provvedimenti ritorneranno in Consiglio
nel 1987, con queste motivazioni: primo, il Consorzio Garanzia Fidi
fra i Commercianti si esaurisce con questo anno 1986, e con il 1987
partirà una nuova Confidi. In occasione della prima discussione che
faremo per la nuova Confidi nel 1987, potremo fare l'inserimento ed
apportare i due emendamenti.
In caso contrario ci asterremo, però accetteremmo il principio
contenuto negli emendamenti, come raccomandazione.
PRESIDENTE:
È aperta la discussione generale. Ha chiesto
di parlare il Consigliere Millet, ne ha facoltà.
MILLET (P.C.I.):
È il sottoscritto che presenterà degli
emendamenti, come ha anticipato l'Assessore. Non capisco come mai
non si possano accogliere questi emendamenti, almeno uno dei due
che ho presentato. Un emendamento è stato accolto quando si è
approvato la Confidi Agricoltori, anche lì rifinanziamento, in cui
si diceva che il contributo è condizionato al versamento delle
quote annuali di iscrizione degli aderenti al Consorzio, perchè sia
il nostro Gruppo che il sottoscritto hanno sollevato diverse volte
il problema, dicendo che c'è una discriminazione fra i commercianti
che sono iscritti alle diverse organizzazioni, e fra quelli non
iscritti. Riteniamo che l'ente pubblico debba garantire, al di là
delle preferenze, l'equità fra tutti gli operatori, siano essi
commercianti od artigiani. Dal momento che soprattutto fra i
commercianti la differenza è abbastanza consistente, abbiamo sempre
sollecitato questo tipo di modifica, a cui spero si possa arrivare
nel 1987. Ripeto che non capisco perchè non si possa accettare
anche questa proposta dal momento che le Confidi sono uguali.
Il secondo emendamento l'ho presentato in quanto nella Confidi
agricoltori è specificato il controllo da parte
dell'Amministrazione regionale; si presenta in Consiglio un tipo di
provvedimento in cui si prevede un controllo, se la Regione lo
ritiene opportuno, ora abbiamo due tipi di intervento, per gli
industriali e per i commercianti, e non si prevede questo tipo di
intervento. Quindi la Regione si atteggia in modo diverso di fronte
ad uno stesso problema. Il secondo tipo di emendamento ha solo
questo significato, di adeguare il controllo della Regione sui vari
Confidi, per cui vorrei comprendere perchè non lo si accetti.
Presento gli emendamenti, voglio che ne rimanga traccia, poi li
posso anche ritirare, ma desidero che resti agli atti in qualche
ufficio della Regione che il sottoscritto ha presentato nel corso
della discussione quegli emendamenti. Mi auguro che questo impegno
nel 1987 si risolva, non è che ne voglio fare una Guerra Santa.
PRESIDENTE:
Il Consigliere Millet ha presentato in sede
di discussione generale gli emendamenti di cui do lettura:
-
Aggiungere all'art. 1 dopo il 1° comma i seguenti
commi:
"2. Il contributo è
condizionato al versamento della
quota annuale di iscrizione degli aderenti al Consorzio.
3. L'Amministrazione regionale si riserva di effettuare, in
qualsiasi momento, controlli sulla destinazione dei crediti
accordati, ai sensi della presente legge, dagli Istituti di credito
alle Imprese industriali aderenti al consorzio".
Ha chiesto di parlare l'Assessore all'Industria, Commercio,
Artigianato e Trasporti Lanivi, ne ha facoltà.
LANIVI (A.D.P.):
Per ribadire quanto ho detto prima; il
fatto è più che altro di tipo organizzativo. Nel 1987 verranno
presentati analoghi provvedimenti che riguarderanno sia le Confidi
Artigiani che Commercianti che Industriali.
Riaffermo quanto ho detto in precedenza, e cioè la nuova Confidi
fra i commercianti, di cui si sta definendo lo statuto e che
dovrebbe essere messo a punto con la fine di questo anno, già
prefigura il superamento della situazione precedente, per cui, dato
che cambieranno le sigle, si rimandava al 1987 sia per non avere
questo tipo di atteggiamento di fronte alla Confidi commercianti
così come è adesso rispetto alla nuova che dovrà sorgere, sia per
l'inserimento su tutte le Confidi di questi discorsi.
Quindi l'impegno c'è, il problema era solo di tipo
organizzativo.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Come ho già detto prima, di fronte alla
dichiarazione dell'Assessore, ritiro gli emendamenti, auspicando
che il prossimo anno si risolva in termini positivi la
questione.
PRESIDENTE:
Passiamo all'esame dell'articolato. Do
lettura dell'art. 1 :
Art. 1
1. La Giunta regionale è autorizzata a concedere, per
l'esercizio finanziario 1986, un ulteriore contributo di L.
500.000.000 per l'abbattimento del tasso di interesse fissato fra
gli istituti di credito ed il consorzio garanzia fidi fra gli
industriali della Valle d'Aosta, di cui alla L.R. 11.8.1976, n.
32,
e successive modificazioni.
PRESIDENTE:
Pongo in votazione l'art. 1 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 2:
Art. 2
1. Le somme eventualmente non utilizzate dal predetto
Consorzio nell'anno 1986, saranno utilizzate negli anni successivi,
per lo stesso fine indicato all'art. 1.
PRESIDENTE:
Pongo in votazione l'art. 2 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 3:
Art. 3
1. L'onere derivante dall'applicazione della presente legge,
previsto in lire 500.000.000 per l'anno 1986 graverà sul Cap. 35750
della parte spesa del Bilancio preventivo della Regione per il
corrente esercizio.
2.
Alla copertura dell'onere di cui al comma precedente si
provvede mediante riduzione di pari importo dello stanziamento
iscritto al cap 50150 "Fondo globale per il finanziamento di spese
per ulteriori programmi di sviluppo (spese di investimento) a
valere sull'intervento previsto all'allegato n. 8 del bilancio di
previsione per l'esercizio 1986.
- Interventi finanziari per il risanamento dei centri storici
a fini abitativi sul quale rimane disponibile la minor somma di L.
1.354.000.000.
PRESIDENTE:
Pongo in votazione l'art. 3 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 4:
Art. 4
1. Alla parte spesa del bilancio di previsione della Regione
per l'esercizio 1986 sono apportate le seguenti variazioni:
In diminuzione
Cap. 50150 "Fondo globale per il finanziamento di spese per
ulteriori programmi di sviluppo (spese di investimento)
L. 500.000.000
In aumento
Cap. 35750 la cui denominazione è così variata:
"Contributo al consorzio garanzia fidi tra gli
industriali"
-
L.R. 11.8.1976, n. 32
-
L.R. 16.6.1978, n. 24
-
L.R. 19.6.1984, n. 25
-
L.R. , n.
L. 500.000.000
PRESIDENTE:
Pongo in votazione l'art. 4 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 5:
Art. 5
1. La presente legge è dichiarata urgente ai sensi del
3°
comma dell'art. 3 dello statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Pongo in votazione l'art. 5 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Pongo in votazione la legge nel suo complesso
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 28
Votanti 28
Favorevoli 26
Contrari 2
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK