Consiglio Regionale della Valle d'Aosta - Oggetto del Consiglio n. 3037 del 13 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3037 del 13 dicembre 2023 - Resoconto
OGGETTO N. 3037/XVI - Continuazione della trattazione
congiunta delle relazioni della Sezione regionale di controllo
della Corte dei conti, del D.L. n. 127 (Legge di stabilità
regionale per il triennio 2024/2026) e del D.L. n. 128 (Bilancio di
previsione finanziario per il triennio 2024/2026). (Reiezione di
nove ordini del giorno. Approvazione di undici ordini del giorno.
Ritiro di quattro ordini del giorno)
Bertin (Presidente)
- Alla presenza di 32 Consiglieri
possiamo riprendere la discussione riguardante l'ordine del giorno
n. 2 di Forza Italia. Consigliera Erika Guichardaz, a lei.
Guichardaz E. (PCP) -
Riprendendo un po' l'intervento
fatto dal consigliere Aggravi questa mattina, anche per noi
quest'ordine del giorno non sarà votato, nonostante abbiamo ieri
votato quello rispetto agli operatori socio-sanitari. In
quest'ordine del giorno invece vengono messe molte altre figure,
secondo noi, ci vogliono delle valutazioni puntuali rispetto
all'estensione di questa indennità, anche ad altre figure e
soprattutto ci vorrebbe anche un'analisi rispetto a come ha
funzionato questa indennità di attrattività, perché, come ha
evidenziato il consigliere Manfrin, le cessazioni hanno continuato
a esservi e quindi evidentemente anche rispetto all'indennità di
attrattività - e lo è stato posto in commissione al Dottor Uberti -
una riflessione più ampia andrebbe fatta.
Sicuramente l'atto aziendale in qualche modo cerca anche di
mettere in campo altre iniziative come quella riferita al benessere
del personale, che, finalmente, trova maggiore attenzione; sicuro
però che dagli atti che vediamo a seguire l'atto aziendale, quindi
alle posizioni di particolare organizzazione e ad altre scelte
aziendali, molto probabilmente questo benessere a cui dovremmo
andare a tendere ancora si deve attendere ad avere, perché lo
dicevo anche rispetto alla questione delle scelte rispetto alla
Pubblica Amministrazione, quindi rispetto alla Regione: ci sono
delle iniziative anche rivolte alla mobilità del personale e quindi
alla valorizzazione del personale e soprattutto magari a un
miglioramento anche del clima organizzativo che non vengono portate
avanti da queste, anche dall'Azienda USL, quindi molto
probabilmente, prima di pensare all'estensione di questa indennità,
anche a tutto il comparto amministrativo tecnico della Dirigenza
amministrativa, bisognerebbe che all'interno dell'azienda ci
fossero delle scelte e delle valutazioni tese a migliorare il clima
all'interno dell'USL e, a questo punto, anche a non rendere
necessaria indennità di attrattività, perché a quel punto molto
probabilmente le persone potrebbero anche sentirsi finalmente
nuovamente parte di quell'azienda e non sentirsi, invece, persone
estranee o addirittura persone che non hanno più voglia di lavorare
in quell'azienda tanto da portare a tutte le cessazioni di cui
abbiamo sentito parlare.
Non me ne voglia il collega Baccega, ma su questo ordine del
giorno noi ci asterremo.
Presidente
- La parola al consigliere Restano.
Restano (GM) -
Presidente, ritengo che quest'ordine del
giorno, così come quello proposto stamattina della Lega, abbia
anticipato un pochino il dibattito che potremo fare la prossima
settimana. Solo per la verbalizzazione, mi pare doveroso
puntualizzare alcuni aspetti, perché mi sembra che si confondano un
pochino ruoli e professioni; all'interno dell'azienda sanitaria
esistono varie figure professionali: dirigenti sanitari, quindi
medici e a seguire veterinari, chimici, biologi e altri ancora;
esistono le professioni sanitarie, infermieri, osteopati,
fisioterapisti, tecnici di radiologia e altri, poi esistono gli
operatori sanitari, socio-sanitari, gli operatori tecnici, i
dirigenti tecnici e amministrativi e poi esiste il comparto degli
amministrativi.
Ho sempre ritenuto, al di là di quanto sia stato fatto con la
legge 22, che ogni settore che ho elencato dovesse avere, da un
lato, la propria dignità ed essere considerato con una legge
apposita, al di là di quello che ognuno di noi possa pensare
rispetto all'indennità di sanitaria o di attrattività, questo
perché non vanno confusi i ruoli e perché, a seconda del momento
storico che si vive, ci può essere la necessità di incentivare una
figura piuttosto che l'altra.
Abbiamo vissuto il periodo delle carenze di medici,
probabilmente quelle di infermieri; viviamo il periodo della
carenza delle altre professioni sanitarie, ho visto in altre
professioni sanitarie richieste di trasferimenti fuori Valle,
richieste di aspettative, persone che non hanno ottenuto
l'aspettativa hanno fatto un concorso per andare a lavorare fuori
Valle e persone che hanno avuto un temporaneo periodo di
aspettativa per andare a lavorare fuori Valle e poi fare le proprie
valutazioni.
Occorre anche fare una distinzione rispetto alla possibilità
della nostra Amministrazione, della nostra Regione di gestire la
formazione di queste figure professionali, perché dove noi possiamo
formare direttamente il personale abbiamo la possibilità di
incidere in una certa maniera e ce ne accogliamo responsabilità e
spese. Dove queste figure debbono frequentare dei corsi di
formazione, delle scuole di specializzazione fuori Regione abbiamo
un'altra possibilità di incidere. Quando si predispone una norma,
bisogna tenere conto anche di queste cose, del momento storico e
della necessità che abbiamo di queste figure e della capacità di
attrarre le figure.
Ora, io lo voterò questo ordine del giorno, perché lo ritengo
uno stimolo alla riflessione con le puntualizzazioni che ho appena
fatto; non vuol dire che voterò sicuramente i prossimi adempimenti,
le prossime proposte di legge, però ritengo invece opportuno e
doveroso discuterne e all'interno di questo contesto il modo per
affrontare nella maniera più compiuta è una proposta di legge,
quindi gli argomenti andranno affrontati con delle proposte di
legge.
La richiesta dell'ordine del giorno è quella di mettere a
disposizione delle risorse e io la vedo di buon grado, però
successivamente dovremmo fare la scelta del caso, la scelta dovuta
e credo che ogni iniziativa per le OSS, per il comparto
amministrativo, per i dirigenti amministrativi e tecnici debba
passare attraverso una specifica disposizione di legge.
Presidente
- La parola al consigliere Baccega.
Baccega (FI) -
Credo che sia necessario fare un po'
d'ordine rispetto agli eventi interessanti che si sono succeduti su
questo argomento e l'avviare un dibattito di questa energia, di
questa forza ci fa sicuramente piacere. L'Assessore ha già
anticipato che chiede di ritirare l'ordine del giorno, altrimenti
voteranno con un voto di astensione come in maggioranza, non sono
risentito se le colleghe di PCP non voteranno questo ordine del
giorno, né sono risentito se altri gruppi non lo voteranno.
L'energia e la forza di questo strumento nasce fin
dall'approvazione della legge 35, quando noi avevamo sottolineato
che in sanità - e appena dopo la pandemia - dovevano essere
premiati tutti coloro che avevano lavorato in sanità; quando si
accede al pronto soccorso, chi è che fa il
triage
? Ditemelo
voi, medici, infermieri? No, sono gli assistenti amministrativi.
L'accoglienza ambulatoriale chi la fa? Gli amministrativi nei vari
ambulatori, in diversi ambulatori; la richiesta di medici di
medicina generale di avere degli amministrativi negli ambulatori
sul territorio, adesso c'è lo sportello itinerante, tre persone, un
bel progetto interessante, che stanno andando sul territorio e si
stanno muovendo sul territorio per dare risposte in termini
sanitari, in termini di accoglienza. Sono degli amministrativi.
Poi devo dire che è incredibile: la legge 22, che è il
post
35, assegna 9 milioni e 300 mila euro all'USL per
l'indennità sanitaria, ex indennità di attrattività; è palese che
di questi 9 milioni e 300 mila euro, 2 milioni e 400 mila euro non
vengono impegnati, vanno in avanzo. Ormai è chiaro. Non si
interviene in quella cosa lì? Non si poteva prevedere la
distribuzione, per esempio, subito alle OSS, che sono sicuramente
in campo a lavorare come profilo sanitario; perché parlo delle OSS?
Perché giovedì 9 novembre, il quotidiano della sanità dà una
notizia che spunta il riconoscimento del valore della professione
di OSS che opera nel sociale, nel terzo settore e nel settore
sanitario, quindi riconoscere l'alto valore sociale della
professione di OSS che opera anche nel settore sanitario. Questo è
un dato chiaro e inequivocabile.
Adesso mi pare che proprio oggi stiano discutendo con i
sindacati per valutare la possibilità di avere le 12 ore
consecutive, anziché le 8; c'è una disponibilità anche in questo
senso. È un segnale, un segnale forte che va nella direzione di un
gruppo di persone, operatori socio-sanitari, che si mettono a
disposizione per dare più risposte in termini di sanità, io credo
che ci siamo detti tante volte che questo percorso è stato un
percorso iniquo, abbiamo fatto operatori di serie A, operatori di
serie B e questo davvero non è assolutamente perseguibile. Certo,
ci vuole una proposta di legge, ha ragione il collega Restano, che
certamente elaboreremo nel prossimo mese e faremo ovviamente
riferimento a tutto quanto si è detto e si dirà nella prossima V
Commissione che è convocata lunedì per l'approvazione del DDL 129.
È sicuramente una divisione tra diverse professionalità che sono
state generate da voi, non da noi, caro Assessore; non siamo noi
che abbiamo generato queste differenze, la scelta di dare prima ai
medici e poi agli infermieri l'indennità sanitaria e poi
successivamente... tutto si è bloccato, ma il dibattito è avviato,
certamente le professioni sanitarie saranno premiate dal DL 129; è
un ulteriore passaggio che va nella direzione che noi intendiamo
dire, tutti vanno in qualche modo premiati, considerando le
differenze di professionalità, di opportunità e di operatività
all'interno del sistema sanitario regionale, perché, come ben
sappiamo, è il bilancio regionale che sostiene la sanità valdostana
e quindi sono risorse che la Regione può e, secondo noi di Forza
Italia, dovrebbe mettere a disposizione di tutto il settore
sanitario, con tutte le risorse che sono state date in questo
bilancio alla sanità. Credo che la missione 13 abbia ben tante
risorse. L'auspicio è che si arrivi poi a fine anno a non vedere
gli avanzi di amministrazione che stiamo vedendo in questi ultimi
anni.
Presidente
- Non vedo altre richieste. Metto in
votazione. La votazione è aperta. La votazione è chiusa.
Presenti: 35
Votanti: 10
Favorevoli: 10
Astenuti: 25 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Grosjacques, Guichardaz Erika,
Guichardaz Jean-Pierre, Jordan, Lavevaz, Lucianaz, Malacrinò,
Marguerettaz, Marzi, Minelli, Padovani, Planaz, Rollandin, Rosaire,
Sapinet, Testolin)
L'ordine del giorno non è approvato.
Passiamo all'ordine del giorno seguente, vale a dire il numero 3
del Gruppo Misto, consigliere Restano, a lei la parola.
Restano (GM) -
Riprendiamo il pomeriggio parlando di
snow farming
. E cos'è lo snow farming che in Valle d'Aosta è
sperimentato ormai da due stagioni? Consiste nella produzione di
neve durante il periodo invernale, neve che viene prodotta nei
momenti più propizi di temperature e umidità, quindi a un costo
inferiore rispetto ad altri momenti. Viene accumulata e conservata,
ricoprendola con dei teli appositi per isolarla termicamente e poi
ancora ricoprendola con un telo geotessile per proteggerla e
riflettere i raggi solari per conservarla fino all'autunno
successivo, per poi utilizzarla anticipando la stagione
sciistica.
In Valle d'Aosta è sperimentata nei comuni di Bionaz dove c'è un
poligono di tiro e una pista da fondo e da quest'anno anche nel
comune di Gressoney. Dai primi rilievi effettuati personalmente
sulla pista, come ho già avuto modo di accennare, l'esperimento, se
vogliamo, definirlo così, ha avuto un suo successo perché i nostri
atleti quest'anno, almeno parte dei nostri atleti, non avrebbero
potuto sciare se non ci fosse stato questo piccolo anello da un
chilometro e duecento metri circa. Hanno sciato anche degli atleti
provenienti da fuori Valle, dei centri sportivi militari e delle
Forze di Polizia provenienti da fuori Valle e hanno anche usufruito
dei servizi che i nostri commercianti hanno potuto offrire loro e
dell'ospitalità della Valle d'Aosta.
Certo che, rispetto al primo anno di sperimentazione, quest'anno
le cose sono andate un pochino meglio perché è stata prodotta un
pochino più di neve e soprattutto la perdita di volume di neve, da
informazioni che ho avuto, si è attestata attorno al 38-39%, mentre
l'anno precedente era stata maggiore anche quest'anno frutto di una
scelta di una diversa collocazione del mucchio di neve, come si
dice: l'esperienza fa scuola; ma così ad occhio, provando il
tracciato, l'offerta che abbiamo potuto mettere in campo può essere
migliorata: la pista può essere più larga e anche più lunga
sfruttando i dislivelli del tracciato attualmente in uso,
soprattutto nel comune di Bionaz.
A Gressoney anche si può produrre più neve, si possono trovare
sinergie diverse tra gli operatori locali e così avremo anche due
piste in due località diverse della nostra Regione, questo se
accompagnati un pochino dalle temperature e dalla buona volontà -
che forse in questo caso non è mai mancata - ci permetterebbe di
evitare trasferimenti in altre Regioni che quest'anno sono ancora
avvenuti e invece di attirare più persone, maggiori turisti dello
sport, definiamoli così, in Valle d'Aosta.
Alla luce di questa esperienza, la richiesta al Governo
regionale, all'Assessore competente è quella di voler far fare agli
uffici un approfondimento tendente a verificare la necessità di
potenziare questi due centri che hanno avviato lo
snow
farming
, tale da renderlo veramente e ancora più attrattivo per
i Valdostani e per gli utenti provenienti da fuori Valle d'Aosta e
perché no? - Assessore, io voglio provocarla - anche di valutare
altri centri per la produzione di neve in stazioni dove si pratica
lo sci da fondo e il biathlon e magari anche in qualche piccola
stazione dove si pratica lo sci da discesa anticipando, per certi
piccoli impianti, la stagione invernale così da poter ospitare
delle squadre agonistiche, che naturalmente verrebbero a pagamento,
anticipando la stagione.
Presidente
- La parola all'assessore Bertschy.
Bertschy (AV-VdA Unie) -
Rispetto all'ordine del giorno e
anche alle valutazioni poste nell'illustrazione che riteniamo tutte
condivisibili, d'altronde lo
snow farming
è nato da un
interesse trasversale del Consiglio, sono iniziative che, pur con
sensibilità diverse, ognuno di noi ritiene utili per garantire, da
un lato, un'offerta maggiore alle infrastrutture anche dello sci di
fondo, per i nostri atleti, per coloro che hanno necessità di
preparare la stagione, ma soprattutto per provare a costruire un
prodotto e un'offerta turistica che anche nei periodi autunnali
possa contare su tracciati che permettano di iniziare a fare un po'
di sci di fondo, come è avvenuto in altre località; ovviamente con
molta umiltà tutti quanti ci siamo messi all'opera, da un lato,
come Amministrazione regionale, mettendo a disposizione le risorse,
alcune località hanno colto questa opportunità, altre forse sono
ancora in fase di valutazione. Se si ricorda, collega, avevamo
composto un gruppo tecnico di lavoro per valutare dove meglio
indirizzare queste iniziali risorse, anche perché poi ci sono
questioni legate all'esposizione, all'altitudine e anche alla
predisposizione di alcuni luoghi per lavorare in questa
direzione.
Sono nati i primi due progetti che sono in una fase di avvio, ma
bene hanno lavorato per cominciare a dare questa risposta e credo
che sia opportuno questo ordine del giorno e sta nella linea
politica che stiamo portando avanti, anche per mettere intorno al
tavolo AVEF con tutti i suoi componenti, gestori e le associazioni,
gli sci club, l'ASIVA, per cercare di governare da un lato
l'offerta verso le disponibilità di queste piste per i nostri
atleti e dall'altra per cominciare - e lo faremo insieme
all'assessore Grosjacques - a utilizzare questi investimenti anche
per completare l'offerta turistica.
Quello che le chiediamo è di emendare l'impegno: togliamo "nel
più breve tempo possibile", nel senso che tanto l'inverno è andato,
stiamo parlando della prossima stagione: diamoci un tempo lavoro
utile a costruire un buon percorso. Rispetto all'impegno sul
valutare la necessità di creare un nuovo polo in Alta Valle al
servizio della popolazione dei turisti, lo emenderemo non perché
non riteniamo che sia anche questo un possibile sviluppo, però
anche un po' per rispetto del lavoro che è stato fatto in
precedenza e anche dei pareri che, nel corso di questi anni, sono
stati espressi dagli Enti locali, quindi sicuramente riuscire a
avere in tre località della nostra regione investimenti sullo snow
farming e un'offerta turistica legata allo sci di fondo è nei
nostri obiettivi, ma condividiamolo col territorio, questo è un po'
quello che volevamo dire.
Se ritiene di poter accettare questi emendamenti, sosterremo
l'ordine del giorno, che visto anche le tante cose che siamo detti
in questi giorni sullo sci e sull'offerta, la cosa che è bello
ricordare è che credo che da uno skipass a 50 euro per i nostri
ragazzi che inizialmente era nato solo per lo sci da discesa,
l'anno successivo è stato allargato anche lo sci di fondo e quindi
i ragazzi valdostani possono prendere tutte e due le tecniche e
magari un domani portare anche all'interno dello "Scivolare" a
scuola altre discipline come avremo modo di discutere più avanti,
così da creare un vero interesse da parte dei giovani verso questi
sport e permettere poi loro di decidere da che parte avviare il
loro interesse futuro.
Presidente
- Ha chiesto la parola il consigliere Brunod,
ne ha facoltà.
Brunod (RV) -
Ringrazio il collega Restano per aver
portato all'attenzione questo tema, un tema sul quale l'anno
scorso, se mi ricordo bene, anche noi avevamo fatto delle
iniziative in merito, perché riteniamo opportuno e necessario che
sempre di più ci siano delle attenzioni riguardo a queste tecniche
di stoccaggio della neve per permettere da una parte, come è stato
detto prima, di iniziare nei tempi giusti la parte di allenamento
per gli atleti a livello agonistico, ma è anche giusto ricordare
che molte località, fuori dalla Valle d'Aosta, anche su iniziativa
di privati, hanno investito delle risorse su questo settore proprio
per fare del turismo attraverso questa modalità di
snow
farming
.
Ben venga, ci fa molto piacere che da parte del Governo ci sia
attenzione a questo tema e ci sia soprattutto la voglia e la
volontà di passare da un progetto sperimentale a un progetto più
strutturato che permette di ottenere ancora degli obiettivi
maggiori non soltanto come abbiamo detto a livello agonistico, che
è un aspetto molto importante, per i ragazzi dell'ASIVA, dei vari
settori e varie specialità, ma soprattutto come una disciplina che
guarda al turismo per la nostra Regione in quei periodi in cui
magari c'è bisogno di più attenzione.
Come è stato detto, è giusto collaborare con il territorio,
possiamo anche constatare che dai riscontri sui
social
a
volte sono positivi a volte sono negativi; comunque dagli addetti
ai lavori, dagli appassionati di questo mondo, c'è molta
attenzione, c'è molta richiesta. È ovvio che sono delle cose che
vanno condivise tutti insieme e quindi riteniamo più che opportuno
dedicare del tempo, delle attenzioni per crescere sotto questo
punto di vista che può darci delle grandi soddisfazioni. Grazie per
la vostra attenzione.
Presidente
- Ha chiesto la parola il consigliere Restano,
ne ha facoltà.
Restano (GM) -
Grazie, Assessore per la risposta e grazie
al consigliere Brunod per l'intervento e per la puntualizzazione
che ha fatto con il suo intervento. Il presidente Testolin nel suo
intervento ha dichiarato la disponibilità del Governo a realizzare
dei sogni. Questo può essere un sogno per tutti gli appassionati di
sport e per gli operatori delle piccole località di montagna e
quindi in questo caso andiamo a realizzare insieme una parte dei
sogni del mondo sportivo. Dico fin da subito che vengono accettate
le proposte di emendamento dell'Assessore nel più breve tempo
possibile che ho indicato nell'ordine del giorno e perché ad oggi
la sperimentazione autunnale è terminata e quindi possiamo metterci
in moto per fare le valutazioni, ma la parola dell'Assessore è
sintomo di garanzia, quindi sono sicuro che sarà fatto nel più
breve tempo possibile e quindi possiamo tranquillamente togliere
dal testo quella parte e ritengo corretta la suggestione di
lasciare alle località la valutazione, perché ovviamente chi lavora
sul posto conosce meglio di noi il territorio, di dove realizzare
questi impianti. Grazie per l'approvazione.
Presidente
- Aspettiamo soltanto le modifiche, sono
arrivate le modifiche, mettiamo in votazione il testo così come
modificato. La votazione è aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Erika Guichardaz e Minelli)
L'ordine del giorno è approvato.
Passiamo ora all'ordine del giorno n. 4, consigliere Brunod, a
lei la parola.
Brunod (RV) -
Questo ordine del giorno dal titolo:
"Scivolare a scuola: ulteriori proposte", visti i contenuti del
disegno di legge regionale n. 127 e il disegno di legge n. 128,
tenendo conto che l'articolo 37 del capo ottavo su disposizione in
materia di sport e turismo del disegno di legge regionale numero
127 prevede la proroga del progetto "Scivolare a scuola" fino
all'anno 2026 dove l'onere derivante dall'applicazione del presente
articolo è rideterminato per il triennio 2024-2026 in annui euro
40.000 sulla missione 6, programma 1, titolo 1.
Durante l'audizione in Commissione consiliare sui due disegni di
legge l'Assessore competente ci ha riferito che le modalità di
attuazione del progetto "Scivolare a scuola" per la stagione
invernale 2023/2024 saranno le medesime delle precedenti edizioni;
ricordiamo che nel corso di questa legislatura in alcune occasioni
abbiamo presentato iniziative che valorizzavano positivamente il
progetto "Scivolare a scuola" ma che al tempo stesso si chiedeva di
valutare la possibilità di ampliare maggiormente il numero di
discipline da poter far provare ai ragazzi e anche poter prevedere
da parte dei professionisti dei vari settori delle dimostrazioni
pratiche sul campo. A titolo esemplificativo stiamo parlando, ad
esempio, di possibilità di integrare la disciplina del biathlon,
piuttosto che lo scialpinismo anche ovviamente tenendo sempre buone
le località che ad oggi sono già previste per effettuare le
giornate del progetto "Scivolare a scuola"; riteniamo che in vista
del progetto "Scivolare a scuola" della stagione invernale
2024/2025 sarebbe molto interessante poter prevedere una più ampia
programmazione e gestione dei contenuti da trattare durante le
diverse giornate, sia in aula che sulla neve, in modo tale che
tutti i ragazzi possano usufruire di questo progetto come una
grande opportunità per scoprire ancor meglio alcune tematiche sulla
montagna in generale, sul mondo sportivo, sulle sue regole e dei
relativi valori. Si impegna il Governo regionale a prendere in
considerazione le riflessioni e i contenuti espressi nelle premesse
dell'ordine del giorno affinché in merito al progetto "Scivolare a
scuola" stagione invernale 2024/2025 possano essere fatte delle
nuove valutazioni e considerazioni con tutti i soggetti
potenzialmente coinvolti circa la possibilità di poter integrare
ulteriori discipline sportive a livello sperimentale.
Presidente
- Assessore Bertschy, a lei la parola.
Bertschy (AV-VdA Unie) -
Accetteremo l'ordine del giorno
come l'abbiamo accettato l'anno scorso e quindi, da un lato, ci
scusiamo per non essere ancora riusciti a portare avanti
completamente l'iniziativa, dall'altro evidenziamo anche un po'
quali sono stati i limiti fino ad ora; condividiamo politicamente
l'interesse da parte di tutti noi che i ragazzi, i giovani possano
fare delle esperienze nuove, soprattutto apprendere le prime basi
di tecniche di sci che riguardano, per esempio, quello che più
volte lei ha sottolineato quello dello sci alpino o d'altro ancora,
però il limite che abbiamo trovato è che l'organizzazione del
progetto "Scivolare a scuola" non si basa ovviamente solo
sull'attività dell'Amministrazione regionale e la mia risposta è a
nome anche dei colleghi Grosjacques e Guichardaz, che rappresentano
sport e istruzione, perché le istituzioni scolastiche sono il
pilastro di questa iniziativa; se le istituzioni scolastiche
aderiscono, noi poi possiamo organizzare insieme, ognuna per nostra
parte, il lavoro da fare.
Il limite che abbiamo un po' incontrato è che dobbiamo trovare
persone con delle competenze, delle professionalità disponibili a
organizzare il progetto come viene organizzato per la scuola,
perché è bene ricordare ed è anche un po' per questo che abbiamo
ricordato che cosa rappresenta "Scivolare a scuola": non è tanto
una modalità per dare uno skipass a prezzi convenienti e basta, ma
si tratta di creare delle occasioni per tanti ragazzi, quest'anno
sono quasi mille, di andare a calpestare i campi da sci, da
discesa, da fondo o altro ancora quando ci riusciremo, per
permettere loro di fare un'esperienza accompagnando questo a un
primo percorso in un'aula teorico sulla sicurezza che deve
accompagnare lo stare in montagna: utilizzare degli impianti da sci
quando si tratta di impianti o stare sui campi da fondo quando si
tratta di questo.
Dovremmo riuscire - e io magari per questo le chiedo la
disponibilità anche a una collaborazione - ad allargare le
professionalità per far sì che si possa aggiungere all'interno del
percorso iniziale teorico all'interno delle scuole la parte che
riguarda la sicurezza, e credo che per lo sci alpinismo ci sono
tante cose da dire, e poi di portarli sui campi da sci a fare anche
questa pratica, lo accogliamo con questo obiettivo, proviamo a
vedere, finita questa fase di bilancio, nei primi mesi dell'anno
nuovo di mettere tutto intorno al tavolo e capire quale
professionalità aggiungere.
Presidente
- Consigliere Brunod, a lei la parola.
Brunod (RV) -
Ringraziamo l'Assessore per la
disponibilità nel fare questo sforzo. Siamo noi i primi a ritenere
che non sia una cosa così semplice, come abbiamo detto nelle nostre
premesse dell'ordine del giorno, riteniamo questo progetto, questa
iniziativa molto importanti e con un risultato altrettanto
importante, perché comunque c'è una bella partecipazione e credo
che tutta quest'aula, se riesce a lavorare per aumentare ancora i
numeri del progetto è un grande traguardo per tutti.
Come è stato detto, è giusto partire a livello sperimentale,
senza fare i passi più lunghi della gamba, cercando di
sensibilizzare tutte quelle figure professionali, che ad oggi hanno
già delle competenze su queste possibili nuove discipline che
potrebbero essere integrate come, per esempio, sappiamo che negli
ultimi anni a livello federale nella FISI, sono stati fatti dei
corsi per tecnici federali e allenatori di scialpinismo; oppure le
stesse guide alpine sicuramente hanno delle competenze basilari per
fare delle dimostrazioni sia didattiche in aula che dimostrazioni
sul campo propedeutiche poi successivamente a fare magari provare
ai ragazzi direttamente l'esperienza di queste nuove discipline. Io
credo che un passo per volta si possa arrivare a questa
integrazione, ovviamente, ci va il personale, prima di tutto,
disponibile e sensibilizzarlo al meglio, perché questa è una
potenzialità che la nostra Regione può offrire ai nostri ragazzi e
tutti qui dentro riteniamo che più ragazzi fanno sport e più è un
grande successo per tutti. Grazie per la vostra disponibilità.
Presidente
- Metto in votazione. La votazione è aperta.
La votazione è chiusa.
Presenti: 35
Votanti: 34
Favorevoli: 34
Astenuti: 1 (Rollandin)
L'ordine del giorno è approvato.
Ordine del giorno n. 4 di PCP, consigliera Minelli, a lei la
parola.
Minelli (PCP) -
Nel disegno di legge 127 che stiamo
esaminando, all'articolo 24, è autorizzata la concessione di un
contributo per le spese di funzionamento al Centro servizi per il
volontariato per un importo di 100 mila euro ed è specificato per
il solo anno 2024.
Nella relazione che accompagna il disegno di legge si legge che
il Dipartimento delle politiche sociali sta lavorando a un disegno
di legge sul terzo settore, nel quale verrà previsto a regime un
contributo per il funzionamento dell'Ente o degli Enti del terzo
settore accreditati sul territorio, quali il CSV; a tal fine nel
bilancio di previsione è stato previsto un fondo speciale per il
finanziamento di questo intervento.
Noi abbiamo già parlato di questa realtà in precedenti Consigli
presentando delle iniziative specifiche e abbiamo ricordato - ed è
un accento che pongo anche adesso - che il CSV è una realtà molto
importante per la nostra Comunità, che è un punto di riferimento
non soltanto per le associazioni che hanno fatto un'adesione
formale al centro e che hanno la loro sede presso il centro stesso,
ma per molte altre e per tutto il mondo del volontariato
valdostano: stiamo parlando di circa 200 associazioni.
Il Presidente del CSV ha evidenziato che nel medio periodo il
centro continuerà a lavorare per arrivare alla realizzazione di
quella che è considerata la casa del volontariato, un luogo di
ritrovo e d'incontro che possa valorizzare e sottolineare la
dignità del lavoro quotidiano svolto per l'intera Comunità
valdostana da parte delle associazioni di volontariato; nel suo
intervento poi anche in Commissione, durante l'audizione e
nell'ambito della discussione della manovra finanziaria, ha in
pratica ribadito questi concetti.
Noi, convinti dell'importanza che questa realtà rappresenta per
la nostra Regione, chiediamo con l'ordine del giorno al Governo di
valutare la concessione di questo contributo previsto dall'articolo
24 anche per le successive annualità e, in particolare, a prevedere
nella prima manovra di assestamento del bilancio delle risorse per
la progettazione e poi a seguire la successiva realizzazione di una
casa del volontariato valdostano, possibilmente attraverso il
recupero di una struttura esistente da individuare e noi riteniamo
che questa struttura dovrebbe essere in città per ovvie ragioni,
perché una sede centrale è più utile per tutte le associazioni che
fanno riferimento, in modo da avere in futuro una sede dignitosa e
adeguata proprio in considerazione del ruolo che viene esercitato
in Valle d'Aosta dal mondo del volontariato e
dell'associazionismo.
Presidente
- La parola all'assessore Marzi.
Marzi (SA) -
Abbiamo previsto sulla missione 20 del
bilancio di previsione 2024/2026 un fondo speciale per il
finanziamento della revisione della legge regionale 16/2005 in
materia di volontariato. Tale proposta, già trasmessa al
Dipartimento legislativo e che contiamo di portare in Consiglio nel
corso del 2024, prevede un contributo annuale per gli Enti
accreditati in Valle d'Aosta, quale il Centro servizi per il
volontariato. Ciò renderà quindi strutturale il sostegno regionale
a chi svolge un ruolo così centrale per il mondo del volontariato
come il CSV; ricordiamo che i CSV a partire dal 2019 sono
finanziati sul Fondo Unico Nazionale, alimentato dai contributi
delle fondazioni di origini bancarie. Nel corso degli anni tali
finanziamenti hanno subito delle contrazioni, passando da circa 350
mila euro del 2019 agli attuali 265 mila. Per far fronte a tali
contrazioni e consentire al CSV di continuare a garantire i propri
servizi alle associazioni aderenti, abbiamo quindi previsto un
contributo regionale straordinario e destinato agli enti
accreditati, quali il CSV, sul 2024, nelle more del disegno di
legge strutturale di cui sopra. La previsione di individuare una
struttura da dedicare alla Casa del volontariato è una questione
già seguita e monitorata dagli Uffici del patrimonio regionale e in
tale senso sono in corso le interlocuzioni con il CSV. Per questo
motivo, le chiediamo di ritirare l'ordine del giorno, altrimenti ci
asterremo.
Presidente
- Ha chiesto la parola la consigliera Minelli,
ne ha facoltà.
Minelli (PCP) -
L'Assessore ci ha detto cose che aveva
già evidenziato quando ha risposto alle nostre iniziative nei
passati Consigli; la novità è che, se così sarà, insomma, lungo il
corso del 2024 dovrebbe essere portata questa legge che riguarda
appunto il mondo del terzo settore e che prevederà un contributo
annuale strutturale, questa è una buona notizia. Per il resto, il
fatto che i CSV sono finanziati attraverso le fondazioni bancarie e
che nel tempo c'è stata una contrazione delle risorse lo
sappiamo.
Per quello che riguarda invece la seconda parte della nostra
richiesta e che era quella legata alla casa del volontariato
valdostano, io sono stata abbastanza precisa e ho detto che la
nostra intenzione o comunque la proposta che noi facciamo è quella
di individuare una soluzione che sia una soluzione in città e,
dalle notizie che in qualche modo abbiamo - e penso che sono quelle
interlocuzioni a cui lei ha fatto riferimento -, non sarebbe così.
Noi chiediamo che si cerchino delle soluzioni che siano il più
possibile vicine a quella che è stata finora la scelta della
collocazione del CSV, io credo che non ci sia una ridondanza nella
richiesta che noi facciamo, anzi ci sia una puntualizzazione e
manteniamo l'ordine del giorno.
Presidente
- Altri? Metto in votazione. La votazione è
aperta. La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Jean-Pierre Guichardaz, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet, Testolin)
L'ordine del giorno non è approvato.
Passiamo all'ordine del giorno successivo di Forza Italia: il n.
4. La parola al consigliere Marquis.
Marquis (FI) -
Con questa iniziativa sostanzialmente si
chiede la predisposizione di un piano per l'inclusione
ludico-sportiva delle persone con disabilità e si trae spunto da
iniziative che sono state poste in essere quest'anno che hanno
avuto un buon successo. La prima è l'iniziativa "Salire su,
l'arrampicata per tutti", che è stata organizzata da CVA in
collaborazione con le guide alpine. Nei mesi di luglio e agosto
2023 ha avuto, come dicevo, un esito non solo soddisfacente ma
straordinario a livello di partecipazione: sono stati coinvolti
circa 800/1000 ragazzi in tre giornate che si sono svolte in quel
di Gressan, Arnad e Courmayeur e poi c'è stata ancora una giornata
aggiuntiva nella palestra della scuola militare alpina dove c'è
stato un avvicinamento dei ragazzi alle pareti a salire alla
scalata e sostanzialmente in questa esperienza sono stati coinvolti
anche diversi disabili circa il 7-8% dei ragazzi complessivamente
interessati. È stata, come dico, un'esperienza che è stata svolta
da CVA su loro iniziativa insieme alle guide alpine alle quali
credo che dobbiamo essere grati per questa disponibilità di
volontariato di partecipazione che è stata messa a disposizione dei
giovani; al di là di questa iniziativa, c'è anche l'iniziativa "Lo
sci per tutti", che è sempre rivolta alle persone con disabilità e
in questo è un'iniziativa che è stata avviata per dare anche delle
possibilità di sviluppo turistico con coinvolgimento nella discesa
delle persone con disabilità; a oggi hanno aderito i maestri di sci
e le guide alpine che si stanno formando per l'accompagnamento di
queste persone con difficoltà. Sono già state fatte anche delle
acquisizioni di tutte le strumentazioni che sono necessarie per
svolgere questa attività. Queste due iniziative danno spunto per
tutta una serie di riflessioni: innanzitutto che il mondo della
disabilità non può essere coinvolto tutto nel medesimo sport ma ci
sono disabilità e disabilità e quindi ci possono essere delle
persone che possono essere interessate dalle attività sportive di
un certo tipo e altre diciamo magari in situazioni meno
difficoltose tipo quello dello sci, potrebbe esserci, ad esempio,
il nuoto o tutta una serie di altre discipline. Sostanzialmente
queste iniziative in genere sino ad oggi sono state promosse per
ciò che concerne la Regione con l'utilizzo di fondi che sono stati
resi disponibili dall'Europa, quindi man mano che si verificavano
delle disponibilità o delle opportunità, in qualche modo sono state
colte, però se noi vogliamo mettere al centro la persona con
disabilità, non possiamo aspettare che ci siano delle opportunità
che provengono da fondi o bandi di natura europea, bisogna
sostanzialmente predisporre una pianificazione dove si individuano
le risposte per le persone con disabilità per il coinvolgimento
ludico sportivo e dopodiché, una volta concepito questo piano, si
mettono a terra le iniziative conseguenti.
Pertanto abbiamo presentato quest'ordine del giorno che chiede
due cose: la prima di rendere strutturali queste iniziative che
sono state al momento poste in essere e, al secondo punto quello di
creare un piano entro - abbiamo scritto - 180 giorni, che possa
ricomprendere anche iniziative in altre discipline per favorire
l'inclusione attraverso l'attività ludico-sportiva alla quale poi i
vari Assessorati si attengono nell'attuazione anche in funzione
delle disponibilità economiche che ci saranno, delle opportunità
che possono arrivare dai bandi, quindi ci potranno essere
finanziamenti europei, dei finanziamenti regionali, ma bisogna
dotarsi di una visione affinché queste esperienze abbiano anche un
carattere di continuità perché far fare una esperienza magari a
delle persone che hanno trovato anche soddisfazione in
quell'iniziativa e poi che rimane fine a sé stessa perché l'anno
dopo non ha continuità non credo che poi possa dare anche dei
risultati positivi in termini di inclusione.
Presidente
- Risponde l'assessore Grosjacques.
Grosjacques (UV) -
Sì, grazie Presidente e grazie anche
al collega Marquis per aver portato all'attenzione queste due
iniziative che fanno parte di percorsi anche se diversi, perché uno
organizzato dalla CVA, l'altro dall'Amministrazione regionale con
il coinvolgimento di altri portatori di interesse e che hanno visto
- ho potuto verificarlo personalmente anche per quel che riguarda
le giornate di arrampicata, sono stato sul posto - davvero un
grande successo e hanno fatto passare dei giorni di felicità; io la
definisco così, a ragazzi con disabilità.
Per quel che riguarda però le due iniziative il "Salire su,
l'arrampicata per tutti", come le ho detto, è stato realizzato da
CVA di concerto con le guide alpine, non è pertanto in questa sede
che occorre avanzare la richiesta che possa diventare un
appuntamento fisso in quanto questo rientra nella discrezionalità
di scelta degli organizzatori; l'Amministrazione regionale può
attuare azioni di sensibilizzazione verso il tema dell'inclusione
sociale delle persone con disabilità, anche considerato il successo
dell'iniziativa "Scivolando" in tal senso il ripetersi della stessa
così come la nascita di nuove attività ed è per questo che abbiamo
convocato un tavolo di lavoro con tutti gli enti tra i quali CVA
proprio per coordinare l'organizzazione di questa e altre attività
e anche di impegni che ciascuno prende nell'ambito del sostegno di
attività, le più varie, in modo che ci sia un coordinamento.
Per quel che riguarda "Lo sci per tutte le abilità", il progetto
è tuttora in corso e da poco è stata concessa una proroga di sei
mesi in virtù della quale le attività dovranno concludersi entro il
mese di settembre 2024 e quindi è prematuro in questa fase
prevedere una forma di stabilizzazione del progetto in quanto non
si è ancora nelle condizioni di verificarne i risultati; rammento
che le attività progettuali coinvolgono una pluralità di soggetti,
quindi i professionisti della montagna, gli operatori
dell'accoglienza, del soccorso e azioni in zone pilota aventi
determinate caratteristiche. Solo alla luce di una valutazione a
360 gradi delle attività realizzate, ritenuti positivi i risultati
conseguiti, sui quali credo che possiamo già dare una valutazione
più che positiva, potranno essere previste eventuali modifiche
delle attività anche al fine di rendere il modello applicabile ad
altre realtà valdostane, perché, come sappiamo, oggi le zone
coinvolte sono 5.
Per quel che riguarda la seconda parte, in particolare al
riferimento alla fruizione del tempo libero, gli esiti di numerose
iniziative con finalità sportive consentono ormai di riconoscere in
concreto l'educazione fisica, l'attività fisica e lo sport nelle
loro diverse espressioni culturali, sia come parte del patrimonio
immateriale dell'umanità, sia quali importanti fattori in grado di
produrre benefici individuali e sociali, tra cui la salute e la
partecipazione attiva dei giovani e degli anziani ad attività
comuni, nonché il miglioramento dei rapporti fra persone e gruppi
sociali. La pratica sportiva, da parte delle persone con
disabilità, è attualmente possibile rispetto a numerose discipline
- e qui voglio anche integrare quello che ci siamo detti questa
mattina nella risposta agli ordini del giorno del collega Restano -
e l'Assessorato del turismo, so che questa cosa non appassiona i
colleghi, la incentiva e sostiene mediante la concessione di un
contributo forfettario a favore della delegazione regionale Valle
d'Aosta del Comitato Italiano Paraolimpico, per gli oneri di
gestione dell'attività di promozione e gestione dell'attività
sportiva dei soggetti con disabilità, svolta direttamente dalla
stessa o da organismi o Enti sportivi riconosciuti dal Comitato,
costituiti e operanti in Valle d'Aosta.
A mero titolo esemplificativo, riporto alcuni dati che mi sono
stati forniti oggi dalla Disval rispetto alla propria attività e in
relazione al finanziamento che ottiene. Per quel che riguarda
l'attività agonistica, sono presenti due squadre che partecipano al
Campionato italiano di
curling
in carrozzina. Alcuni di
questi atleti fanno parte anche dell'attuale squadra della
nazionale, iscritti alla Federazione Sport Ghiaccio, sono 12 oltre
a un ragazzo sotto i 18 anni; ci sono due persone che praticano lo
sci alpino a livello agonistico, tesserati alla Federazione Sport
Invernali Paraolimpici, uno di 34 anni e uno di 39 anni. Per quel
che riguarda le attività amatoriali, tesserate a Disval che
praticano sport a livello amatoriale sono 90 persone di tutte le
età. Oltre alle iniziative citate nell'ordine del giorno, sono in
atto alcune iniziative finalizzate all'avvicinamento alla pratica
di svariati sport, tra questi ricordiamo
handbike
, il tennis
in carrozzina, l'atletica leggera, lo sci da discesa, lo sci
nordico. I progetti già realizzati e quelli in corso di
realizzazione sono stati accomunati e sono accomunati dalla volontà
di creare sempre più sinergie generatrici di buone prassi e
concrete opportunità per le persone.
L'intenzione della maggioranza pertanto è di accettare questo
ordine del giorno con due modifiche: la prima riguardo al primo
punto dell'impegnativa, come ho illustrato poco fa al collega
Marquis, trattandosi di iniziativa in particolare quella
organizzata dalla Compagnia Valdostana delle Acque, quindi da
verificare con loro attraverso questo tavolo che verrà convocato
nei prossimi giorni, quindi il punto 1 è riformulato con la
seguente dicitura: "a valutare la possibilità di rendere
strutturali le azioni di cui alle premesse", quindi le due citate
da lei, ma non solo queste perché ne ho citate altre, "previa
concertazione con tutti i soggetti interessati a conclusione dei
progetti, a seguito di un'analisi critica dei risultati conseguiti,
affinché possano essere replicati in altre zone del territorio
valdostano": dico questo perché ci vuole l'assenso formale, ma
posso confermare che questi due progetti hanno avuto un ottimo
successo e un gradimento da parte dei fruitori.
Mentre per quel che riguarda la seconda parte dell'impegnativa,
in accordo con il collega Marzi con il quale mi sono confrontato
per predisporre la risposta, chiediamo che venga tolto il termine
dei 180 giorni, quindi la riformulazione è: "a predisporre un vero
e proprio piano che ricomprenda anche iniziative in altre
discipline per favorire l'inclusione attraverso l'attività
ludico-sportiva", esattamente nella direzione che viene chiesta
dall'ordine del giorno.
Per cui sulla base di queste due modifiche, se accettate dai
colleghi proponenti, la maggioranza voterà quest'ordine del
giorno.
Presidente
- Ha chiesto la parola il consigliere Restano,
ne ha facoltà.
Restano (GM) -
L'intervento dell'Assessore probabilmente
non l'ho seguito bene, richiede una puntualizzazione, poi lei mi
corregga con un cenno se ho capito male, ma questa materia ci
appassiona. Tant'è che le abbiamo chiesto una modifica della legge
3 per ampliare lo spettro dell'attività sportiva dei disabili.
Siamo molto attenti a questa materia e ringrazio il collega
Marquis; grazie alla sua iniziativa, che ha chiamato in causa la
CVA, quale attore di una lodevole proposta, mi ha fatto venire in
mente che tra gli sport vi è anche la pesca sportiva: qua abbiamo
parlato più volte di una riserva speciale di pesca che necessita di
un intervento, e vi è la disponibilità del Comune, per poterla
rendere praticabile ai disabili e per renderla anche attività
sportiva, siccome su quell'asta torrentizia insistono delle
strutture CVA, quale migliore occasione di questa per aggiungere
attraverso una piccola parola nell'impegnativa "attività di pesca"
una grande iniziativa che renderebbe la Valle d'Aosta unica nel suo
genere come lodevole proposta di attrattiva sportiva e turistica.
Io la invito a riflettere su questa mia suggestione, perché sarebbe
veramente una cosa importante: capacità di coinvolgere il turismo,
lo sport, l'ambiente e anche l'industria che produce energia
elettrica.
Presidente
- Ha chiesto la parola l'assessore
Grosjacques, ne ha facoltà.
Grosjacques (UV) -
Era solo per puntualizzare e dare una
risposta al collega Restano, al di là della questione della pesca,
abbiamo parlato di allargare il ventaglio degli sport che potranno
essere messi a disposizione delle persone con disabilità, quindi
sicuramente ragioneremo anche su quel tema lì.
Volevo chiarire, rispetto a quello che lei ha chiesto: ho detto
che a lei e ai colleghi non appassiona quando io parlo di
concessione di contributi, non ho detto che non siete appassionati
al tema della disabilità, perché l'aveva portato più volte in
questo Consiglio, volevo solo chiarire questo aspetto.
Presidente
- La parola al consigliere Marquis.
Marquis (FI) -
Due considerazioni in merito alle risposte
e alle proposte fatte dall'Assessore di emendamento. Partirei dalla
seconda che è più semplice: "a predisporre entro 180 giorni un vero
e proprio piano che ricomprenda le iniziative in altre discipline
per favorire l'inclusione attraverso l'attività ludico-sportiva";
180 giorni era un obiettivo che ritenevamo adeguato di tempo, non è
questo il problema, cioè se lei prende l'impegno di rendere
prioritaria l'iniziativa e di seguirla con attenzione, noi siamo
soddisfatti e le diamo la fiducia. Ovviamente, a fine di ogni
bimestre del prossimo anno inizierò a chiedere conto dello stato di
avanzamento dei lavori, per non trovarci poi, come è capitato in
altre occasioni, che abbiamo aspettato il termine ultimo per capire
come stavano le cose e poi ci siamo accorti che non era ancora
stata iniziata la trattazione dell'argomento.
Per quanto, invece, riguarda il primo punto, mentre lei lo
declinava, mi è venuta in mente una cosa che non vorrei che,
scritta così, creasse un intralcio al ripetere l'iniziativa
relativa al "Salire su, l'arrampicata per tutti ", nel senso che,
se ho capito bene, lei ha detto che al termine della realizzazione
di queste iniziative faremo la valutazione, ma siccome le
iniziative non terminano tutte nello stesso momento, non è che
quella che è terminata e che per essere riproposta al mese di
luglio prossimo avrebbe la necessità di interloquire magari dal
prossimo mese per poterla organizzare deve aspettare quella che
scade fra un anno e mezzo e quindi rimane bloccata perché abbiamo
votato quest'ordine il giorno. Vorrei che fosse risolto questo
equivoco perché non ci fossero dei pregiudizi per la ripetizione di
questa attività che ha dato delle grosse soddisfazioni e che se la
società CVA fosse disponibile insieme alle guide alpine a
riproporla credo che sarebbe una buona cosa. Una battuta finale: ci
fa piacere che questo pomeriggio abbiate intrapreso la volontà di
iniziare a interloquire con CVA.
Presidente
- Metto in votazione. La votazione è aperta.
La votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Passiamo all'ordine del giorno seguente, del Gruppo Misto, la
parola al consigliere Restano.
Restano (GM) -
Questo ordine del giorno tratta la
mobilità sostenibile per tutti. L'articolo 33 del disegno di legge
127 prevede delle modifiche all'articolo 8 e all'articolo 10 della
legge numero 16 dell'8 aprile 2019, la legge che tratta i principi
di esposizione per lo sviluppo della mobilità sostenibile; in
pratica l'articolo 8 aumenta i contributi per l'acquisto dei
veicoli a bassa emissione, credo si intendano i veicoli elettrici,
e l'articolo 10 incentivi per l'installazione di stazioni di
ricarica domestiche, previste dalla legge che ho richiamato prima:
la legge 16.
Come è già stato accennato da qualcuno durante il dibattito in
discussione generale, malgrado questi incentivi l'acquisto di
un'auto elettrica è sempre molto oneroso, perché oltre
all'importante incentivo che mette a disposizione la Regione,
l'acquirente deve versare parecchie decine di migliaia di euro,
quindi non tutte le famiglie hanno questa disponibilità, e
soprattutto questa disponibilità non appartiene ai più giovani.
Allora come fare ad aiutare i più giovani e ad avvicinarli a
questa sensibilità ambientale? Quei più giovani che già possiedono
un'auto, la suggestione che vogliamo lasciare a questo Consiglio è
quella che, riprendendo iniziative del passato, potremmo
incentivare la trasformazione di auto a benzina o a gasolio in auto
che utilizzano il gas e - perché no? - anche il metano, così magari
è la volta che facciamo riaprire il distributore in Valle d'Aosta.
E questo lo possiamo fare attraverso un modico incentivo che
potrebbe aggirarsi, così come è proposto nell'emendamento che mi è
stato - ahimè - bocciato, attorno ai mille euro a soggetto che si
avvale di questa opportunità. Appunto chiediamo al Governo
regionale e all'Assessore competente, in continuità con gli
importanti provvedimenti che sono già stati messi in campo
dall'Amministrazione, di valutare, di concedere contributi per la
riconversione delle auto, così come ho appena illustrato, e di
farlo modificando la norma nel più breve tempo possibile.
Presidente
- La parola all'assessore Bertschy.
Bertschy (AV-VdA Unie) -
L'articolo 2, comma 1, lettera
b), della legge regionale citata, non pone vincoli sul tipo di
alimentazione, ma prevede un limite massimo di emissioni, vale a
dire 70 di CO2 per chilometri percorso, in astratto è quindi
possibile già oggi ottenere il contributo.
Al di là del fatto che per una proposta come questa mi riservo
un'analisi più compiuta e mi sembra giusto anche comunicare che
sulla legge sulla mobilità sostenibile ci sarà necessità, sulla
legge 16, di un aggiornamento nel corso del prossimo anno per
attualizzarla. Ecco tutta una serie di evoluzioni che ci sono state
e noi ci asterremo su questo provvedimento perché l'obiettivo della
legge è quello di ridurre le emissioni e di avere questo tipo di
risultato finale, non tanto quello di dare dei contributi. La
valutazione quindi potrà continuare; rispetto all'articolo che più
volte è stato citato in aula, voglio solo ricordare, ieri si
parlava a proposito di un ordine del giorno che prevedeva di
mettere risorse sulla spesa corrente, che si tratta di capitoli A,
a spesa d'investimento, quindi da non confondere nella dinamica
della gestione del bilancio, e che l'obiettivo per quello che ci
riguarda di quell'articolo legge è di provare a costruire un
percorso culturale che avvicini i giovani in maniera particolare ad
acquistare, attraverso la mobilità privata, veicoli sempre meno
inquinanti. Nessuno ne ha fatto una questione di classe o di
differenze sociali, anzi i contributi sono a disposizione di tutti,
fino a un massimo di 14 mila, fino al massimo del 50%, io credo che
per acquistare un veicolo si tratta di una buona proposta che vale
per qualsiasi tipo di famiglia, per qualsiasi tipo di situazione e
soprattutto che veramente crea delle condizioni di educazione
culturale differenti dal passato. Avremo modo ancora di parlare di
questo durante la discussione del bilancio, ma posso garantirvi che
quello è lo spirito della legge e quello è l'obiettivo che vorremmo
raggiungere.
Presidente
- Consigliere Restano, a lei la parola.
Restano (GM) -
Grazie, Assessore, per la
puntualizzazione. Guardi, le chiedo scusa, ma io probabilmente ho
frainteso, perché io intendo che l'acquisto sia una cosa e la
riconversione sia un'altra; probabilmente, se in norma ci fosse un
articolo specifico per la riconversione, sarebbe tutto molto più
chiaro. Certo che giunge spontanea una riflessione, visto quello
che giustamente lei ha detto, sarebbe curioso verificare con questa
norma di quanto abbiamo abbattuto gli inquinamenti prodotti dalle
autovetture.  Sicuramente questo obiettivo è l'obiettivo a cui
tendere ed è molto ambizioso. Nelle sue parole è emerso anche che,
però, l'altro obiettivo è quello dell'educazione verso il rispetto
ambientale dei giovani ed è proprio per questo che la
trasformazione, il passaggio da un tipo di combustibile all'altro,
attraverso una spesa minore rispetto a quella di un acquisto
diretto, sarebbe una buona iniziativa, però prendo atto di quanto
da lei affermato e spero che si lavori in questo senso. Non ritiro
l'iniziativa e andremo al vuoto e poi confidiamo nella sua buona
volontà.
Presidente
- La parola alla consigliera Minelli.
Minelli (PCP) -
Come ha sottolineato l'Assessore, la
legge 16/2019 prevede contributi per i veicoli a bassa emissione
cioè nella fattispecie di veicoli che producono emissioni di CO2
non superiori ai 70 grammi per chilometro; al di là di questo, la
proposta che è stata avanzata dal collega Restano è una cosa
diversa effettivamente della riconversione dell'alimentazione di
autovetture e di autocarri immatricolati come Euro Zero con un
impianto a gas metano GPL. Noi rileviamo che questa proposta è come
dire assolutamente non in continuità con lo spirito di quella legge
ma non solo di quella legge, parlo della
roadmap Fossil Fuel
Free
, della strategia per lo sviluppo sostenibile e via di
questo passo, perché se poi vogliamo anche fare riferimento a una
sensibilità ambientale, prevedere adesso una riconversione con
l'utilizzo di impianti a gas metano o a GPL va nella direzione
contraria nel senso che questi sono dei combustibili fossili e
l'obiettivo che ci siamo dati è quello di liberarci da questo tipo
di fonti, quindi, dal nostro punto di vista, non è una proposta
accettabile. A margine faccio anche un'altra annotazione: concordo
sul fatto che le proposte che sono state inserite invece nel
disegno di legge per favorire la mobilità sostenibile e l'acquisto
dei veicoli elettrici sono apprezzabili così come concordo sul
fatto che la legge 16 del 2019 deve essere rivista per alcune sue
parti. L'ho già detto altre volte e lo ripeto, in particolare per
quello che riguarda i contributi per l'acquisto di alcuni
dispositivi su cui abbiamo avuto a suo tempo delle perplessità che
manteniamo ancora oggi.
Presidente
- Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 14
Contrari: 2
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Seguente ordine del giorno n. 5, consigliere Aggravi, a lei la
parola.
Aggravi (RV) -
Il quinto ordine del giorno di
Rassemblement Valdôtain vuole portare all'attenzione dell'Aula un
tema che è già stato affrontato anche da varie iniziative sia
consiliari sia anche da un lavoro che si è fatto, almeno dal punto
di vista delle proposte dei primi ragionamenti, in seno al
Consiglio politiche del lavoro di cui faccio parte insieme
all'Assessore e insieme anche al collega Padovani.
Quando fu presentato il documento "Alleanza del Lavoro di
Qualità" il sottoscritto fece delle considerazioni, se vogliamo
anche di stimolo, rispetto a quello che è comunque un documento di
intenti su cui bisogna giustamente innestare tutta una serie di
iniziative. Una delle iniziative, che tra l'altro erano anche state
oggetto di una mia proposta, comunque di un mio suggerimento e che
aveva anche trovato dei primi ragionamenti nell'ambito appunto del
Consiglio, era stata quella di una problematica che, tra l'altro,
anche i rappresentanti delle categorie ricordano ogni volta - in
parte è stato anche ricordato in un passaggio delle audizioni che
li hanno coinvolti - cioè quelli della necessità di trovare
alloggio e sistemazione per i laboratori del settore, qui abbiamo
voluto citare turistico, ricettivo, commerciale, ristorazione per
evitare di perdere appunto dei settori o comunque delle attività. A
fronte di questo vorremmo con questa proposta cercare di mettere
insieme le due deleghe principali, dal punto di vista del Governo
vedo che mi risponderà penso l'Assessore al turismo, ma in realtà è
anche quota parte diciamo delle politiche del lavoro e quindi
appunto citavo l'assessore Bertschy, l'idea di promuovere, appunto
di impegnare e comunque promuovere anche una possibile soluzione o
una possibile valutazione di soluzioni che possano appunto essere
funzionali a favorire la disponibilità di alloggi e quindi di
locazioni a favore dei lavoratori che operano nei settori che ho
citato poco fa.
La prima impegnativa riguarda quindi e chiede agli Assessori con
delega al turismo e alle politiche del lavoro di concerto con il
Consiglio permanente degli Enti locali, le associazioni di
categoria appunto dei settori che ho citato, nonché quelle anche
dei proprietari di alloggi ad avviare entro 30 giorni
dall'approvazione del presente ordine del giorno un tavolo
funzionale a identificare possibili interventi normativi o la
perseguibilità di misure volte a diminuire l'impatto fiscale e
tariffario in ambito comunale - ad esempio, l'IMU, la TARI, le
tariffazioni - solo ad oggi dedicati a locazioni di dipendenti dei
settori già citati. Spesso succede che in realtà come quella da cui
provengo hanno anche una problematica di concorrenza perché
giustamente il proprietario di alloggi, facendo una scelta tra la
locazione di natura turistica e quella destinata, invece, magari a
lavoratori o comunque a soggetti che operano nell'ambito ovviamente
si fa le sue valutazioni e preferisce una all'altra.
Una delle proposte delle valutazioni fatte che, tra l'altro,
erano già state in una riunione del Consiglio politiche del lavoro,
tra l'altro con il rappresentante del Consiglio permanente degli
Enti locali, era quella per l'appunto di valutare alcune possibili
misure di facilitazione relativamente all'impatto fiscale e
tariffario che comunque i proprietari di alloggi hanno e quindi
cercare di creare delle condizioni di favore per venire incontro
rispetto alla messa a disposizione di locali per dipendenti di quei
settori e nella logica dell'impegnativa a fronte di questo tipo di
attività da fare con quelli che pensiamo possano essere le
categorie e gli Enti di riferimento rispetto alla problematica,
quella di impegnare poi il Governo, a fronte delle conclusioni
dell'attività di cui al punto precedente che ho citato, a
presentare entro alla definizione del prossimo bilancio di
previsione i conseguenti interventi di natura legislativa o
finanziaria atti a recepirli, quindi in questo caso c'è anche un
fronte temporale che non è sicuramente da considerare non
verosimile o troppo gravoso, perché comunque diamo quasi un anno di
tempo.
Questa è una soluzione che cerca o, meglio, è una via che cerca
una soluzione non tanto nella realizzazione - anzi non nella
realizzazione di nuove strutture come può essere invece
l'intervento di cui stamattina ho citato che riguarda l'Assessore
al turismo nella realizzazione di facilitazioni invece per la
realizzazione di strutture destinate a integrare l'attività
turistica o comunque le strutture e le aziende turistiche - ma un
tentativo di cercare delle soluzioni con chi ha tutte le
possibilità per comprendere quali possono essere i margini di
manovra e i margini di possibilità e quindi andare invece incontro
a chi mette a disposizione questi alloggi e magari anche favorire
una prossimità nell'ambito di località turistiche, che, come ho
detto prima, oggi ovviamente vedono una concorrenza maggiore
nell'andare a locare a scopo turistico o comunque a soggetti che
non lavorano in loco degli alloggi oppure addirittura in alcuni
casi a lasciarli sfitti, perché va detto che c'è anche questo
fenomeno anche se è più difficile da monitorare però, per
conoscenza personale, posso dire che c'è anche questa
situazione.
Presidente
- La parola all'assessore Grosjacques.
Grosjacques (UV) -
Grazie al collega Aggravi per aver
portato all'attenzione quest'aula un tema sul quale stiamo
lavorando su più fronti. Infatti risponderò anche per conto
dell'assessore Bertschy, che, come lei citava, sul tavolo delle
politiche del lavoro sta facendo gli opportuni ragionamenti per
trovare una soluzione.
Per quel che riguarda l'Assessorato del turismo, ovviamente il
problema della difficoltà di reperimento dei lavoratori è noto a
tutti e riguarda tutti i settori, come lei ha giustamente
evidenziato; sono state fatte anche delle iniziative in altre
Regioni o Province autonome che però sono state molto settoriali,
nel senso che si sta lavorando solo in un'unica direzione, che è
quella dei lavoratori del settore turistico ricettivo, mentre
l'ipotesi, che è quella che lei ha evidenziato, è di mettere a
fattor comune di tutte le attività del comparto, quindi
turistico-ricettivo, commerciali e eventuali altre esigenze che
dovessero prospettarsi.
Per cercare di fornire soluzioni alle criticità, è stato
istituito un apposito tavolo tecnico che ha già iniziato a redigere
un articolato finalizzato al riuso di edifici esistenti destinati
ad attività turistico-ricettiva o commerciale da destinare
all'alloggio del personale di aziende alberghiere. Si tratta di una
norma di natura prevalentemente urbanistica, ma nulla vieta che
questo articolato diventi la base su cui effettuare di concerto con
tutti gli attori coinvolti altri ragionamenti e disciplinare altre
forme di intervento finalizzate alla soluzione del problema.
Io stesso ho incontrato qualche giorno fa il rappresentante
dell'ADAVA e il rappresentante del CPEL delegato a questa
problematica e abbiamo appunto focalizzato l'attenzione sul
recupero di edifici oggi non utilizzati, tra i quali anche
eventuali edifici di proprietà comunale, quali scuole o altri
immobili che potessero essere messi a disposizione in queste
località o nelle località limitrofe, quindi in quelle a maggior
concentrazione di lavoratori e in quelle immediatamente di
prossimità, anche perché questo ridurrebbe un po' i costi di
affitti successivi. Il ricorso alla leva fiscale con l'ipotesi di
riduzione delle imposte locali per chi loca i lavoratori delle
imprese interessate, richiamato nelle premesse dell'ordine del
giorno, necessiterebbe anche di approfondimenti in merito alle
misure compensative da garantire ai Comuni per la riduzione del
gettito conseguente; nel dirle che chiediamo il ritiro, non perché
non siamo interessati al punto, ma per come l'ho descritto, perché
stiamo già lavorando su più fronti e aggiungo proprio con riguardo
alle attività dell'assessore Bertschy, che proprio per le
motivazioni e le attività che le ho elencato, verrà portato avanti
l'obiettivo dell'ordine del giorno anche nell'ambito del tavolo
costituito con gli Enti locali e l'ADAVA proprio per dare una
significativa risposta a un problema sentito da tutti. Le chiediamo
il ritiro con l'impegno ovviamente di continuare a lavorare sui
tavoli aperti per portare quanto prima un disegno di legge martire
nelle Commissioni che possa essere ovviamente messo a disposizione
e modificato dalle Commissioni competenti.
Presidente
- La parola al consigliere Aggravi.
Aggravi (RV) -
Io questo ordine del giorno non lo ritiro,
Assessore, ma non tanto in ottica o in volontà di contrasto, ma
perché stiamo parlando di due cose diverse; nel senso che, e
l'avevo detto proprio in premessa, ben venga il tavolo di cui ci ha
parlato, però quella ha una finalità di andare a valutare nuove
situazioni e recupero, per carità, dell'esistente, ma non tocca o
comunque non riguarda a logiche già sul mercato ed eventuali
soluzioni di facilitazione, principalmente tariffazioni o tributi
comunali, e quindi effettivamente, ed è corretto, degli
approfondimenti necessari sulle misure compensative per gli Enti
locali che dovessero applicare queste potenziali facilitazioni
devono essere valutate ed è proprio per quello che nella logica
dell'impegnativa si dava come tempo quello di arrivare fino al
prossimo bilancio, anche perché sappiamo benissimo che la fiscalità
è meglio gestirla un anno per l'altro, perché altrimenti creiamo
notevoli problematiche non solo programmatorie agli uffici del
bilancio e alla Regione, ma perché sono tematiche che costano e su
cui bisogna giustamente fare gli adeguati approfondimenti, quindi
l'obiettivo dell'impegnativa era intanto dar corso a una proposta
fatta ancorché in forma orale e al Consiglio politiche del lavoro,
a questo punto valuterò eventualmente di formalizzarla anche lì,
nell'interesse anche e soprattutto dell'assessore Bertschy e anche
del rappresentante del Consiglio per gli Enti locali.
Quello che mi spiace è che la finalità era un'altra, cioè era la
volontà di riuscire a liberare, la metto così, determinati alloggi
che spesso e volentieri rimangono sfitti perché c'è anche qualcuno
che fa un ragionamento dicendo o lo affitto dal punto di vista
turistico, oppure piuttosto niente e quindi mi subisco maggiormente
la tassazione di riferimento e quello che mi spiace è che poteva
essere un'occasione in più o comunque poteva integrare quel lavoro.
Perché non lo ritiro? Perché penso che quel disegno di legge che
intendete presentare, ancorché martire, ha una finalità di altra
natura e sicuramente sono più che certo che, nel momento in cui si
dovesse valutare di fare anche delle proposte che possano avere un
obiettivo di contemperare la tassazione comunale e quindi
identificare misure compensative, si ripresenterebbe il problema di
dire dobbiamo approfondire. Se vogliamo approfondire, lo facciamo
prima, sennò oggettivamente non vedo come si possa farlo poi una
volta che c'è il testo martire; ripeto: mi spiace perché lo abbiamo
concepito, lo abbiamo scritto nella maniera più propositiva, più
larga possibile proprio per fare i dovuti approfondimenti.
E le dico anche che nello scrivere si sono pensate due cose: da
un lato, la complicazione che poteva esserci per quello che
riguarda la parte di Enti locali, nel senso che la normativa di
riferimento per la tariffazione comunale è tutt'altro che semplice,
lo sanno benissimo gli uffici e chi si occupa di quel lavoro e
quindi poter andare a identificare delle modalità di come fare;
eventualmente dare lo spazio anche ai Comuni che fossero in grado
di farlo, perché potrebbero esserci delle realtà che non lo sono
per poter andare a capire come poter fare un anno per l'altro. Tra
l'altro, l'anno 2025 è un po' particolare per tutti, poter fare
delle valutazioni in tal senso, soprattutto anche dal punto di
vista dei proprietari di alloggi - e per quello citavamo le
associazioni dei proprietari di alloggi maggiormente
rappresentativi - anche dal lato loro per poter fare i dovuti
approfondimenti, proprio perché la tassazione sulla casa è
tutt'altro che semplice, quindi ci spiace che l'occasione non sia
stata colta, ripeto, la ripresenteremo al Consiglio politico del
lavoro e non è detto che la ripresenteremo anche in altre
situazioni, che questo ordine del giorno sia un martire utile alla
causa.
Presidente
- Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo al seguente, n. 5 di PCP, consigliera Erika Guichardaz,
a lei la parola.
Guichardaz E. (PCP) -
Sì, torniamo su un tema caro al
nostro gruppo e non solo: quello della reintroduzione del
bon
chauffage
; ne abbiamo ampiamente parlato durante la discussione
generale, ne abbiamo parlato ieri durante la discussione rispetto
alla misura unica. Quello che rileviamo è che in questo bilancio
non vi sono misure strutturali proprio riferite alle persone
fragili e alla povertà che sta crescendo in Valle d'Aosta. Abbiamo
anche parlato di tutta la questione del teleriscaldamento che sta
sicuramente, anche sotto questo punto di vista, vessando proprio le
famiglie più bisognose. Ecco quindi che con quest'ordine del giorno
chiediamo nuovamente al Governo di prevedere al più presto la
riattivazione del bon chauffage o di una misura strutturale stabile
per dar in qualche modo sostegno a quelle famiglie in difficoltà,
tenuto conto che in Valle d'Aosta purtroppo i costi anche del
riscaldamento sono diversi rispetto altrove; questa è la cosa che
viene richiesta in questo ordine del giorno.
Presidente
- Ha chiesto la parola l'assessore Marzi, ne
ha facoltà.
Marzi (SA) -
Con riferimento alla legge 43, che voi
richiamate nell'iniziativa - che è una legge approvata
dall'Assessorato delle attività produttive nel 2009, cioè 14 anni
fa -, ad oggi e da qualche anno non risulta essere di fatto
finanziata; ad oggi non sono finanziati contributi "a pioggia" per
finanziare, appunto, entro certi limiti di ISEE e per zone
climatiche, tutte le famiglie valdostane per riscaldare la propria
casa. Voi però ci chiamate con quest'ordine del giorno a sostenere
per il riscaldamento di casa le famiglie fragili: il Dipartimento
Politiche Sociali però già presta sostegno alle famiglie fragili
valdostane tramite una legge, la 23 del 2010, che abbiamo di fatto
appena rinnovato e l'abbiamo inoltre rinnovata solo con due voti di
astensione e cioè i vostri.
Ai sensi dell'articolo 14 della 23 del 2010, infatti, sono
previsti contributi per le spese energetiche delle famiglie
fragili, tutto ciò però all'interno di un percorso che non può
essere "a pioggia" e che deve vedere un processo di presa in carico
del nucleo familiare da parte del servizio sociale. Per questo
motivo, quindi, e visto che c'è già una legge e una misura
strutturale per antonomasia dedicata a sostenere le famiglie
fragili per i costi energetici, le chiediamo di ritirare
l'iniziativa, altrimenti ci asterremo. Se il tema invece resta
quello di prevedere coperture generalizzate e per tutti non
inserite a bilancio, tra l'altro, non è corretto proporlo di questi
tempi e quindi, a maggior ragione, ci asterremo.
Presidente
- La parola al consigliere Manfrin.
Manfrin (LEGA VDA)
- Grazie Assessore per la sua risposta
e ringrazio anche i colleghi di PCP per aver introdotto un tema che
in questo caso verrà votato come impegno politico ma che più tardi,
o al più tardi domani verrà votato concretamente con eventuali
coperture finanziarie. Come dire? Recepisco da questa sua risposta,
Assessore, finalmente un po' di chiarezza e questo lo apprezzo
particolarmente; recepisco anche però un certo tentativo da parte
sua sostanzialmente di dire che siccome la legge 23/2010 è stata
votata dal questo Consiglio, chi l'ha votata tendenzialmente non
può essere a favore del
bon chauffage
, cosa che però non
corrisponde a verità e non corrisponde a verità esattamente per le
motivazioni che lei ha elencato, cioè il fatto che lei dica che
questo è il vero nocciolo della questione e si collega con la
questione della misura unica di cui abbiamo parlato ieri, è che
nella sua visione, nella sua proposta, una persona per poter
ottenere quel tipo di aiuto che è previsto dall'articolo 14 della
legge 23/2010, deve avere e deve seguire un percorso di presa in
carico che lei conosce qual è e sa qual è la complessità di questo
tipo di presa in carico. Questo tipo di presa in carico è
un'operazione particolarmente complessa e io la invito a riflettere
su un dato: un dato che le associazioni dei consumatori hanno
fornito in audizione, che cosa hanno detto le associazioni dei
consumatori in audizione? Che ci sono in Valle d'Aosta 5.000
famiglie che si trovano in una condizione di povertà energetica;
ora, lei immagini, provi a fare il calcolo di cosa significa per le
politiche sociali della nostra Regione prendere in carico e
lavorare 5.000 pratiche differenti, tutti gli anni, quando arriva
l'inverno, arrivano 5.000 pratiche e vengono lavorate. Ora, lei
immagini che cosa deve significare per le politiche sociali della
nostra Regione considerando che non vado errato, ma qui guardo il
collega Baccega, che più o meno i conti li ha sottomano meglio di
me: le assistenti sociali sono circa 50 più o meno in servizio (un
po' meno di 50): 50 assistenti sociali divise 5.000 famiglie, che
significa molte più persone, ecco. Lei immagini che cosa significa
fare questo tipo di percorso e prendere in carico questo tipo di
numeri. Qual era la parte che sicuramente era positiva del
bon
chauffage
? Il
bon chauffage
è un contributo che lei
definisce a pioggia, ma che in realtà era mirato, perché non è il
contributo che dice, "chi vuole", "qui c'è una gerla con dei soldi
dentro, venite, prendete una manciata e andate poi a casa"; era un
contributo che doveva essere sottomesso a una serie di requisiti.
La Giunta decideva quali erano questi requisiti e tendenzialmente
erano requisiti di reddito e a seguito di questa selezione di
requisiti si andava a disciplinare l'erogazione di questo aiuto
sulle famiglie che avevano maggiore necessità, che non
necessariamente deve poi corrispondere proprio a requisiti di
reddito, perché banalmente in alcune proposte che abbiamo
formulato, secondo noi, doveva tenere conto anche di requisiti, per
esempio, di collocazione geografica, perché è assolutamente
lampante il fatto che chi magari ha anche un reddito di poco
superiore rispetto al limite di ISEE che uno vuole stabilire, ma
abita a Chamois, tendenzialmente avrà maggiori necessità rispetto
al riscaldamento e banalmente anche rispetto allo spostamento. Per
esempio, il Friuli Venezia Giulia sui buoni benzina, questo
ragionamento l'ha fatto, andando a premiare le zone
altimetricamente più in alto rispetto a chi è più in basso; a
prescindere da questo, chi è residente nelle cosiddette "terre
alte", quindi nelle zone più alte, avrà una maggiore necessità di
fondi per poter riscaldare la propria abitazione rispetto a chi
abita più in basso. Ecco, quindi i concetti di reddito, i concetti
di collocazione geografica e residenza possono essere
tranquillamente mixati e non si trasformano in un contributo a
pioggia: si trasformano in un contributo mirato per le persone che
ne hanno maggiore necessità. Queste sono valutazioni che nelle
varie elaborazioni che abbiamo fatto nel tempo abbiamo lasciato
alla Giunta e la Giunta poteva stabilire in maniera assolutamente
autonoma, avendo anche i dati che purtroppo spesso noi non abbiamo,
quella che era la migliore soluzione possibile, ecco, quindi che
l'applicazione di quello che lei dice, cioè del neo riformulato
articolo 14 della 23/2010, diventa assolutamente impossibile,
mentre invece una misura come quella del
bon chauffage
diventa assolutamente utile. Lo ricordo ancora una volta: il
bon
chauffage
è stato introdotto da una parte per sostituire quelli
che una volta erano i buoni benzina, ed è stato fatto un
ragionamento anche intelligente. Il ragionamento intelligente era
dire: "vabbè, se non possiamo supportare le persone per i loro
spostamenti, supportiamo le persone per una cosa che in Valle
d'Aosta è assolutamente essenziale e necessaria, e quindi il
riscaldamento". Questo è un ragionamento assolutamente
intelligente, però si è fatto in anni - ricordandoci che il
finanziamento di questa misura si è fermato nel 2018 - nei quali la
guerra in Ucraina non c'era; i prezzi delle fonti energetiche di
approvvigionamento erano infinitamente più bassi rispetto a questi.
La cosa curiosa è arrivare in un momento nei quali i prezzi
dell'energia schizzano alle stelle e dire "sapete che c'è, questa
misura ve la togliamo".
Non solo, "beh sì, degli aiuti ce li abbiamo, però dovete andare
dall'assistente sociale, dirgli che avete una necessità, fargli
vedere le ricevute, fargli vedere che lavoro avete, far valutare il
vostro nucleo, poi sottomettersi al giudizio che vi dicono, ma
potreste fare questo, dovreste fare quell'altro". Io ho visto
spesso i progetti dell'assistente sociale che ti dà 50 euro e ti
dice, però devi avere un quaderno dove mi dici, di questi 50 euro
che cosa fai. "Ah, io con 10 euro...", "eh no, non potevi comprare
questo"; oppure quello che è stato fatto, mi ricordo con sovietica
memoria durante il Covid quando si davano i buoni per fare la spesa
alle famiglie, ma la spesa non la faceva la famiglia, la spesa la
faceva il Comune nel negozio che diceva lei, coi prodotti che
diceva lei, ed era tutto irreggimentato. Mi sembrava veramente di
essere tornati all'epoca di Kolchoz e di Sovchoz, era una roba
sovietica, una roba veramente incredibile. A fronte di questo
invece dare la possibilità con un aiuto come il
bon
chauffage
che è stato utilizzato per anni con profitto, su cui
nessuno obiettivamente ha avuto niente da ridire, è, secondo me,
l'idea migliore e lo strumento migliore per contrastare quella che
spesso è una povertà anche latente, quindi noi continueremo a dire
che il
bon chauffage
è assolutamente necessario, che non è
una misura pioggia, che non è una misura così fatta per... non ho
idea io del perché ci sia questa contrarietà. Dall'altra parte
dobbiamo anche dircelo, guardarci in faccia e dircelo; ragazzi, non
possiamo venire qua in Consiglio e dire: "oh, abbiamo un miliardo e
otto, mille miliardi, mille mila milioni a disposizione, però sai
che c'è, il
bon chauffage
eh, no, quello non possiamo; le
l'indennità delle OSS eh, no, quello non possiamo. No, quello non
possiamo. Eh, non possiamo niente". Allora, o ci sono tanti soldi e
si possono usare per tante cose, o i soldi evidentemente con questo
non ci sono. Noi continuiamo a rimanere pervicacemente a favore di
un aiuto concreto per le famiglie, come quello del
bon
chauffage
e vedremo un po' quale sarà la collocazione di questa
maggioranza.
Presidente
- La parola al consigliere Baccega.
Baccega (FI) -
Devo dire che il collega Manfrin ha molto
ben tracciato il percorso di un intervento che condivido in tutte
le sue affermazioni. Non si tratta di un contributo a pioggia, però
le aspettative davvero erano tante quando sono usciti i comunicati
stampa, 1 milione 800 mila euro, qui ci sono le risorse, davvero
c'è una svolta in questa Regione perché ci danno risposte
fondamentali. Ma è tutto un no, tutto un dire: "no, ma qui non ci
siamo, lì non ci siamo, qui c'è la legge 27", la legge 27 la
conosciamo molto bene, sappiamo bene qual è il percorso, sappiamo
bene che molto spesso alcune famiglie non riescono ad accedere
all'assistente sociale, un po' perché gli assistenti sociali sono
stracolmi di contatti, ma soprattutto perché non hanno nessuna
possibilità di farsi prendere in carico, perché la presa in carico
è un momento importante, è un momento nel quale c'è un percorso da
avviare. Allora credo che comunque certe famiglie rimangono in
difficoltà, qualcuno ti dice: "non vado dall'assistente sociale
perché sennò mi toglie i bambini", non l'avete mai sentito questo?
Vede, Assessore, che l'ha sentito anche lei. C'è questa
arrière-pensée
a rivolgersi a certi uffici in certi momenti
di disagio familiare, ecco che il
bon chauffage
era un
momento significativo e importante per dare delle risposte a tutte
queste famiglie, come hanno detto in Commissione le associazioni,
ci sono oltre 5 mila famiglie che sono fortemente in difficoltà e
allora bisognava dare delle risposte. Noi sosterremo con grande
convinzione questo ordine del giorno che era stato presentato dalle
colleghe.
Presidente
- La parola alla consigliera Erika
Guichardaz.
Guichardaz E. (PCP) -
Ringrazio i consiglieri Manfrin e
Baccega per aver ben espresso quanto condividiamo pur non avendo
votato le modifiche alla 23/2010 perché forse l'Assessore si
dimentica ma mescola un po' capra e cavoli, cioè quella modifica
non andava certo a intervenire su questo pezzo e se lei si ricorda
la motivazione per cui non abbiamo votato quella legge, è perché
gli emendamenti della Lega migliorativi non erano passati e perché
ritenevamo che quella misura fosse insufficiente: ecco perché le
diciamo che proprio perché non abbiamo votato quella misura
chiediamo nuovamente l'introduzione di questa e ripetiamo: il
bon chauffage
, a parte il fatto che non era dato a pioggia,
si ricorda male, ma dall'altra parte non andava a intervenire solo
sulle famiglie con assistenti sociali, eccetera; ci sono anche
famiglie - e forse non avete la percezione di cosa sta succedendo
in Valle d'Aosta - che magari perché hanno acceso dei mutui nel
tempo o perché hanno i figli all'università o altro, si trovano in
questo momento in difficoltà. Non so se queste persone parlano solo
con me, Baccega e Manfrin, ma credo che ognuno di noi ne conosca
persone in questa situazione e con 1 miliardo e 800 milioni che
avevamo a disposizione, 6 o 7 milioni per queste famiglie non
c'erano? Lo vedremo a seguito dell'emendamento presentato dalla
Lega perché effettivamente c'erano e quindi vedremo chi andrà a
sostenere questa misura che ripetiamo essere indispensabile.
Presidente
- Metto in votazione l'ordine del giorno. La
votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo all'ordine del giorno n. 5 di Forza Italia. Consigliere
Baccega, a lei la parola.
Baccega (FI) -
Sì, in realtà spettava alla Sinistra
presentare un argomento di questo tipo, però ormai è dall'inizio
della legislatura che stiamo lavorando in questa direzione e anche
qui lavoriamo a favore delle famiglie.
Abbiamo preso atto, anche dall'audizione che abbiamo avuto con
l'ARER il mese scorso, che questi progetti PINQuA, "Sicuro Verde
Sociale", gli accordi quadri, dall'"Abitare al lavoro", tutta una
serie di percorsi che sono stati chiamati dall'Amministrazione come
sistemazione generale di un quartiere, parlo del quartiere Cogne,
dove si parla di sistemazione di piazze, di sistemazione di
edifici, di chiusura di piazze che purtroppo creano danni ai
percorsi viabili all'interno del quartiere, ma questa non è una
scelta nostra, è la scelta della triade comunale ovviamente. Nuti,
Cometto e Sartore è la triade comunale che ha ideato la ciclabile e
questo percorso. Noi riteniamo che, come abbiamo fatto l'anno
scorso per altro, tutti questi progetti hanno sicuramente una loro
logica, ci sono i cappotti in molti edifici del 110%, alcuni
cappotti sono cappotti al 50%, poi vedremo il risultato dal punto
di vista energetico, se il contenimento, che è l'obiettivo
principale di questi investimenti, parliamo di 44 milioni
ovviamente, vanno nella direzione auspicata.
Faccio un'altra riflessione: ci sono 128 famiglie in più che
hanno chiesto una casa popolare, hanno fatto la domanda per la casa
popolare nel 2023, quindi passiamo dai 517 che sono in graduatoria,
nella graduatoria 2022, a 645 nuclei familiari che sono nella
graduatoria provvisoria che sarà approvata a breve; non è destinata
a scendere, è eventualmente destinata a salire perché devono
verificare i ricorsi che ci possono essere.
Ora, questo è già un segnale molto forte. Il primo segnale è che
intanto non si trovano alloggi sul mercato libero, non ce ne sono,
il mercato della locazione in Aosta e dintorni è completamente
bloccato e quindi quelli che non possono vanno a chiedere la casa
popolare. Aggiungo di più: case popolari non se ne assegnano,
perlomeno case popolari decenti non se ne riescono ad assegnare;
perché? Perché queste case all'interno, al di là dei lavori che si
stanno verificando e l'anno scorso voi avete stanziato 1.060.000
più 1.080.000 euro per i due accordi quadro ed è stato un segnale
importante, perché andremo a ristrutturare anche lì una quarantina
di alloggi, quello che noi chiediamo adesso a voi, siccome non è
sufficiente perché cresce sempre di più la domanda, è un intervento
significativo; ma non l'abbiamo chiesto con un emendamento per
evitare di non scombussolare il bilancio in questa fase, in questo
momento. Mettiamoli in variazione di bilancio a giugno, quando c'è
ovviamente, come avete fatto l'anno scorso, come si è fatto l'anno
scorso e diamo una risposta più breve, perché questi alloggi
nell'ambito degli accordi quadro, nell'arco di tre o quattro mesi
sono ristrutturati e pronti. Sarebbe un segnale davvero importante
perché sono anni che non si costruiscono più alloggi, anni; c'era
un'abitudine che era ormai organizzata, ogni anno 120, 140, 160
alloggi: venivano in parte ristrutturati, in parte edifici nuovi e
si davano delle risposte. Ricordo anni e anni fa c'erano più di
1300 persone in graduatoria, nuclei familiari in graduatoria; piano
piano si è riusciti a dare delle risposte, ma adesso la tendenza è
di nuovo a incrementare... attenzione, diventa pericoloso. Per
questo noi diciamo che è importante prevedere un investimento, non
abbiamo neanche messo l'importo, ma una cinquantina di alloggi ha
senso che possano essere ristrutturati con delle risorse che
possono venire fuori dall'avanzo dell'amministrazione e messe a
disposizione a giugno o a luglio, quando ci sarà il rendiconto per
fare interventi e dare delle risposte. A quel punto sarà ancora più
facile perché l'auspicio è che questi cantieri che sono in
subbuglio - e uso un termine delicato - possano essere completati,
altrimenti davvero ne vedremo delle belle! Aspetto una sua
risposta, Assessore.
Presidente
- La parola all'assessore Sapinet.
Sapinet (UV) -
Grazie collega Baccega. Ringrazio
dell'iniziativa, anche del modo con la quale l'ha esposta, lei che
l'ARER lo conosce bene, sia lato opposizione ma anche sia lato del
Governo essendo stato prima di me laddove oggi sono io. Abbiamo
parlato spesso dell'importante sostegno, che non solo questa Giunta
ma anche quella precedente, perché poi è lì che è partito tutto con
l'assessore Barmasse all'interno della Giunta Lavevaz... questo
intero Consiglio anche, perché poi molte iniziative sono state
approvate all'unanimità, a favore del tema dell'edilizia
residenziale pubblica, a partire dalla legge 8 del 2022. Lei ben
ricordava nello scorso assestamento, in seguito a una sua
iniziativa, dove si chiedeva un milione e mezzo, ma poi si è andati
sui due accordi quadri da un milione e 80 mila euro l'uno, con
interventi che impegnano ARER per un lavoro di circa 60 alloggi;
questo è più o meno con 2 milioni e 160, sono 60 alloggi, anche se
non mettiamo le cifre quando parliamo di 50 alloggi, bene o male,
si fanno due conti.
Ulteriori lavori su alloggi sfitti sono previsti nell'ambito di
quei progetti, di altri importanti programmi, come il PINQuA, che
ha l'obiettivo entro la fine del 2025, di rendere disponibili circa
100 alloggi ora sfitti o con "Sicuro Verde Sociale", con il quale è
previsto un recupero alla riqualificazione di altre 56 unità
immobiliari ora sfitte; poi la nuova programmazione per gli anni
2024/2026 comprenderà inoltre ulteriori risorse che sono destinate
alla ristrutturazione di alloggi per circa ulteriori 30 unità,
sicuramente poi i dati che lei ci elenca delle graduatorie sono
dati che devono fare riflettere giustamente e sui quali bisogna
sicuramente lavorare.
Tenuto conto degli importanti investimenti e dei numerosi
interventi finalizzati con l'obiettivo in argomento, io credo, ma
come ci siamo già confrontati in questi giorni, che sia corretto
fare il punto nel corso del prossimo anno prima di prendere impegni
per questo 2024 con valutazioni anche eventuali per l'annualità
successiva del 2025. Non c'è una contrarietà di base, ma c'è una
certa prudenza, una prudenza tenuto conto anche dell'emendamento n.
12 proposto dal Presidente, dove con l'istituzione dell'articolo 50
bis all'interno della missione 12 sono compresi molti tra i
capitoli concernenti ARER, quindi a dimostrazione di una certa
attenzione, dunque una prudenza anche e soprattutto per capire gli
sviluppi e l'evoluzione della tematica 110 che in questi giorni è
à la une
.
Nessun problema per invece una parte dell'iniziativa a
relazionarsi in Commissione prima dell'assestamento per valutare lo
stato di quanto realizzato per verificare le ulteriori esigenze
ARER; tenendo conto quindi del termine da lei proposto, dove la
situazione sarà ben definita così da poter eventualmente assumersi
impegni che oggi, come già detto, per prudenza non possiamo
sottoscrivere; prendendoci questo impegno di tornare in
Commissione, come più volte abbiamo detto, richiederei il ritiro di
questa iniziativa e in alternativa ci asterremo.
Presidente
- La parola al consigliere Manfrin.
Manfrin (LEGA VDA) -
Grazie, Assessore, per la sua
risposta. Vede, lei ha detto che già nell'emendamento 12 del
Presidente ci sono delle risposte, l'emendamento è l'11, ma tant'è.
L'emendamento 11 del Presidente, che introduce l'articolo 50 bis,
in realtà, come lei ha in parte ricordato, non parla di lavori di
ristrutturazione o, appunto, di rifacimento di alloggi e edilizia
residenziale pubblica. L'emendamento che lei ha citato prenota le
spese, ben sapendo che il bonus 110% sarà un rovinoso fallimento e,
a fronte del rovinoso fallimento, di cui oggi non riusciamo ancora
a cogliere l'entità, ma le assicuro, lo dico a lei, lo dico
soprattutto anche per gli organi di informazione che ci ascoltano,
tra qualche tempo sono certo che avremo l'entità del rovinoso
disastro nel quale vi siete infilati, lei e l'ARER; quando avremo
l'entità di questo, riusciremo anche a comprendere il fatto che, se
aspettiamo a mettere dei fondi per ristrutturare gli alloggi, io
temo che non ce ne saranno più, ma questo è, insomma, un timore che
spero di veder smentito, anche se no... come dire? ho proprio la
sensazione che non succederà.
Io vorrei solo farle capire, Assessore, qual è la condizione
attuale, perché probabilmente non è sufficientemente chiara. Io ho
portato all'interno di quest'aula un'iniziativa che evidenziava
come a fronte di un incendio occorso a un assegnatario di alloggio,
incendio avvenuto non per sue responsabilità, l'ARER abbia detto:
sai che c'è? Un magazzino per prendere le tue cose, ce l'abbiamo,
alloggi non ne abbiamo, e quindi non ne abbiamo, però poi dopo
dovremmo fare un altro contratto. Lo dico anche perché mi è
arrivata una cortese lettera da parte del Consiglio di
amministrazione di ARER, firmato il signor Consiglio di
amministrazione di ARER - mi pare di comprendere anche un certo
Architetto che protestava perché abbiamo donato i nostri stipendi e
i fondi dei gruppi a favore della beneficenza, mi pare ci sia lo
stesso Architetto del PD forse, mi ricordo, penso sia lui ecco, che
fa parte del CDA di ARER -, il quale mi scrive per contestare
alcune cose che io ho detto e fra le contestazioni si dice che
contestano il fatto che io dico che non credo che manchino alloggi
da assegnare, allora delle due l'una: o ci sono alloggi da
assegnare per questo tipo di emergenze, lei comprenderà, Assessore,
con tutto quello che vogliamo dire e con tutte le disposizioni di
legge che ci sono, che se brucia un alloggio per responsabilità che
non sono imputabili un inquilino, la necessità sia quella di andare
a trovare una sostituzione, perché se l'inquilino si dà fuoco a
casa, posso anche comprenderlo, ma se scoppia un incendio per
motivazioni che non sono da lui dipendenti, dire: "ah vabbè ma non
abbiamo alloggi, non sappiamo dove metterti, non possiamo, non
sappiamo, non diciamo", è abbastanza assurdo. Credo che questo solo
come esempio serva a evidenziare qual è l'attuale condizione degli
alloggi e l'attuale disponibilità di alloggi dell'ARER; dall'altra
parte il fatto e la questione che è stata evidenziata, che ha
evidenziato il collega Baccega, che ringrazio, rispetto alla
necessità di dare soddisfazione a una graduatoria che si amplia man
mano che il tempo passa e che vede aumentare le persone che sono in
attesa di un alloggio e ci sono degli alloggi che sono
inutilizzati. Credo che sia indispensabile e credo lo sia da un
punto di vista di gestione, oltre che di finanziamenti di
ristrutturazione, sa perché glielo dico? Lo dico perché nelle varie
precisazioni che mi ha mandato il munifico Consiglio di
amministrazione di ARER, lo dico anche al microfono, non pensi di
intimorirmi, io continuerò a fare e dire quello che ritengo più
opportuno e non ci saranno letterine che mi tratterranno dal farlo;
ma nelle varie elencazioni che sono fatte viene citato un fatto
abbastanza divertente, cioè quando io raccontai di un altro caso
all'interno di quest'aula, di una persona non vedente che si è
vista assegnare un alloggio con le prese della corrente dove c'era
il piatto doccia, ovviamente scoperte, la cucina completamente
distrutta, l'impianto di riscaldamento non funzionante e, di fronte
alle sue proteste, gli si disse, "ah sai che c'è, o te la
ristrutturi a spese tue o sennò te ne vai"; allora a fronte di
questo, per fortuna, pubblicando la questione sugli organi di
informazione - in questo caso l'ARER, il dirigente che ben
conosciamo, mi mandò una diffida nel fare incontri pubblici
nell'alloggio, quindi anche per questo abbiamo avuto una bella
letterina: "ti diffido dal fare conferenze stampa lì perché non
vogliamo che la gente veda", non è un problema, abbiamo fatto lo
stesso, ma, a prescindere da questo, dicevo - nei giorni successivi
fummo contattati da un'ex inquilina ARER, anzi di un'inquilina che
stava uscendo in quel momento dall'alloggio e disse: ho visto la
questione sugli organi di informazione, io sto uscendo da un
alloggio, l'alloggio è perfetto, ve lo faccio vedere, se al Signore
va bene, potete dire all'ARER, guardi c'è un alloggio disponibile,
io esco questo mese e quindi eventualmente, se si vuole, si può
usare.
Io nella pausa del Consiglio sono andato a fare un sopralluogo:
inquilina uscente, il sottoscritto e la persona non vedente.
Entriamo lì dentro all'alloggio, l'alloggio era perfetto,
l'inquilina aveva dato il bianco, i sanitari c'erano, la cucina
c'era, c'era tutto, era perfetto, non c'erano spifferi, era
abitabile. Scrivo ad ARER: "ah no non si può fare, se c'è la
mobilità volontaria, bene, sennò non la possiamo fare", guai, il
cavillo e la virgolina; va bene, prendo atto che la volontà non è
questa.
Arriva un altro caso, scoppia d'incendio, vengo qui in aula e
dico: caspita, potremmo eventualmente, visto che questa persona è
senza casa, siccome questo inquilino qui ha lasciato l'alloggio, il
30 di novembre, beh, si potrebbe dire ad ARER: "guarda, questo
alloggio è disponibile, vai lì dentro, provvisoriamente lo assegni
lui, temporaneamente va lì dentro", perché ARER aveva detto che non
aveva alloggi disponibili per emergenza abitativa e questo, le
assicuro... io, per fortuna, ho fatto le fotografie, così nessuno
mi può dire che non è così, ho fatto le fotografie di tutte le
stanze, quindi c'è tutto, ho tutto documentato.
Nella sua comunicazione, al punto 3, quando io dico non credo
che manchino alloggi da assegnare, proprio sapendo e conoscendo la
situazione, loro mi dicono: "le assegnazioni degli alloggi seguono
le graduatorie pubbliche secondo le vigenti normative, comunque un
alloggio sfitto non è nelle condizioni di poter essere
immediatamente abitato poiché è completamente vuoto e privo delle
utenze domestiche, corrente elettrica, riscaldamento e gas". Invece
non era così, perché la Signora si era detta disponibile a fare
tranquillamente il passaggio; allora, qui mi pare che ci sia
proprio la volontà di non risolvere le cose e soprattutto che si
utilizzi la burocrazia per nascondersi e non impegnarsi a risolvere
i problemi, perché questa cosa qui era da risolvere in un
minuto.
Si chiedeva: ci sono persone che stanno lasciando l'alloggio?
Sì, bene, prendiamo questo alloggio che ci è stato lasciato e
mettiamoci questa persona che non ha un tetto sopra la testa,
punto, facilissimo. Non si è fatto perché? Perché non si vuole
fare. Perché non si vuole fare? Non si ha la volontà di farlo.
Caro CDA di ARER, mandatemi un'altra bella letterina, la
aspetto; non avete voglia di farlo, c'è voglia di complicare la
vita delle persone, non si sa perché, ma c'è la voglia di farlo.
Questo impegno è banale, ma importante: avere degli alloggi
ristrutturati a disposizione è fondamentale. Non c'è la volontà,
non c'è la disponibilità; non si capisce per quale motivo, quando
si portano avanti i progetti da milioni di euro di
ristrutturazione, non ci sia contemporaneamente la possibilità di
trovare qualche centinaia di migliaio di euro per ristrutturare
degli alloggi e renderli perlomeno presentabili per chi poi ha
temporaneamente bisogno di un ricovero.
Io, Assessore, sinceramente questo suo diniego a quest'ordine
del giorno non lo comprendo, noi lo voteremo con convenzione ed
evidentemente questo segnerà la differenza fra chi ha una
sensibilità e magari conosce il tema e chi probabilmente lo conosce
meno. Io comprendo che magari dal punto di vista strutturale, le do
atto, ci siamo anche incontrati... lei probabilmente ricorderà
durante un incendio proprio al Grattacielo, all'ex Grattacielo, che
era un alloggio in disponibilità dell'ARER e quindi lei
strutturalmente probabilmente la situazione la conosce anche in
quel caso lì; magari dal punto di vista invece abitativo la conosce
meno, magari dal punto di vista del bisogno la conosce meno, le
assicuro che questa è una grossa necessità o si interviene subito o
ci saranno gravi conseguenze.
Presidente
- La parola al consigliere Baccega.
Baccega (FI) -
C'è una sorta di abitudine da parte degli
Assessori che hanno sostituito quelli della Giunta precedente a
sostenervi, prima vi siete massacrati e adesso ogni volta vi
sostenete dicendo che l'ha iniziato lui e è stato quell'altro, è un
giochino che è veramente brutto da vedersi, ve lo assicuro,
soprattutto per chi sta a guardare vedere questa roba qua è
vergognoso, perché ve ne siete fatte di tutte e adesso vi dite: "ah
ma no, siamo stati bravi".
Lavorare sui dati. L'Assessore dice che andiamo in Commissione e
lavoriamo sui dati, i dati sono tutti a nostra disposizione, l'ARER
è venuta un mese fa in Commissione, ci ha spiegato le cose che
avevamo necessità di avere come informazioni e le risposte ci sono,
ci sono state date; di interventi all'interno degli alloggi ce ne
sono pochissimi e gli alloggi sono chiusi, io nella prossima
Commissione chiederò un sopralluogo della Commissione a Quartiere
Dora: facciamo il giro tutti insieme e vi faccio vedere quanti
alloggi sono pronti a essere ristrutturati, V Commissione, quindi
ha capito, Presidente, cosa chiederò. Avete assegnato un milione di
euro per la morosità incolpevole, un milione, quando è stato detto
un mese fa in Commissione che non si sono spese neanche 100.000
euro, quindi un milione l'anno scorso e gli altri 900.000 come
saranno spesi, non si sa. Un milione in questo bilancio, come
saranno spesi? Non era meglio ristrutturare degli alloggi,
Assessore? Non era meglio prevedere un intervento per ristrutturare
degli alloggi? Io sono pacato perché francamente capisco che la
vostra politica, il vostro modo di agire è: "quella gente lì, non
la vogliamo", nel modo più assoluto; questa Valle d'Aosta che si
sta via via impoverendo, c'è un ceto - lo chiamo di nuovo ceto
medio - che è in difficoltà, che è fortemente in difficoltà; non mi
piace chiamarlo ceto medio, ma c'è una fascia di popolazione, ed è
evidente dai dati, che sta andando in difficoltà, fortemente in
difficoltà, c'è gente che vende le case perché non riesce a pagare
i mutui, ma vi rendete conto? Mutui bancari ovviamente. Siamo a
quei livelli. Abbiamo gli stipendi più bassi d'Italia e non c'è
nessuna misura che preveda un incremento degli stipendi, di tutti,
eppure l'eclatanza di un miliardo e ottocento mila euro per
risorse, le aspettative erano certamente diverse.
Io non lo so; faccio un esempio, ritornando al discorso che ha
fatto il collega Manfrin: anni fa, quando consegnammo l'UMI 1 del
Quartiere Dora, ci fu la sfortuna di un incendio. Gli operai,
mentre lavoravano nella sistemazione dei pannelli solari, hanno
fatto sì che scattasse un incendio, quasi un'intera scala dovette
lasciare l'alloggio, chi per più mesi, chi per meno mesi. Trovarono
tutti immediatamente sistemazione, dove? In alloggi di risulta,
come quelli che aveva individuato il collega Manfrin, oppure in
albergo, l'Amministrazione ha pagato. Non si poteva fare anche per
quel caso? Gli alloggi c'erano, gli alloggi ci sono. Noi non
ritiriamo assolutamente questo ordine del giorno, lo porteremo
avanti e su questo percorso continueremo a fare la nostra azione
politica, seria, per cercare di dare delle risposte a quelle
famiglie che sono in difficoltà.
Presidente
- Metto in votazione. La votazione è aperta.
La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Ordine del giorno n. 5 del Gruppo Misto. Ha chiesto la parola il
consigliere Restano, ne ha facoltà.
Restano (GM) -
"Incentiviamo le professioni sanitarie":
questo è il titolo dell'ordine del giorno, assessore Marzi di
Stella Alpina.
Le intenzioni del Governo regionale e oggi anche del Consiglio
sono chiare: le abbiamo espresse col piano della salute e del
benessere, nel documento economico-finanziario regionale, dobbiamo
cercare di attrarre le professioni sanitarie e ritorniamo su
quell'argomento che abbiamo appena lasciato poco fa. Sono state
messe in campo delle iniziative, però, come già accennato, si deve
lavorare anche su altre leve, quale leva migliore di quella della
formazione? Abbiamo parlato in altre occasioni di istituire dei
corsi di laurea delle professioni sanitarie nella nostra Regione,
in particolar modo dei tecnici di radiologia medica e si è
ventilata anche un'ipotesi di fare un primo anno di corso comune ad
altre professioni sanitarie, qualora le Facoltà di medicina e le
scuole di specializzazione ci concedano dei posti disponibili, però
dobbiamo incentivare la nostra offerta attraverso una
sensibilizzazione.
Parte di quest'attività è già stata svolta, prevalentemente
rivolta alle professioni infermieristiche, ma ancora tanto, a
nostro modo di vedere, si può fare. Si è parlato con dei colleghi
della Sanità e anche con lei, Assessore, di andare nelle scuole; si
potrebbe andare nelle scuole di quinta superiore. Le persone che
ritengo più idonee a svolgere questo compito sono gli stessi
operatori e professionisti della sanità; è già stato fatto almeno
dieci anni fa, con discreto successo... ha portato a reclutare
tanti professionisti della sanità, poi quest'attività è stata
abbandonata.
La proposta di questo ordine del giorno è di valutare,
coinvolgendo gli ordini professionali e i dipendenti dell'Azienda
sanitaria valdostana, a recarsi presso le scuole a promuovere la
propria attività; chi meglio di loro può raccontare le
soddisfazioni che possono avere con questa professione e anche gli
incentivi che giustamente quest'Amministrazione darà loro. Grazie
Assessore, per la risposta.
Presidente
- La parola all'assessore Marzi.
Marzi (SA) -
Nel corso dell'anno 2023 l'Assessorato e
l'Azienda USL hanno portato avanti un'importante azione di
comunicazione e di promozione volta a incentivare l'iscrizione ai
percorsi di formazione nell'ambito delle professioni sanitarie.
Con la delibera di Giunta regionale 39 del 2023 abbiamo, tra
l'altro, approvato la realizzazione di un piano di comunicazione a
sostegno di interventi formativi in ambito sanitario ed è stata
successivamente approvata la convenzione con l'Azienda USL per la
realizzazione di un piano di comunicazione da parte dell'azienda
stessa. In particolare per il corso di infermieristica l'attività
di promozione si è prioritariamente concentrata sull'utilizzo dei
canali
social
maggiormente utilizzati dai giovani, proprio
al fine di raggiungere in maniera puntuale mirata il
target
di riferimento, unitamente a giornate aperte, anche in
collaborazione con la Sovrintendenza degli studi, utilizzate per
divulgare e promuovere anche gli altri percorsi formativi. Tali
attività hanno ricevuto un primo riscontro molto positivo in
termini di iscrizione al corso di laurea in infermieristica:
infatti per l'anno accademico 2023/2024, in controtendenza rispetto
a quanto si verificava negli ultimi anni, il corso di laurea in
infermieristica prende avvio al completo con tutti i 30
iscritti.
Alla luce dei risultati già conseguiti quest'anno, l'attività di
comunicazione e di promozione continuerà a essere potenziata
concentrandosi sugli altri percorsi formativi che, come la sua
iniziativa, comprendono le specializzazioni sanitarie, sia mediche
che non mediche, tutte le professioni sanitarie oltre ai medici di
medicina generale. In tal senso quindi l'Assessorato in queste
settimane sta approfondendo il necessario ambito di riferimento che
il suo ordine del giorno intravede, tra l'altro, in collaborazione
con gli uffici e con il collega Guichardaz.
Per questo motivo, ed è anche uno dei motivi per i quali ho
letto questo pezzo, perché altrimenti sarebbe difficile, proporre
l'emendamento di cui sopra che è semplicissimo e che ci auguriamo
lei accetti, cioè quello di aggiungere una premessa dove di fatto
si aggiunge, dando atto delle azioni già avviate con il piano di
comunicazione da parte dell'Assessorato e dell'Azienda USL "ai
sensi della D.G.R. 39 del 2023"... ed è il motivo per il quale le
ho letto il pezzo di cui sopra... e il pezzo finale
dell'impegnativa che dice "e più in generale a partecipare
attivamente alla realizzazione del piano di comunicazione di cui ha
la D.G.R. 39 2023". Con queste due aggiunte accetteremo l'ordine
del giorno e quindi lo voteremo emendato.
Presidente
- La parola al consigliere Restano.
Restano (GM) -
Grazie Assessore, per la risposta. Mi
sembra, nella mia illustrazione di aver già citato l'attività che
veniva svolta, quindi accetto che venga indicato nelle premesse
quanto da lei detto e anche per quanto riguarda l'impegnativa la
puntualizzazione. La ringrazio per aver accettato questo ordine del
giorno.
Presidente
- Metto in votazione l'ordine del giorno così
come modificato. La votazione è aperta. La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Passiamo all'ordine del giorno successivo il n. 6 di
Rassemblement Valdôtain. La parola al consigliere Lucianaz.
Lucianaz (RV) -
Ritorniamo sugli scavi archeologici,
considerato che abbiamo avuto modo di assistere a un interessante
dibattito pubblico - grazie a Dio pubblico - durante la Commissione
straordinaria che si è tenuta la settimana scorsa nel Comune di
Aosta... e devo dire che tante volte l'assemblea pubblica, il
dibattito pubblico è utile e forse sarebbe il caso che anche questo
consesso seguisse la stessa prassi. In ogni modo devo ricordare
brevemente cosa è avvenuto in quello scavo, a cominciare dai saggi
esplorativi del 2011 che hanno trovato edifici di epoca medievale,
poi gli scavi approfonditi hanno rilevato ben 16 fasi storiche
nella zona dell'ampliamento dell'ospedale, fine neolitico, età del
rame, età del bronzo, età del ferro, epoca romana, Medioevo,
eccetera, un'area ricchissima di testimonianze; nel 2014 sono state
rinvenuti otto steli e l'allineamento di alcuni pali lignei.
Abbiamo ancora tre edifici, sempre nel 2014, rinvenuti: uno di
notevole dimensione che parrebbe una torre casa forte, un altro più
a nord rustico, la cappella di Saint-Jean de RuMeyran attestata già
nel XII secolo, poi ancora resti di impronte di almeno due
individui adulti e di un bambino, tracce della seconda età del
ferro, di cui è stato realizzato un calco. Sepoltura di epoca
romana all'interno di un recinto murario, sepoltura di epoca tardo
antica, sempre sulla via che prosegue dalla porta principale
sinistra verso l'Alpis Poenina; abbiamo ancora un muro che è stato
smontato, un piccolo muro semicircolare abbattuto, da cui sono
stati ricavati, sono emersi ben 27 elementi lapidei tra 0,80 e 1,50
metri, quindi da 80 centimetri a un metro e mezzo, posizionati in
modo semicircolare che fanno immaginare a un grande cromlech,
questi cippi potrebbero addirittura, secondo le analisi del
Comitato scientifico, essere 138 circa e per un diametro di 130
metri il più grande cromlech in Europa, ma al momento è tutto sotto
terra o sotto i condomini. Sono stati rinvenuti ancora due
sarcofagi in piombo, perfettamente conservati, e ancora altre
sepolture, casse di legno coperte da bardiglio, casse in piombo,
eccetera. L'architetto De Gattis ha avuto modo di dire, e mi sono
segnato questo passaggio: "togliendo i reperti dal contesto di
ritrovamento, si perde il 90% del loro valore storico
archeologico". Il Comitato scientifico, la relazione finale del
Comitato scientifico del 2016, tra le altre cose, oltre ad
autorizzare la realizzazione dell'ampliamento che sicuramente
interessa la maggioranza di questo Consiglio, anzi penso forse che
sia l'unico punto che interessa la maggioranza del Consiglio,
perché dei ritrovamenti archeologici non so quanto può stare a
cuore di tanti componenti della maggioranza, però, detto questo:
"il cerchio di pietra è un caso unico, senza alcun confronto a
livello europeo, riportati alla luce 27 cippi con alimento
circolari", con uno sviluppo che si immagina di 138 monoliti con un
diametro eccezionale di 130 metri. Vi sono poi altre strutture che
testimoniano l'età romana di Augusta Praetoria Salassorum;
sicuramente l'ospedale è una comoda copertura di protezione dei
resti archeologici e questo è il motivo per cui è stata autorizzata
la continuità dell'opera.
Il Comitato tecnico-scientifico ha chiesto anche altro, ha
chiesto che per l'unicità di questo complesso sia assolutamente
necessaria una tutela e conservazione attraverso la realizzazione
di un sito archeologico ed è imprescindibile la conservazione in
sito del complesso celtico in quanto segno unico per la città.
Abbiamo che nell'area archeologica, esclusivamente lungo il confine
meridionale che è quello dove poi dovrebbe appoggiare la struttura
esterna su via Guédoz, ci sarà ancora da scoprire, da terminare i
lavori di scavo; stessa cosa sull'area D, quella del sottopasso che
non è ancora stata completamente ispezionata. Quest'area è
sicuramente venuta con una possibile espansione verso ovest, quindi
la parte che adesso fa parte dell'area antistante il Parini... si
immagina che si debbano ritrovare altri cippi lapidei, la strada
romana che prosegue, l'Acquedotto, la Necropoli e altre zone ancora
da ispezionare.
Con la nostra richiesta e quest'ordine del giorno vorremmo
impegnare gli Assessori competenti a fornire entro 60 giorni
dall'approvazione del presente ordine del giorno, che sicuramente
riteniamo possa essere approvato, in quanto è un impegno che
dimostra l'interesse verso i ritrovamenti archeologici...
coinvolgere le Commissioni consiliari competenti tramite una
relazione che rappresenti la più ampia informazione circa i più
recenti ritrovamenti archeologici. Ricordo che solo qualche giorno
fa è stata assegnata la gara d'appalto di oltre 1.600.000 euro per
altri scavi nella zona adiacente Viale Ginevra, che prevede, come
sapete bene, l'abbattimento degli alberi su Viale Ginevra, nella
parte degli scavi, più l'occupazione di una parte della
carreggiata, comportando sicuramente grossi problemi di
circolazione già dalle settimane prossime.
Il nostro impegno è che il dettaglio degli interventi di
progettazione e futura fruizione al pubblico degli scavi dell'area
ospedaliera venga in qualche modo presentato e relazionato in
Commissione. In poche parole sappiamo che è ancora da progettare lo
scavo di una grande parte posta a ovest di Viale Ginevra e da
terminare gli scavi sotto Viale Ginevra; il mio cruccio è che i
cippi di quei... mi pare 17 - adesso non mi ricordo bene - finora
rinvenuti e che proseguiranno sicuramente sotto Viale Ginevra,
vengano interrotti, immaginatevi un cromlech interrotto da opere
murarie. Il cromlech ha senso se il semicerchio, se la disposizione
rimane intera, quindi mi chiedo, e chiedo a chi mi risponderà, cosa
si prevede di fare perché la continuazione dei cippi sotto viale
Ginevra e sotto l'attuale area dell'ospedale Parini rimanga
fruibile ai visitatori. Per il momento mi fermo qui.
Presidente
- La parola all'assessore Jean-Pierre
Guichardaz.
Guichardaz J. (FP-PD) -
Grazie collega. Le posso
assicurare che quanto meno a me nella maggioranza stanno molto a
cuore i ritrovamenti. Le chiederei di ritirare questo ordine del
giorno perché la relazione è già pronta e l'intendimento sarebbe,
fermo restando ancora un piccolo completamento relativamente alla
parte dell'Hospital Street sulla quale parte stiamo cercando di
raccogliere ultime informazioni, nei prossimi giorni la invieremo a
tutti e trentacinque i Consiglieri.
È una relazione che va nella direzione che lei ha indicato,
quindi lo stato di conservazione dei reperti, gli interventi
previsti per una loro futura valorizzazione, interventi di
progettazione e futura fruizione al pubblico degli scavi dell'area
ospedaliera e poi tutta l'informazione relativamente ai
ritrovamenti archeologici di cui una parte, tra l'altro, le avevo
già dato - mi sembra - proprio a lei forse, quando mi aveva fatto
un'interpellanza relativamente a quello; ci sono ancora altri
elementi relativi alle ultime novità dei reperti, di come sono
state in qualche modo conservate, di come vengono conservate in
attesa del completamento degli scavi, quindi se lei lo ritira, io
le garantisco che nei prossimi giorni invierò proprio a tutti e
trentacinque i Consiglieri, compresi gli Assessori che solitamente
in Commissione non riescono a presenziare, devono impazzire per
trovare le trascrizioni, manderò la relazione, poi se non è
sufficiente, a quel punto lì potrà fare un'altra iniziativa o me lo
dice personalmente, insomma nessun problema, nessun problema da
parte nostra.
Presidente
- La parola alla consigliera Erika
Guichardaz.
Guichardaz E. (PCP) -
Prima che forse il Consigliere
ritiri, volevo dire due cose: mi sembra però che l'impegnativa
preveda non solo il dettaglio degli interventi, ma, da quello che
c'è scritto e chiesto dal consigliere Lucianaz, si parla anche
della futura fruizione; allora, una cosa è la relazione di cui ha
parlato l'Assessore. Secondo me, è altra cosa invece la questione
della fruizione, perché, da come ha ben rappresentato il
consigliere Lucianaz, la preoccupazione è anche rispetto alla
fruizione di uno dei più importanti beni che avremo a disposizione
della nostra Regione, tenuto conto anche delle valutazioni che
abbiamo visto nello studio del traffico di SIV e che abbiamo
sentito proprio dai tecnici di SIV all'interno del Consiglio
comunale di Aosta che evidenziavano, comunque, anche un problema
rispetto alla questione dei parcheggi, perché vengono solo pensati
per il pezzo ospedale, neanche solo perché poi c'è anche una
Commissione rispetto a quelli che saranno i parcheggi che verranno
utilizzati sia dai condomini vicini, sia dalla città, quindi io non
so se è intenzione del Consigliere ritirarlo, ma, secondo me,
sarebbe importante che la relazione contenesse anche il pezzo della
fruizione, anche il pezzo di come si intende far parcheggiare le
persone per fruire di quel bene, perché, come abbiamo sentito altre
volte dall'Assessore, non vorrei che quel bene poi si fruisse
passando sopra alla piastra dell'ospedale e lo si guardasse da
sopra e non venisse aperto dopo l'investimento che viene fatto e
dopo l'importanza che quei reperti hanno, credo che soprattutto
quel pezzo sia una parte importante dell'impegnativa che ha ben
rappresentato il consigliere Lucianaz.
Presidente
- La parola al consigliere Perron.
Perron (LEGA VDA) -
Intervengo a sostegno anche noi
dell'iniziativa presentata dal consigliere Lucianaz. Tra l'altro,
colgo l'occasione per dire anche questo: l'altra settimana sono
stato all'area megalitica a visitarla, è un'area anche adesso resa
in questo modo, con i reperti romani, è veramente di importanza
europea. Le faccio un appello: probabilmente va ancora troppa poca
gente lì, bisogna trovare il modo di pubblicizzarla di più perché
abbiamo in mano un gioiello. Allo stesso tempo viene fuori che
quest'area che è stata trovata e che probabilmente riserverà altre
sorprese in qualche modo con i futuri scavi è un'area pari per
qualità a quella dell'area megalitica, noi ci troviamo in mano due
grandi gioielli. Questo è un tema che in qualche modo, e ringrazio
appunto il collega, sosteniamo perché bisognerà ancora discuterne
su quello perché, dal punto di vista storico e archeologico,
abbiamo veramente in mano qualcosa di molto molto importante; al di
là di quello che farà adesso il collega, e poi attendiamo quello
che ci manderà, ma è un tema che anche a noi preme, perché, ripeto,
abbiamo in mano qualcosa di veramente importante.
Presidente
- La parola all'assessore Jean-Pierre
Guichardaz.
Guichardaz J. (FP-PD) -
Solo per precisare: se ho detto
al collega Lucianaz che manderò una relazione che risponde alla sua
richiesta, è perché lo farò, compreso il punto 2, cioè gli
interventi previsti per una futura valorizzazione, altrimenti non
glielo avrei detto. Dopodiché, siccome allargheremo la relazione a
tutti e trentacinque i Consiglieri, qualora fosse incompleta e io
sottovalutassi gli intendimenti del collega Lucianaz, di cui mi è
stata data poi un'ulteriore precisazione da parte della collega
Guichardaz, che si è fatta esegeta del pensiero del collega
Lucianaz, a quel punto valuteremo.
Riguardo solo al collega Perron, io so - mi hanno informato -
che lei è passato all'area megalitica, tra l'altro, chiedendo
informazioni sui lavori dell'ospedale e quindi approfittavo per
fare... siccome l'ha chiesto alle ragazze della spa, le ragazze
della spa sono andate un po' in panico, perché hanno detto: "che
cosa dobbiamo rispondere al consigliere Perron?", ho detto:
mandatemi una cosa... dicendo che sarebbe ripassato se non avesse
ricevuto risposte. Le mando la relazione, si interfacci con me,
ecco, non con le ragazze della spa perché le poverine... lei già è
bello robusto e bello grosso, me le impaurisce e le mette un
po'...
Presidente
- Ha chiesto la parola il consigliere
Lucianaz, ne ha facoltà.
Lucianaz (RV) -
Allora mi scanso da questa diatriba.
Assessore, esegeta, lo capisco bene, la collega Guichardaz ha fatto
il lavoro da esegeta, ha preso un testo e l'ha commentato dove c'è
scritto il dettaglio degli interventi di progettazione futura a
fruizione del pubblico degli scavi dell'area ospedaliera, punto
due; non ha fatto altro che dire quello che c'è scritto, quindi
nessuna interpretazione. La ringrazio per la risposta, la ringrazio
per il suo impegno. Ritiro pubblicamente questa azione, convinto
che lei sarà di parola, a differenza, mi spiace dirlo, del
Presidente della V Commissione, che ogni volta che chiedo
un'audizione sull'aspetto dell'ospedale... è più da un anno che
sono qui e da un anno che aspetto una convocazione in V Commissione
sul discorso dell'ospedale e degli scavi, però l'impegno
dell'Assessore è pubblico, evidente, chiaro e quindi attendiamo con
interesse questa dettagliata redazione.
Presidente
- L'ha ritirato? Ritirato.
Il Consiglio prende atto.
Consigliera Guichardaz, non c'è niente, nessun fatto personale,
non credo che né le abbia attribuito valutazione... un minuto a
testa, a tutti e due, un minuto, anche se non vedo il fatto
personale. La parola al consigliere Perron.
Perron (LEGA VDA) -
Sì, grazie, mi ha citato solo per
dire che ho parlato con la signora che faceva le visite, poi
c'erano le archeologhe, non so a che spa si riferisca lei, io non
sono andato nella spa in accappatoio, questo volevo chiarire.
Presidente
- Consigliera, un minuto.
Guichardaz E. (PCP) -
Non credo di essere l'esegeta di
nessuno, ma leggo i testi.
Presidente
- Va bene...
(interventi di alcuni Consiglieri, fuori microfono)
...il fatto personale dovrebbe essere un po' più pertinente.
Ordine del giorno 6 di PCP. Ha chiesto la parola la consigliera
Minelli, ne ha facoltà.
Minelli (PCP) -
Nel disegno di legge 127 al comma 11
dell'articolo 11 è prevista una modifica che insiste sulla legge
regionale 13/2014, in pratica una modifica che implica la
soppressione di finanziamenti, cito: "di progetti non ordinari di
carattere culturale", una cosa non meglio definita, nell'ambito
della gestione della Cittadella e quindi finisce per prevedere la
sola partecipazione della Regione alle spese di funzionamento che
sono sostenute dal Comune di Aosta per questo centro. Nella
relazione che accompagna il disegno di legge si legge che questi
progetti non ordinari di carattere culturale potranno essere
eventualmente finanziati con risorse diverse.
Poi dalla documentazione che è allegata al bilancio si evince
che è previsto uno stanziamento di 100 mila euro per le annualità
2024/2025/2026 per le spese di partecipazione per il tramite del
Comune di Aosta, ma nella manovra precedente c'era un altro
finanziamento che comprendeva anche i progetti culturali, per una
somma di 237 mila e 500 euro. "La Cittadella dei giovani" viene
descritta così nel sito ufficiale della Regione, è un servizio
rivolto ai ragazzi residenti nella Regione, ragazzi di età compresa
tra i 14 e i 29 anni, che è stato realizzato nell'ambito di un
progetto Interreg Alcotra e che ha per finalità l'essere punto di
riferimento per una serie di servizi che le istituzioni comunali e
regionali hanno previsto di mettere a disposizione della gioventù;
luogo aperto in cui i giovani possano confrontarsi, crescere
individualmente tramite esperienze di gruppo, esprimendo la propria
creatività in un contesto che garantisca, comunque, solidità di
indicazione e supporto adeguato. I giovani sono impegnati in
attività ed eventi culturali, artistici e sociali che hanno
l'obiettivo di favorire la creatività e lo spirito di iniziativa.
Ecco, questa scelta del Governo di tagliare i finanziamenti per
quello che riguarda i progetti della Cittadella è una scelta che a
noi sembra opposta o comunque andare in una direzione contraria
rispetto a quella fino ad oggi adottata, che più che concentrarsi
da un punto di vista della quantità delle risorse sul
funzionamento, si concentrava sui progetti.
Noi riteniamo che le attività ricreative che sono svolte
attraverso la Cittadella siano importanti non soltanto per la città
di Aosta, ovviamente, ma per tutti i giovani; crediamo invece che
occorra implementare quei servizi per la popolazione giovanile
anche attraverso questo Ente, che sono dei servizi, a nostro
avviso, ancora sull'intero territorio regionale piuttosto carenti.
Riteniamo che la Cittadella abbia un valore importante nel
complesso delle politiche giovanili regionali, come dimostra anche
il fatto che recentemente a Verrès è stata aperta la Cittadella
della Bassa Valle, che è in qualche modo un'estensione di quella
che è stata la prima realtà che si è sviluppata nel capoluogo
regionale.
L'impegno dell'ordine del giorno è al Governo per reperire,
visto che è citato proprio anche nella relazione di accompagnamento
al disegno di legge, adeguate risorse alternative per il
finanziamento di quei progetti di carattere culturale, ma anche, ho
aggiunto, sportivo, artistico e sociale, nell'ambito della gestione
della Cittadella dei giovani.
Dalle ore 18:03 assume la presidenza il vicepresidente
Marguerettaz.
Marguerettaz (Presidente)
- La parola all'assessore
Jean-Pierre Guichardaz.
Guichardaz J. (FP-PD) -
Intanto a premessa le chiederei,
cioè inizialmente, di ritirare l'ordine del giorno per le
motivazioni che adesso vengo a esporle. Intanto la rassereno subito
dicendole che l'impegno nei confronti della Cittadella non è venuto
meno, ma è razionalmente strutturato in maniera differente; la
proposta di modificazione alla legge regionale 13 del 2014, quella
che lei ha citato nell'ordine del giorno, come chiarito appunto
nella relativa relazione, va nell'ottica di un puntuale intervento
di semplificazione e razionalizzazione dell'erogazione dei fondi
destinati alla Cittadella dei giovani, lei sa che l'impegno della
Regione terminava il 31 ottobre di quest'anno. A seguito infatti
della relativa scadenza della Convenzione con il Comune di Aosta,
avvenuta appunto a fine ottobre 2023, dopo la quale scadenza lo
stesso Comune ha deciso autonomamente di prorogare l'attuale
Convenzione, tra l'altro, il Comune in una serie di interlocuzioni
manifestava l'intendimento di procedere a una sorta di
coprogettazione che avrebbe impegnato, tra l'altro, con modalità
diverse anche la Regione, che complessivamente è il maggior
contributore, tra l'altro, ed era il maggior contributore della
Cittadella con la cifra che lei ha evidenziato insieme al Celva e
al Comune di Aosta. Le modalità che il Comune di Aosta intendeva
perseguire erano completamente diverse rispetto al pregresso, cioè
aveva l'intendimento di procedere con una coprogettazione di cui
francamente non ci sono stati dati gli estremi; tra l'altro, ho
saputo dal suo ordine del giorno che lo scorso novembre sono state
approvate le linee guida per la nuova gestione della Cittadella, di
cui noi non abbiamo ricevuto al momento ancora nulla. Il Comune ha
deciso autonomamente di prorogare l'attuale Convenzione, ha deciso
in autonomia di procedere con una modalità diversa e la proposta di
modificazione intende coerentemente limitare il finanziamento
erogato dalla Regione al Comune di Aosta alle sole spese di
funzionamento della Cittadella; per le stesse abbiamo ritenuto,
parlando proprio con il Comune, abbiamo avuto diverse
interlocuzioni, che il finanziamento di 100.000 euro, correttamente
indicato nell'ordine del giorno, sia sufficiente e naturalmente
esso non può che essere inferiore a quanto previsto fino al
corrente anno 2023, proprio in quanto ne sono esclusi da questi
progetti a carattere culturale ai quali era destinata la
differenza.
In merito, invece, alla restante parte del sostegno erogato
finora, la scelta della Regione, in accordo con il Comune di Aosta
- quindi non capisco chi si è mobilitato per manifestare un
dissenso rispetto a questa linea - è stata proprio di prevedere che
tali spese, non solo per attività di carattere prettamente
culturale, ma anche per l'iniziativa a sostegno delle politiche
giovanili, siano previste dalle rispettive norme regionali, le
stesse, pertanto, a far data dal 2024, saranno oggetto di appositi
bandi e troveranno copertura su distinti e già definiti capitoli di
spesa; parte sul finanziamento per partecipare, per continuare a
essere parte attiva con i dovuti, tra l'altro, controlli
relativamente alla spesa e il resto del finanziamento verrà messo a
bando, ci sarà una Commissione che valuterà le proposte che
atterranno ovviamente con il rimanente alla Cittadella in quanto
luogo fisico e luogo di origine anche della progettualità. Questo
anche per evitare, e qui lo voglio aggiungere, situazioni come
quelle che abbiamo già peraltro vissuto, di confusione
relativamente alla presentazione del piano annuale delle attività,
di verifica successiva, cioè la Regione contribuiva con grossi
finanziamenti, quindi metteva la maggior parte del finanziamento,
ricordo che il Comune metteva 200 mila e mi sembra che il Celva ne
mettesse 40 mila, mentre noi mettevamo i restanti 200 e 75, però
non aveva la Regione nessuna possibilità poi di intervenire
sull'aspetto della programmazione, eccetera, quindi in questo modo
si dà massima trasparenza alla presentazione di progetti, non ci si
disimpegna e le attività continueranno, noi crediamo a questo
punto, con delle valutazioni che spetteranno a delle Commissioni
che avranno l'onere di valutare i progetti e poi la rendicontazione
successiva.
Presidente
- La parola alla collega Minelli.
Minelli (PCP) -
Grazie all'Assessore per la sua risposta.
La rassicuro subito anch'io: non c'è stata la mobilitazione da
parte di nessuno se non la nostra, nel senso che noi, vedendo le
poste di bilancio e leggendo sia il disegno di legge, ma anche la
parte di relazione che diceva che certe risorse potevano essere
messe a disposizione eventualmente attraverso finanziamenti di
altra natura rispetto a quelli precedenti, abbiamo in qualche modo
rilevato che veniva mantenuta la compartecipazione alle spese di
funzionamento, mentre, per quello che riguardava i progetti, la
parte regionale veniva meno; questo non significa che, dal punto di
vista dell'offerta globale della Cittadella, crediamo che si
arrivasse a una contrazione totale e quindi a una cancellazione di
progetti.
A fronte delle delucidazioni che lei ha dato, noi ritiriamo
l'ordine del giorno e ci riserviamo di fare degli approfondimenti
proprio sulla questione, perché non ci è ben chiaro soprattutto un
punto, cioè quello che lei ha detto: la non conoscenza da parte
dell'Amministrazione delle linee guida per la nuova gestione.
Questa è una notizia che è stata resa pubblica, era una notizia
pubblica sugli organi di stampa e, di conseguenza, proprio - io non
le ho lette queste linee, come mi sembra non abbia letto nemmeno
lei - noi vogliamo approfondire per capire bene come funziona.
Quello che ci tengo a precisare in ogni caso è che, dal nostro
punto di vista, che ovviamente è parziale perché è il punto di
vista di due persone che rappresentano una parte politica definita,
è che l'importanza delle iniziative che fin qui sono state molto
variegate, ma che hanno dato la possibilità non soltanto ai giovani
aostani, ma ai giovani della Valle d'Aosta di avere delle offerte,
un luogo deputato agli aspetti ricreativi della gioventù, sono
importanti; torno a ribadire: è una questione che riguarda l'intera
Valle d'Aosta, per questo la partecipazione della Regione, oltre
agli stanziamenti comunali, dal nostro punto di vista, è
importante.
Dalle ore 18:15 riassume la presidenza il presidente
Bertin.
Bertin (Presidente)
- Avendo ritirato l'ordine del
giorno, non credo ci siano più le condizioni per due
interventi.
Il Consiglio prende atto del ritiro.
Ordine del giorno 6 del Gruppo Misto. Consigliere Restano, a lei
la parola.
Restano (GM) -
Il titolo di questo ordine del giorno è:
"incrementiamo il turismo". Abbiamo avuto modo di significare nel
corso del dibattito che si è tenuto prima la discussione degli
ordini del giorno e vediamo nella parte del turismo una mancanza di
impegno o di riguardo da parte di almeno gli organi di Governo, a
parte ovviamente l'Assessore interessato. L'intenzione è quella di
avere una rendicontazione circa gli impegni dichiarati dal Governo
regionale sul DEFR in merito al marchio ombrello e ai successivi
percorsi da fare per la valorizzazione... scusi, Presidente, ma
attendo un attimo l'Assessore; se vuole intervenire il collega
Marguerettaz, può farlo. Preso atto dell'indisponibilità del
collega Marguerettaz proseguo nel mio piccolo e umile
intervento.
Parlando del marchio ombrello, le chiediamo, se è possibile, di
relazionare in merito a quanto riportato sul documento economico di
finanza regionale, vale a dire il percorso in quanto
nell'impegnativa ho ricopiato quanto dichiarato, enunciato su quel
documento richiamato e quindi di venire a dettagliare le regole e
procedure per la concessione d'uso del marchio a completamento di
quelle definite in sede di registrazione del marchio stesso e
eventualmente selezione degli strumenti regolatori più opportuni.
Chiediamo inoltre di riferire, così anche qua riferendoci a quanto
riportato sul documento economico finanziario, sulla proposta di
collaborazione tra le strutture regionali competenti per la
promozione delle diverse attività regionali, in particolare
agricole, al fine di valutare la possibilità di affiancare al
marchio territoriale nella sua versione base anche una o più
declinazioni del marchio in funzione di marchio di qualità con
indicazione di origine.
Nell'ordine del giorno avevo anche fatto riferimento
all'emendamento 11 presentato dal Presidente della Giunta regionale
e quindi, anche se non proprio attinente a quanto appena da me
detto, avevo chiesto di valutare, di inserire negli investimenti
prioritari previsti dall'emendamento 11, dove indirizzare l'avanzo
di amministrazione, anche le strutture previste non indicate nella
legge regionale 6, la legge regionale 8, che sono quelle degli
impianti a fune; di questo ne avevamo già parlato durante proprio
il dibattito in discussione generale. Grazie, Assessore.
Presidente
- La parola all'assessore Grosjacques.
Grosjacques (UV) -
Visto che con il collega Restano è
stato concordato di fare un paio di modifiche e di approvare
l'ordine del giorno, non starò a ripetere quello che comunque mi
prendo l'impegno di venire a riferire in Commissione, se non citare
la delibera 1487 del 4 dicembre, dove è stato approvato
l'aggiornamento del regolamento d'uso del marchio, in quanto questo
nuovo testo sostituisce il regolamento che era stato approvato nel
2008 e recepisce alcune richieste di modificazione pervenute
dall'Ufficio Italiano Brevetti e Marchi del Ministero delle Imprese
del
Made in Italy
. Le modifiche riguardano una correzione
sull'ultima premessa vista la cancellazione, come già ricordato dal
collega Restano... letto l'emendamento numero 11 presentato dal
Presidente della Giunta regionale, che viene stralciato, e
nell'impegnativa viene stralciata l'impegnativa riferita al Governo
regionale sull'impegno degli investimenti riguardanti l'avanzo di
amministrazione; con queste modifiche, se il collega Restano
conferma di accettare, la maggioranza voterà quest'ordine del
giorno.
Presidente
- La parola al consigliere Restano.
Restano (GM) -
Le modifiche vengono accettate.
L'obiettivo era di avere un aggiornamento sul marchio, poi, una
volta letto l'emendamento proposto 11, era stata aggiunta
l'ulteriore richiesta, di questo argomento potremmo poi parlarne in
altre occasioni, la ringrazio per la disponibilità.
Presidente
- Metto in votazione l'ordine del giorno come
emendato. La votazione è aperta. La votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Ordine del giorno n. 7 di Rassemblement Valdôtain. Consigliere
Aggravi, a lei la parola.
Aggravi (RV) -
Come avevo preannunciato nel corso della
discussione su un altro ordine del giorno, presentiamo una proposta
relativa a una problematica che abbiamo voluto sollevare nel corso
delle audizioni, soprattutto per capire da parte delle associazioni
di categoria se ci fossero delle ulteriori informazioni o comunque
se le segnalazioni che sono arrivate a noi fossero anche a
conoscenza delle associazioni di categoria e devo dire che c'è
stata anche una sensibilità della
Chambre valdôtaine
in tal
senso.
In particolare facciamo seguito a quanto avvenuto o, meglio,
prendiamo spunto a quanto avvenuto qualche settimana fa, la scorsa
settimana anzi, relativamente all'approvazione al Senato del
decreto anticipi e poco fa, quasi un'ora fa, anche la Camera ha
dato corso alla questione di fiducia sullo stesso decreto.
All'interno del decreto anticipi, per l'appunto, ci sono delle
norme relativamente al discorso o, meglio, nel decreto anticipi non
si è dato corso alla proroga di appunto il Superbonus, ma, al di là
delle scelte dello Stato relativamente alla proroga di questo
incentivo e al di là, anche se è un macigno molto importante,
quello che peserà sui bilanci dello Stato e non solo, dei prossimi
anni, perché si parla quasi di 23 miliardi ogni anno, con
strascichi che potrebbero arrivare anche a 135 miliardi, cioè un
peso notevole, sappiamo di alcune situazioni, anche forse di realtà
più piccole, che riguardano il settore edile locale e non soltanto,
in particolare anche la clientela relativamente a difficoltà. Noi
l'abbiamo voluta sintetizzare parlando di gestione dei crediti e di
annessa disponibilità della liquidità, soprattutto, perché spesso e
volentieri ci si è concentrati su questo tema, su quella che in
potenza poteva essere appunto la quantificazione dell'incentivo e
soprattutto del credito, ma poi sappiamo che le cose si fanno con
la liquidità. In tal senso ci sono dei cantieri, delle aziende
edili che segnalano delle difficoltà, perché sappiamo che comunque
il sistema bancario e annessi potenziali acquirenti di crediti
hanno fatto loro e poi a un certo punto non è che il credito ha una
vita - soprattutto quando è un credito fiscale - eterna, questo lo
sappiamo come funziona, forse chi ha concepito Superbonus questa
cosa non l'aveva pensata, posto il fatto che almeno personalmente
un contributo che supera il 100% è qualcosa di veramente
abominevole, ma lo lascio ai Signori che l'hanno proposto.
L'impegnativa è molto semplice: si vuole impegnare il Presidente
della Regione e gli Assessori competenti per delega di concerto con
la Chambre
e coinvolgendo anche i Parlamentari valdostani,
che comunque il decreto anticipi e non soltanto dovrebbero vederli
e sicuramente sui quali si sono espressi e si esprimono - se non
erro, tra l'altro, il Deputato si è espresso anche sul tema in
questi giorni - a promuovere un incontro tra gli operatori del
settore edile, le relative rappresentanze, gli ordini professionali
interessati, gli amministratori di condomini, nonché i referenti
del ceto bancario locale e ogni altra entità eventualmente
interessata sul tema dell'applicazione del Superbonus al fine di
individuare l'eventuale presenza di situazioni di difficoltà su
ambiti di generale interesse.
Abbiamo cercato questa definizione perché non si può andare a
considerare la singola problematica, però, laddove, ad esempio, ci
possa essere una problematica di generale interesse che riguarda
magari un determinato settore, una determinata area geografica o
determinate tipologie di clientela, questo potrebbe anche essere
almeno oggetto di mappatura, diciamo così, e soprattutto di
conoscenza, perché la cosa peggiore è avere delle situazioni
latenti che non si conoscono e poi un domani esplodono. Abbiamo
voluto portare all'attenzione della discussione di bilancio questa
tematica proprio perché, come ho detto, è stata oggetto di
confronto con le rappresentanze che si occupano principalmente del
settore edile, ma in generale anche la
Chambre
che
rappresenta tutta l'economia valdostana.
Presidente
- Ha chiesto la parola il presidente Testolin,
ne ha facoltà.
Testolin (UV) -
Alcune considerazioni in merito a
quest'ordine del giorno: le prime partono dal fatto che,
probabilmente, come dice il collega, sono state espresse durante le
audizioni consiliari delle situazioni, che, peraltro, non
risultano, perlomeno in maniera condivisa o da parte delle
associazioni a nessuno degli Assessorati competenti e neanche al
sottoscritto. Quello che invece è arrivato sporadicamente sono
delle situazioni, peraltro, molto eterogenee tra di loro, che si è
cercato di affrontare per individuare se ci fossero delle
possibilità. Come sottolineato giustamente dal collega, l'ambito
bancario ha fatto il suo e le indicazioni che ci sono non derivano
sicuramente da un'interlocuzione con l'Amministrazione regionale,
ma sono dettate da linee guida aziendali che aprono fino a quando
c'è capienza e dopodiché rinviano al mittente le altre richieste.
Ci sono stati anche degli approfondimenti negli scorsi mesi
rispetto alle possibilità che poi non sono state praticabili da
parte delle Amministrazioni in generale per verificare se si
potesse agire, e accollarsi o mettere in piedi dei percorsi che
erano stati valutati anche con Finaosta, interlocutore che non è
stato richiamato, ma che è stato considerato come controparte
almeno operativa.
Al netto di mettere in piedi un tavolo di confronto, che,
peraltro, sarebbe molto articolato e con caratteristiche un po'
particolari, nel senso che chi opera a Roma nel contesto della
finanziaria può esprimere delle posizioni e portare avanti
determinate indicazioni, gli altri sono operatori che possono
manifestare parzialmente quelli che sono dei disagi o degli
inconvenienti parte del loro percorso.
Pur non accettando questo ordine del giorno, chiedendone se si
ritiene opportuno il ritiro, quello che sicuramente mi permetterò
di fare, proprio su stimolo di questa iniziativa, sarà confrontarmi
più che altro con la Chambre per capire se effettivamente la cosa è
numericamente importante e quali sono stati gli strumenti e le
iniziative che sono state portate avanti, per poi capire se ci sono
delle iniziative che anche l'Amministrazione regionale può
agevolare. Altrimenti senza avere una base di partenza sulla quale
lavorare e, non avendo segnalazioni, se non quelle personali che
sono arrivate e che poi hanno trovato riscontri altrettanto
personalizzati, perché ognuno ha delle situazioni cucite su misura
sulla propria situazione anche finanziaria o immobiliare che ne
pregiudicano quella trasversalità - che si cita anche all'interno
di questo ordine del giorno - per individuare la problematica più
generale nel solco della quale si possono dare informazioni e
raccogliere indicazioni più puntuali. Con questo spirito lavoreremo
per la ricognizione direttamente con i portatori di interesse, che
più hanno manifestato questa esigenza di verifica di quali sono i
dati da mettere a regime e sui quali lavorare.
Presidente
- Ha chiesto la parola il consigliere Aggravi,
ne ha facoltà.
Aggravi (RV) -
Il mio obiettivo era portare
all'attenzione dell'Aula, più che della Commissione, la
problematica e il tema; poi sicuramente i conti li faremo quando si
stopperà, ed è molto presto, la possibilità di utilizzare il
Superbonus e quindi bloccare le proroghe e i conti li faremo quando
vedremo quello che pesa sui bilanci. Io temo anche su qualche
bilancio, forse più di natura privatistica, perché abbiamo visto
che queste cessioni di crediti ogni tanto sono state anche
funzionali a degli utilizzi da parte di organizzazioni non proprio
caritatevoli; tra l'altro, se non erro, avevo fatto
un'interrogazione forse un anno fa o tempo fa proprio su un caso
che era emerso, che era domiciliato, tra l'altro, in Valle d'Aosta
e si è visto che di truffe ce ne sono state tante. Io ritiro
l'ordine del giorno, chiedo però comunque al Presidente di portare
avanti il tema con la Chambre, almeno per capire se effettivamente
non ci si sia persi qualcosa; perché dico questo? Perché a volte si
fanno dei grandi discorsi o delle grandi iniziative su dei temi che
poi alla fine di cui abbiamo, non dico le soluzioni, ma le
conosciamo e ci perdiamo invece altre problematiche che non sono di
poco conto. Anche perché sicuramente ci sono delle situazioni
eterogenee e anche molto personalizzate, però diciamo che la
mancanza di liquidità è uguale per tutti quando si manifesta.
Detto questo, ritiriamo l'ordine del giorno e quindi aspettiamo
eventualmente sviluppi e - perché no? - magari anche iniziative
della Chambre, visto che lo stesso Presidente della Chambre in
parte si era fatto promotore di questo tipo di sondaggio per capire
effettivamente il perimetro del problema.
Presidente
- L'ordine del giorno è ritirato. Ordine del
giorno 7 di PCP, consigliera Erika Guichardaz, a lei la parola.
Guichardaz E. (PCP) -
Sì, torniamo a parlare
dell'ampliamento dell'ospedale Parini e questa volta non rispetto
alla questione degli scavi ma rispetto ai soldi messi in bilancio
rispetto a quest'opera, che, come ormai si sa, il nostro gruppo
contesta in maniera forte, tanto da arrivare alle dimissioni da
Presidente della V Commissione proprio rispetto a questo tema e
purtroppo quanto annunciato allora, quindi nel maggio 2021, si sta
chiaramente vedendo e sta apparendo sotto gli occhi di tutti. Ad
oggi non abbiamo ancora idea dei costi totali dell'opera; sulle
fasi 4 e 5 non sappiamo ancora nulla, sappiamo sicuramente che non
avremo un presidio unico perché comunque è intenzione mantenere
anche l'ospedale Beauregard; avremo necessità di costruire un nuovo
edificio, oltre a quello sopra gli scavi archeologici, un altro
edificio per la questione del materno infantile; dovremo abbattere
tutte le superfetazioni fatte negli anni all'ospedale Parini e,
come dicevo, non abbiamo veramente ad oggi idea né dei costi, né
dei tempi, né del quadro tecnico, economico e normativo e cosa più
preoccupante è quella che ormai sentiamo dire da tempo
dall'assessore Marzi: "beh, adesso ampliamo questa struttura, poi
si parlerà della riorganizzazione sanitaria".
Ecco, se dovremo parlarne in un secondo momento, crediamo che
questo sia un problema non di poco conto viste le ingenti risorse
che si stanno mettendo sulle varie strutture ospedaliere, anche
alla luce del PNRR e di altri fondi a cui abbiamo cercato di avere
accesso; dopodiché sappiamo che, anche rispetto ai primi pezzi di
progettazione, ci sono state diverse varianti, quindi la variante
riferita all'abbattimento delle camere mortuarie che abbiamo
appreso non esserci... sappiamo che comunque ci saranno altre
varianti di cui ad oggi conosciamo poco o nulla; per fortuna, c'è
stato un Consiglio straordinario in Comune ad Aosta dove abbiamo
appreso delle cose in più rispetto a quelle che ci sono state dette
in questo Consiglio: ad esempio, che quell'elisuperficie pensata
sopra all'ospedale ha come vincolo dell'ARPA di un atterraggio al
giorno, quindi anche su questo sarebbe utile fare alcune
considerazioni, che le facesse l'assessore Marzi per farci
comprendere se quanto è stato detto in quell'Assise corrisponde a
verità, perché sinceramente se uno ha la sfortuna di essere il
secondo infartuato, dovrà atterrare invece all'aeroporto e
risalire, quindi, anche sotto questo punto di vista, forse sarebbe
utile fare un po' di chiarezza.
Quello che noi chiediamo, anche alla luce del dibattito che è
avvenuto in Consiglio comunale dove sono state espresse da gran
parte dei Consiglieri comunali grandi perplessità rispetto a quel
cantiere perenne di cui siamo abituati, tutto inizia da un
cantiere, ma noi "quel tutto inizia da un cantiere" ormai lo
vediamo da quasi 20 anni. Quello che noi chiediamo è un impegno del
Governo a richiedere un parere legale per verificare la
possibilità, alla luce dell'aggiornamento del quadro economico,
tecnico e normativo, di procedere a una revoca legittima anche sul
piano della responsabilità contabile della scelta dell'ampliamento
del vecchio presidio ospedaliero Parini, questo perché in più
occasioni ci è stato detto: "Ah ma non si può più tornare
indietro". Sarebbe molto utile avere questo parere legale.
Presidente
- La parola all'assessore Marzi.
Marzi (SA) -
È stato consegnato il progetto definitivo e
questa settimana si è conclusa la Conferenza dei servizi e a breve
sarà consegnata la progettazione esecutiva. Il lavoro di avvio
degli scavi propedeutici e di realizzazioni delle nuove centrali
tecnologiche già aggiudicati di fatto avvieranno la fase 3 del
nuovo ospedale regionale. Lo studio specifico è stato redatto
considerando le opzioni strategiche di sviluppo della
programmazione sanitaria regionale in ambito ospedaliero
territoriale e della prevenzione. Successivamente ulteriori studi e
indagini hanno confermato la compatibilità realizzativa del nuovo
ospedale e che la stessa è pienamente integrata nell'assistenza
sanitaria del servizio sanitario regionale e del territorio
valdostano stesso. Sono poi state confermate, anche dall'Università
Bocconi, l'attualità e la sostenibilità tecnica, economica e
finanziaria anche alla luce della revisione progettuale attuata per
la valorizzazione dei reperti archeologici dell'area di cantiere,
oltre alla conferma del mantenimento di tutti i parametri
quantitativi e qualitativi a suo tempo previsti e assentiti. La
variante ha consentito di tenere conto anche delle nuove esigenze,
indicazioni e linee guide sanitarie emerse a seguito degli eventi
pandemici: ad esempio, numero caratteristiche delle dotazioni di
posti di terapia intensiva e sub-intensiva, possibilità di
separazione degli accessi di spazi esterni da adibire a
triage
e, in casi straordinari, di convertire agevolmente
l'area di degenza ordinaria ad area di degenza infettiva. Per
questo motivo e per questa dovuta risposta alla dignità che questo
ordine del giorno tutto politico richiedeva, noi naturalmente
chiederemo di ritirare l'ordine del giorno, altrimenti ci
asterremo.
Visto che la collega ha presentato questo ordine del giorno, è
il caso di puntualizzare brevissimamente che in termini
amministrativi l'ultima volta che abbiamo parlato di bilancio in
quest'aula discutendo durante un Consiglio è stato, da un punto di
vista amministrativo e non solo politico, quando abbiamo stanziato
60 milioni di euro in occasione della legge di assestamento 1 del
2023. Ora sono stati stanziati 60 milioni di euro: quando vengono
stanziati 60 milioni di euro per un'opera pubblica, quello che poi
è assolutamente necessario che accada è che, entro l'anno, ci sia
la progettazione definitiva, e ciò è accaduto; la Conferenza di
servizi che si chiude, e ciò è accaduto, e un progetto esecutivo
avvenuto e arrivato che di fatto c'è. Il fatto che nel bilancio che
noi stiamo approvando, il 2024/2026, a un punto individuato di un
allegato, che è quello delle opere pubbliche, c'è scritto che per
il nuovo ospedale Parini sono stanziati 192.565.000 euro vuol dire
che l'impegno politico e amministrativo che questa Amministrazione
si è presa in occasione della legge di assestamento 1, stanziando
60 milioni di euro, in di fatto 6-7 mesi è stato rispettato.
Indipendentemente dalla volontà politica che qualcuno ha, rispetto
a quell'opera, di farla in un altro posto e di non volerla fare,
questa maggioranza che si è presa l'impegno dal 2020 di chiudere
questo ciclo lo sta facendo; il fatto di aver stanziato 60 milioni
di euro 6 mesi fa e di essere arrivati in questi 6 mesi a chiudere
la progettazione definitiva, la Conferenza di servizi e la
progettazione esecutiva è un impegno preso e rispettato
importantissimo per tutta la Comunità valdostana.
Presidente
- La parola al consigliere Lucianaz.
Lucianaz (RV) -
Assessore, senza voler rovinare i
rapporti personali, io devo contraddirla su diversi punti e non me
ne voglia. Lei prima ha detto che inizierà la fase 3. La fase 3 è
iniziata da un bel po': siamo al quarto lotto della fase 3, se
ricordo bene, perché il primo lotto è il collegamento a nord sotto
Viale Ginevra, il secondo lotto della fase 3 è lo scavo
archeologico del fronte nord dell'area di ampliamento concluso, il
lotto 3 della fase 3 è la realizzazione del complesso G3 delle
centrali tecnologiche a cui lei si riferiva, e poi lotto 4, lo
scavo archeologico nell'area della Chiesa medioevale che non
abbiamo ancora capito se è terminato o meno, poi è scritto "ancora
in corso", questa è la
slide
distribuita dalla SIV; abbiamo
ancora lotto 4.2, i lavori di scavo archeologico funzionali alle
opere di fondazione dell'ampliamento, abbiamo lotto 4.3 della fase
3, che è la realizzazione dei blocchi di ampliamento principale del
corpo K, e poi le fasi 4 e 5 che sono ancora, da quanto ci ha
raccontato l'ingegnere Fabiani, ad addivenire, se ne parlerà
sicuramente tra diversi anni, quindi concentriamoci sul blocco
K.
Il blocco K, ho qui delle dichiarazioni in Commissione in cui
l'ingegnere De Checchi, tra le altre cose, ci aveva raccontato che
la progettazione era del 2011, la progettazione esecutiva era del
2013, nel 2014 il Consiglio regionale ha chiesto di fare una
modificazione per ridurre i costi di investimento, nel 2015 sono
emersi i reperti archeologici, sono stati spesi 3 milioni fino ad
allora, da quanto ho capito, quindi il progetto esecutivo che era
del 2014 è stato parzialmente modificato su richiesta del
Consiglio, che chiedeva di ridurre i posti auto, di eliminare
temporaneamente l'elisuperficie, altri spazi esterni, eccetera, è
un progetto in continuo riassetto, diciamo così.
Dopo il Covid ci ha detto l'ingegnere Asiatici, sempre in
Commissione, che comunque sarebbe stato assolutamente
indispensabile rivedere il progetto in seguito all'effetto
pandemico, proprio per i fatti di cui parlava lei. Ho una simpatica
dichiarazione anche del consigliere e collega Marguerettaz: "quello
è il progetto e quello deve essere realizzato", più categorico di
così!
Arriviamo alle centrali tecnologiche, allora le centrali
tecnologiche e il famoso complesso G3, è composto dai due piani
interrati sotto cui, se ho capito bene, dovrebbe passare la strada
di accesso da via Saint-Martin-de-Corléans fin verso il parcheggio
interrato che sarebbe posto sotto la torre del reparto materno; da
quello che ho capito io dai disegni, non saprei bene dove può
passare questa strada, perché la zona colorata di rosso arriva fin
contro la struttura del Reparto delle immunoterapie, quindi lì non
è chiaro. La gara di appalto non si sa bene se è già stata
aggiudicata, lei prima ha fatto un riferimento, perché c'era stato
detto in quest'aula da lei personalmente che l'inizio dei lavori
sarebbe stato a settembre, poi c'è stato detto che sarebbe stato a
novembre, siamo ancora lì, grazie a Dio, abbiamo ancora gli alberi
di via Saint-Martin-de-Corléans ancora in piedi, però sicuramente
abbiamo le vasche da eliminare, però l'ingegnere Fabiani ci ha
detto che durante la fase 3 le vasche non verranno toccate, quindi
avremo le vasche, ma anche la realizzazione della G3.
La cosa non è chiara, avremmo piacere che ci venisse spiegato
bene come si pensa di risolvere in quell'angolo la questione, ci
interesserebbe sapere dove passeranno tutte le condutture dalla G3
alla struttura nuova, se verranno effettuati altri scavi sotto
Viale Ginevra, se avrà tutto concentrato nel sottopasso a livello
meno 2 già esistente, però naturalmente ci saranno da fare altri
scavi per verificare in quella zona dei cippi e dei possibili
ritrovamenti archeologici dove verranno passati tutti questi
collegamenti dell'acqua, dei gas, eccetera. L'ingegnere Fabiani ci
ha anche detto che durante la fase 3 ci si concentrerebbe solo
sulla parte della G3 per quanto riguarda la parte del Mauriziano;
per quanto riguarda invece il Blocco K, io ho un sacco di dubbi e a
me piacerebbe che lei, anziché dircelo in modo così perentorio che
il lavoro va avanti, ma ci rispondesse ai nostri dubbi, cioè la
passerella esterna contro via Roma, tanto per capirci che
attualmente è utilizzata, sarà smantellata? Perché sul
rendering
io vedo che non c'è più nessun passaggio. Il
sottopassaggio di Viale Ginevra sarà allargato, chiedevo prima, i
cippi saranno visibili anche sotto Viale Ginevra e alla
continuazione anche sotto il Parini Vecchio? E le acque di scarico
della zona archeologica che percorso seguiranno, sia la parte del
parcheggio sia quella dell'ospedale?
K. Vorrei ancora chiedere se il Blocco K arriva fin sopra il
marciapiede di via Guédoz, perché da un disegno quello delle
slide
appare distante, sull'altro appare proprio sul
marciapiede; vorrei ancora capire per quanto riguarda l'area
dell'Hospital Street, lì si parla del livello meno due, se gli
attraversamenti pedonali avverranno, non penso al piano più due,
sotto Viale Ginevra e quindi usciranno al piano inferiore del
pronto soccorso e quindi usciranno dove ci sarebbero i cippi, già
l'area archeologica; tutti i pedoni che passano dall'attuale Parini
al Blocco K dovrebbero percorrere la passerella dove ci sono i
cippi, chiedo... e ancora abbiamo avuto diversi Ingegneri, Ruggero
qui in Commissione che ci ha parlato del problema della fornitura
dei reparti dei gas medicinali che devono essere pensati prima;
questo io parlo prima del Covid, cioè l'intervento è stato fatto
dopo il Covid, quindi questo progetto ha tenuto conto di queste
sollecitazioni? L'architetto De Pineda Alvarez, ad esempio... e
pure l'architetto Felli che comunque ha ammesso che dopo il Covid
sicuramente quel progetto iniziale doveva essere modificato. Non
parlo poi dei parcheggi, perché i parcheggi, abbiamo misurato col
collega, abbiamo 4,95 metri di lunghezza del parcheggio nella zona
B4, quando un
pick-up
sforerebbe di oltre mezzo metro e un
Mercedes uscirebbe anche dallo stallo - dipende dal Mercedes però -
e quindi volevamo capire se quelle erano le misure definitive.
Stessa cosa il problema si pone per la ristrutturazione del Parini,
ma penso che non sia ancora il caso di parlare del Parini,
nonostante lei, Assessore, abbia più volte detto il problema della
Psichiatria si risolverà con l'ospedale nuovo, il problema della
Maternità si risolverà, qua dobbiamo ancora capire quando verranno
redatti i primi progetti della fase 4 e 5. Quindi tante domande,
Assessore, un po' meno di tono perentorio, per favore, ma qualche
spiegazione in più.
Presidente
- La parola alla consigliera Erika
Guichardaz.
Guichardaz E. (PCP) -
Parto dalla considerazione che un
ordine del giorno presentato all'interno di un bilancio è un atto
di indirizzo ed è pertanto un atto politico. Noi qui siamo per fare
assolutamente politica, non amministrazione, che dovrebbe essere
fatta da altri, molto probabilmente il nostro compito è un po' più
alto e quindi sicuramente quest'ordine del giorno era un ordine del
giorno tutto politico. Proprio parlando di politica, sottolineo che
la decisione non è stata presa nel 2020, ma nel maggio 2021 e lo
sottolineo perché se voi andate a vedere il programma di
legislatura, e credo che lei lo conosca, si parlava di
approfondimenti e di verifiche e non si parlava di dare corso a una
progettazione. Cosa che invece lei, Assessore, ha detto questo è
stato deciso dal 2020; io le preciso che è partito nel 2021 ed è
partito quando io e la consigliera Minelli abbiamo dato le
dimissioni proprio perché riteniamo che questa sia l'opera più
importante di questa legislatura e su questo la invito veramente a
rileggersi tutta la documentazione, tutti gli atti e poi dopo,
molto probabilmente, vedere se siamo state coerenti o meno con
quello che stiamo dicendo. Allora, quest'ordine del giorno però
andava a chiedere tutt'altro: andava a chiedere se il Governo
potesse pensare a un parere legale per verificare la possibilità di
tornare indietro a questo progetto. La volontà non c'è e questo è
piuttosto evidente; no, ma non si deve più dire ma la volontà non è
che non c'è perché non si può tornare indietro, la volontà non c'è
perché avete scelto una strada, punto. Non si dica mai più che non
si può tornare indietro, avete scelto una strada nel maggio 2021,
continuate con ostinazione a portarla avanti, vedremo dove vi
porterà questa strada.
Presidente
- Metto in votazione. La votazione è aperta.
La votazione è chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Restano,
Rollandin, Rosaire, Sapinet, Testolin)
L'ordine del giorno non è approvato.
Ordine del giorno n. 7, Gruppo Misto, consigliere Restano, a lei
la parola.
Restano (GM) -
Parliamo del nuovo ente strumentale. Il
disegno di legge e soprattutto la Missione 12 "Diritti sociali,
politiche sociali e famiglia" tratta dell'argomento a sostegno,
come appunto detto, di chi è bisognoso e usufruisce di determinati
servizi sociali da parte dell'Amministrazione. Il nostro documento
economico-finanziario, il Piano SBS (Piano Sociale e Benessere
della Salute) prevede la creazione di un nuovo ente e in maniera
propedeutica per addivenire alla creazione del nuovo Ente
stabilisce che viene composta una cabina di regia per definire il
nuovo assetto organizzativo e gestionale dei servizi degli
interventi, noi chiediamo all'Assessore di venire a riferire in
Commissione circa le modalità di attuazione della cabina di regia e
lo stato dell'arte di questa iniziativa, perché il nuovo ente
strumentale interesserà tutte le persone che usufruiranno di questi
importanti servizi, ma anche tanti dipendenti, operatrici
socio-sanitarie, educatori e assistenti. L'argomento è di elevato
interesse, è importante addivenire a una soluzione della questione
entro la fine della legislatura e quindi è doveroso, riteniamo, da
parte dell'organo politico, riferire in merito.
Presidente
- La parola all'assessore Marzi.
Marzi (SA) -
Con gli uffici stiamo già operando in tale
senso, e quindi sarei a chiederle, visto che il confronto di
riferimento in Commissione ci dovrebbe già essere, sarebbe
ridondante non firmarle l'ordine del giorno, perché noi questo
lavoro lo stiamo già finendo, di proporle un emendamento nella
parte impegnativa, dove andiamo a sostituire "60 giorni
dall'approvazione del seguente OdG" con "i primi 100 giorni del
2024". In questa maniera, visto che noi stiamo già anche
colloquiando con gli Enti locali proprio per ciò che riguarda il
tema del suo ordine del giorno, chiudiamo il cerchio.
Presidente
- La parola al consigliere Restano.
Restano (GM) -
Va bene, grazie assessore.
Presidente
- Metto in votazione. La votazione è aperta.
La votazione è chiusa.
Presenti, votanti e favorevoli: 34
l'ordine del giorno è approvato all'unanimità.
Ordine del giorno n. 8 di RV. Ha chiesto la parola il
consigliere Brunod.
Brunod (RV) -
Visti i contenuti dei disegni di legge n.
127 e n. 128, preso atto che il 27 novembre 2023 è stata approvata
la delibera di Giunta regionale 1435 avente il seguente oggetto:
"Approvazione ai sensi della legge 6/2001 di un progetto di
comunicazione dell'immagine turistica della Valle d'Aosta tramite
l'immagine pubblica e mezzi di comunicazione di atleti valdostani
di spicco tesserati FISI". Il progetto di comunicazione prevede in
sintesi le seguenti attività: pubblicazione di contenuti sui canali
social
degli atleti in occasione di momenti di vita
quotidiana e di attività sportive con
hashtag
dedicati alla
Valle d'Aosta aventi a tema aspetti propri dell'offerta del
territorio, quali natura, enogastronomia, tradizioni, beni
culturali; collegamento al sito turistico della Valle d'Aosta dai
siti ufficiali degli atleti; presenza degli atleti in occasione di
eventi di interesse turistico e di valorizzazione del territorio
organizzati dalla Regione; realizzazione di video promozionali o di
servizi fotografici a uso dell'Assessorato per promuovere la Valle
d'Aosta quale meta turistica e rilascio di interviste con esplicito
riferimento alla Valle d'Aosta e alla sua offerta; sviluppo dei
contenuti di comunicazione con il supporto dell'Ufficio stampa di
FISI e degli atleti: apposizione del marchio di promozione
territoriale, marchio cuore e del logotipo "Valle d'Aosta Vallée
d'Aoste" sulla spalla di alcuni indumenti degli atleti, giacca
termica, piumino e coprituta da
training
e altri capi di
abbigliamento che dovessero rendersi disponibili.
Tenendo conto che, nonostante le ridotte dimensioni del nostro
territorio, abbiamo la fortuna di avere diversi grandi campioni e
talenti in varie discipline sportive, sia estive che invernali, che
ben rappresentano le qualità ed eccellenze della nostra Regione;
evidenziamo che, oltre a essere degli atleti molto forti a livello
agonistico nel panorama internazionale, gli stessi hanno anche
degli ottimi riscontri in termini di visibilità,
follower
,
sui propri canali
social network
; considerato che, negli
anni come Regione sono state investite risorse economiche per la
promozione e comunicazione dell'immagine turistica della Valle
d'Aosta, a livello nazionale e internazionale, puntando molto sulle
particolarità, qualità ed eccellenze che meglio rappresentano e
valorizzano il nostro territorio; dall'analisi dei dati del
bilancio, per quanto riguarda l'anno 2023, si apprende che nella
Missione 7 "Turismo", al capitolo spese per la promozione
turistica, erano previsti 4.130.000 euro, per poi diventare
5.541.060 con l'assestamento, lo stesso importo previsto per il
2023, cioè 4.130.000 euro, è previsto anche per ciascun anno nel
2024/2025/2026. Riteniamo che poter prendere in considerazione
l'ipotesi di valutare e individuare ulteriori nuovi
testimonial
, tra i campioni o anche i talenti sportivi della
nostra Regione potrebbe permettere di ampliare e rafforzare ancora
più l'azione di promozione e valorizzazione dell'immagine turistica
della Valle d'Aosta in campo nazionale e internazionale.
Il Consiglio regionale impegna il Governo regionale a valutare,
nel primo semestre del 2024, l'opportunità di individuare ulteriori
atleti di livello che pratichino anche altre discipline sportive,
con i quali poter instaurare nuovi progetti di comunicazione
dell'immagine turistica della Valle d'Aosta attraverso l'immagine
pubblica e i mezzi di comunicazione degli stessi.
Presidente
- La parola all'assessore Grosjacques.
Grosjacques (UV) -
Collega Brunod, le anticipo che le
chiederò il ritiro perché quello che lei ha chiesto
nell'impegnativa è esattamente quello che si sta facendo da sempre
e che è stato incrementato, esattamente come lei ha evidenziato
nella sua illustrazione, con l'ultimo impegno, quindi la delibera
che lei ha citato è la delibera del 27 novembre 2023, la 1435. Lei
ha osservato che la Valle d'Aosta giustamente ha diversi campioni e
talenti in molte discipline sportive estive e invernali che ben
possono rappresentare le qualità e le eccellenze della Regione,
sono infatti numerosi gli atleti che, in virtù di uno specifico
strumento normativo, il capo quarto della legge regionale 3 del
2004, sono sponsorizzati dalla Regione e contribuiscono quindi,
tramite la propria notorietà, alla visibilità della Valle d'Aosta.
Per alcuni atleti quindi i
testimonial
in particolare, che
erano tre fino al 31 ottobre e sono diventati quattro con i nuovi
contratti a partire dal 1° novembre, contratti di durata biennale,
sono individuati come testimonial ai sensi di una diversa legge di
riferimento: la legge regionale 6 del marzo 2001, la riforma
dell'organizzazione turistica regionale; sono invece sottoscritti
per il tramite della Federazione sportiva di appartenenza, in
questo caso sono tutti e quattro sotto la Federazione italiana
degli sport invernali, specifici contratti di acquisizione di
servizi promozionali, in quanto lo strumento contrattuale consente
di costruire progetti più flessibili e adattabili alle diverse
esigenze di comunicazione dell'Amministrazione in ambito turistico,
come lei ha elencato nelle premesse.
Il ricorso ad atleti valdostani di spicco quali testimonial
della Regione, in particolare a fini di promozione turistica, è una
modalità di comunicazione che per la Valle d'Aosta è ormai
consolidata. Quest'anno, peraltro, con la richiamata deliberazione
1435, tale modalità di comunicazione e promozione dell'immagine
turistica regionale è stata ulteriormente potenziata, infatti,
oltre a Federica Brignone, Federico Pellegrino e Francesco De
Fabiani, il nuovo progetto coinvolge anche Samuela Comola nel
Biathlon, in virtù dei risultati sportivi che l'atleta ha
conseguito nell'ultima stagione. Inoltre, gli strumenti di
comunicazione adottati includono ora, per il primo anno, anche la
posizione del marchio di promozione territoriale del logotipo
"Valle d'Aosta Vallée d'Aoste" sulla spalla di alcuni indumenti
degli atleti con il marchio cuore, uno strumento indubbiamente
molto efficace in termini di visibilità, ma che nei precedenti
progetti non era previsto. Al termine della stagione sportiva
2023/2024 sarà fatta una valutazione del progetto di comunicazione
in corso non si esclude che in quel momento si possa ampliare
ulteriormente il numero dei testimonial, ma tale scelta dipenderà
ovviamente dai risultati che saranno stati fino ad allora
conseguiti.
Per quel che riguarda invece le sponsorizzazioni, come le ho
detto, si fa riferimento alla legge 3/2004 e c'è un elenco riferito
alle delibere 573 per la stagione estiva e 1364 per la stagione
invernale, dove vengono sponsorizzati una serie di atleti in varie
discipline sulla base dei criteri stabiliti dal regolamento di
attuazione del capo quarto, le chiedo il ritiro oppure ci
asterremo.
Presidente
- La parola al consigliere Brunod.
Brunod (RV) -
L'Assessore forse non ha ben capito
l'obiettivo di quest'ordine del giorno, cioè infatti non volevo
mescolare quello che io ho presentato col discorso sponsorizzazioni
che lo conosco molto bene e che è un concetto totalmente diverso
questo ed è giusto riconoscere molto bene quello che è stato fatto
fino adesso, l'aggiunta di un
testimonial
in più va
benissimo. Quello che noi chiedevamo è di poter valutare, di
integrare a queste quattro ulteriori figure che siano atleti a
livello competitivo, agonistico o anche semplicemente figure di
spicco a livello sportivo in quanto ci sono, ma lo sapete
sicuramente meglio di me, diversi personaggi atleti e anche non che
hanno delle prestazioni e delle capacità sia a livello sportivo che
a livello mediatico non indifferenti a livello nazionale o
internazionale e soprattutto che riguardano delle discipline che
sono diverse da quelle attualmente che vengono valorizzate
attraverso questi progetti.
La nostra intenzione con questo ordine del giorno era di
stimolare a valutare all'interno di queste nuove discipline che
sono molto rappresentative dell'immagine della Valle d'Aosta,
quindi affiancare a quello che c'è già oggi un qualcosa di più che
poteva chiudere il cerchio a livello di promozione di progetto
dell'immagine turistica della Valle d'Aosta. Lei ovviamente è molto
più esperto di me e quindi il fatto che ha detto comunque "non si
esclude di" lascia uno spiraglio, una porta aperta a questa
considerazione. Sono sicuro, come è già successo in passato, che
dagli spunti che noi forniamo attraverso delle iniziative voi poi
come Governo li fate anche vostri per portarli avanti, quindi
diciamo che sono soddisfatto lo stesso, nonostante lei chieda di
ritirarlo e quindi noi ritiriamo questo ordine del giorno.
Presidente
- Ordine del giorno ritirato.
Il Consiglio prende atto del ritiro.
Ordine del giorno n. 8 PCP. Ha chiesto la parola la consigliera
Minelli, ne ha facoltà.
Minelli (PCP) -
A inizio legislatura si prevedeva di
realizzare tre nuove palestre nella nostra regione, poi via via la
situazione si è modificata e si è arrivati a parlare di costruzione
di una nuova palestra. Abbiamo comunque visto che nel bilancio di
previsione sono previsti degli stanziamenti soprattutto per la
manutenzione, in particolare delle strutture scolastiche ma quindi
anche delle palestre, poi sono identificati anche interventi in
questo senso e per la costruzione; altra cosa che sappiamo è che è
previsto l'abbattimento e la ricostruzione di due edifici
scolastici: il Manzetti in via Festaz e le ex magistrali in via
Torino. Noi riteniamo che sia assolutamente necessario fin da
subito prevedere che la dotazione delle nuove palestre sia conforme
alle reali necessità della popolazione scolastica e che al contempo
occorra anche valutare preventivamente che i nuovi edifici, in
particolare, dispongano di spazi che già sulla carta, già al
momento della loro programmazione non risultino insufficienti o
comunque inadeguati.
Per quanto riguarda l'istituzione Manzetti, è attualmente
prevista la costruzione di una sola palestra, e parlo di una sola
considerata l'importanza e l'ampiezza anche a livello di numero di
studenti di questa istituzione scolastica, all'ultimo piano
dell'edificio e contestualmente è prevista anche la costruzione di
un'aula magna. Noi riteniamo che le palestre siano, per quanto
riguarda la popolazione scolastica, quasi un bene primario, perché
troppo spesso abbiamo visto che diventa complicato poter soddisfare
l'esercizio delle ore di sport, delle ore di educazione fisica, che
sono comunque e per fortuna obbligatorie nell'orario scolastico, ma
diventa molto complicato riuscire a incastrare le organizzazioni
orarie delle scuole con la possibilità di usufruire delle
palestre.
Per quello che riguarda poi il valore e l'importanza delle aule
magne, sono sicuramente degli spazi utili, ma so per esperienza che
vengono utilizzate sporadicamente e crediamo che sarebbe opportuno
prevedere le aule magne all'interno di spazi polivalenti: per
esempio, attraverso l'utilizzo di spalti che si possono ritirare e
con altri accorgimenti, con la finalità di utilizzare gli spazi
interni agli edifici delle istituzioni scolastiche come palestre e
poi all'occorrenza anche come auditorium o aule magne.
L'altro argomento che l'ordine del giorno intende portare
all'attenzione di tutti è un argomento di cui abbiamo parlato già
anche altre volte e riguarda l'accessibilità delle palestre anche
da parte degli esterni, cioè di quegli utenti, di società sportive
che operano sul territorio e che ovviamente in ore non di attività
scolastica usufruiscono delle palestre. Troppe volte nel corso del
tempo sono state manifestate delle criticità legate alla
promiscuità dell'utilizzo e soprattutto al fatto che l'accesso
normalmente è uno e questo comporta problemi per quello che
riguarda anche tutta questa questione di tutela delle attività o
anche semplicemente delle aule scolastiche, delle segreterie,
eccetera.
Quello che questo ordine del giorno chiede è un impegno al
Governo a vigilare, a operare affinché nella redazione e nella
approvazione definitiva dei progetti delle nuove strutture si
prevedano degli spazi adeguati prima di tutto al dimensionamento
della popolazione scolastica, ma poi anche degli accorgimenti,
delle soluzioni tecniche che permettano un uso più razionale degli
spazi, spazi che devono essere, secondo noi, prevalentemente
dedicati a palestre e poi solo in un secondo tempo ad altri usi e
infine anche prevedere l'accessibilità esterna alle palestre tutte
le volte che è possibile, accessibilità esterna da parte delle
società sportive che richiedono l'utilizzo di questi spazi.
Presidente
- La parola all'assessore Sapinet.
Sapinet (UV) -
Grazie collega Minelli. È una visione,
un'impegnativa che condividiamo e che anzi vorremmo anche
allargare, rendendola molto più generica, non solo riferita ai due
interventi che voi citate.
Per quel che riguarda i due interventi, sia quello di via
Torino, dove è stato chiuso il concorso di progettazione con un
notevole successo di partecipazione al quale seguirà la fase di
affidamento e quello in via Festaz, il progetto di fattibilità
tecnica ed economica che è stato appena approvato; questi due
interventi sono particolari, entrambi in zona A, con aree soggette
a vincolo archeologico, pertanto devono essere rispettate tutte le
limitazioni previste per gli interventi di ristrutturazione con
particolare riguardo alle distanze, altezze. In entrambi i casi
sono state svolte attente valutazioni tecniche nel rispetto di
tutti i limiti che caratterizzano gli interventi in centro storico,
al fine appunto di prevedere la realizzazione di una nuova palestra
all'interno di ciascun edificio che precedentemente ne era privo. È
stato fatto un tentativo, ma non si è riusciti ad andare a
realizzare una seconda palestra, per quello che è stata appunto
generata, poi anche la soluzione sul Manzetti di una palestra
all'ultimo piano, che è per quello che rappresenta un po' un caso a
sé.
Come illustrato anche da lei, è importante in questi casi, ma
anche in quelli futuri, che le palestre siano dotate di due
accessi: uno collegato all'attività scolastica e uno indipendente,
non interferente con gli spazi a destinazione scolastica, proprio
per rendere fruibile queste palestre anche a tutte le attività
delle associazioni sportive in orari extrascolastici, ne abbiamo
parlato anche in Commissione col collega Restano nell'ambito della
palestra della CIDAC, che appunto ha questa destinazione.
Nel condividere andremo a togliere il riferimento al Manzetti
per renderlo aperto a tutti anche i futuri interventi, quindi
andremo a sostituire: "evidenziato che in alcuni iter progettuali
dei nuovi edifici scolastici potrà essere prevista la realizzazione
di un'aula magna" e sotto "considerato che generalmente le aule
magne vengono utilizzate sporadicamente e che sarebbe pertanto
opportuno mettere in atto interventi finalizzati a un uso, ove
possibile, polivalente". Per quel che riguarda l'impegnativa, che,
come ho detto, condividiamo, andremo semplicemente a inserire la
collaborazione con gli Enti locali, quindi "il Governo regionale a
operarsi, anche in collaborazione con gli Enti locali eventualmente
coinvolti per quanto di loro competenza..." proprio nell'ambito
della collaborazione, queste sono le proposte che ovviamente noi
voteremo.
Presidente
- Ha chiesto la parola il consigliere
Rollandin, ne ha facoltà.
Rollandin (PA) -
Vorrei brevemente riprendere due aspetti
che sono importanti, tenuto conto di quello che è stata anche la
serie di interventi di queste ultime ore. Credo che l'aspetto più
importante per quanto riguarda la struttura e la strutturazione
dell'ospedale, il tema ha già fatto diversi punti di riferimento e
questa sera non avevamo iniziato subito a intervenire nel tema in
quanto si pensava di poter poi prevedere nel suo insieme quello che
poteva essere il futuro legato alle difficoltà a oggi che sono già
state viste.
Sotto questo profilo, credo che importante non solo il pensare
di come e quando, ma soprattutto di sapere in che termini la parte
dell'ospedale, di cui abbiamo già discusso in diversi casi e su
cui, tra l'altro, c'è già un lavoro importante per cercare di
trovare la possibilità migliore per valorizzare quello che già
succede, quello che può essere fatto nelle nostre valli laterali e
quindi di poter dare delle risposte positive alle difficoltà che
oggi sono piuttosto importanti. Questo credo che sia l'aspetto più
collegato e collegabile anche con la parte relativa alle presenze
nelle nostre valli laterali e questa è una dimostrazione che
abbiamo già avuto e non abbiamo ripreso punto per punto perché
questo deve essere ripreso e rifatto nel suo insieme. Volevo solo
sottolineare che su questo tema ci sarà un ritorno, ci sarà una
ripresa, la più costituita possibile per cercare di attivare
insieme un programma che possa portare a conclusione questo tema
così difficile ma così importante per tutta la Valle.
Presidente
- Consigliera Minelli, a lei la parola.
Minelli (PCP) -
Abbiamo ascoltato l'esposizione
dell'Assessore e la proposta di emendamento sia per quello che
riguarda la parte delle due premesse, sia per quello che riguarda
l'impegno dell'ordine del giorno.
Condividiamo in particolare l'impegno che aggiunge la
collaborazione con gli Enti locali che possono essere coinvolti per
quello che è di loro competenza e quindi va bene, accettiamo anche
le due correzioni per quello che riguarda le premesse, facendo una
sottolineatura: nel nostro evidenziato portavamo a fattor comune
che per l'istituzione Manzetti è prevista la palestra all'ultimo
piano, poi l'Assessore ha spiegato che non si è riusciti a
realizzare una seconda palestra, si è scelto di usare questa
soluzione anche perché ci troviamo in zona A e c'è un vincolo
archeologico. Quello che però volevo evidenziare è che al Manzetti
già attualmente l'aula magna è in un piano interrato, poi sotto il
piano interrato ci saranno le fondamenta, quindi anche pensare di
fare una palestra non è che si poteva andare molto più giù.
Comunque è stata scelta questa soluzione, devo dire anche una
cosa che per il futuro nel momento in cui si dovranno fare scelte
di questo tipo chiedo anche una certa attenzione al fatto che non
si decida, per esempio, per quello che riguarda le scuole, di
posizionare gli archivi nei seminterrati, perché spesso succede
così e sappiamo che c'è una questione di umidità, abbiamo visto
molte volte che si pongono dei problemi; va bene, mettere in
premessa che ci si farà attenzione agli interventi finalizzati a un
uso il più possibile polivalente.
Per concludere, quello che noi ci auguriamo è davvero entro la
fine della legislatura di riuscire a vedere la costruzione della
palestra che è stata decisa vicino alla CIDAC, una collocazione che
fin dall'inizio ha creato in noi delle perplessità che manteniamo,
ma anche la costruzione delle altre.
Presidente
- La parola al consigliere Lucianaz.
Lucianaz (RV) -
Brevemente: vicino alla CIDAC si chiama
Voison, tanto per parlare di toponomastica. Quella è la zona Voison
di Aosta, Voison, perché appunto ci passa quel canale d'acqua che
vedete scorrere di fianco alla CIDAC, che in patois è un
voison
. Ho chiesto al mio gruppo di non votare a favore di
questa iniziativa, pur condividendo lo spirito, perché rimprovero
continuamente al Governo di non prestare attenzione a tutto quanto
comporta il servizio alla scuola, cioè continuo a reclamare che non
c'è uno stallo, non c'è un parcheggio, neppure per un'apetta, si
continua a fare strutture nel centro città senza pensare
all'utenza, anzi, si fa una palestra che io ho definito un attico,
l'unica palestra attico del Nord Italia - immagino, non so, sono
curioso di vedere se ce ne sono altri casi - anziché concentrarsi,
a mio avviso, su strutture effettivamente efficienti, un centro
congressi ad Aosta che sia un vero centro congressi, una palestra,
o due palestre, o tre palestre che siano delle vere palestre e non
una palestra adibita a 24 classi. Secondo me, non è il modo di
procedere e non voterò a favore di questa iniziativa.
Presidente
- La parola al consigliere Restano.
Restano (GM) -
Voterò a favore di questa iniziativa
apprendendo di buon grado la proposta emendativa dell'Assessore
competente; però posso aggiungere una considerazione? Aosta è come
Dubai, ci sono i campi da tennis all'ultimo piano, qua avremo le
palestre e le sale congressi, probabilmente non si può fare
diversamente, ma non è scritto sul Vangelo che la palestra debba
essere all'interno dell'edificio scolastico. Poi ovviamente,
premetto, non avendo visto il progetto e non conoscendo nel
dettaglio le cose, non è giusto che vada oltre, ma questa è la
considerazione che faccio da cittadino della strada, è anche
interessante vedere il quadro dei costi, perché chissà come sarà la
soletta. Questa è l'unica considerazione. Ben venga però la
riflessione dell'Assessore.
Presidente
- Metto in votazione. La votazione è aperta.
La votazione è chiusa.
Presenti: 34
Votanti: 29
Favorevoli: 29
Astenuti: 5 (Aggravi, Baccega, Lucianaz, Marquis, Planaz)
L'ordine del giorno è approvato.
Ordine del giorno n. 9 del Rassemblement Valdôtain. La parola al
consigliere Lucianaz.
Lucianaz (RV) -
Minoranze linguistiche: non si può che
continuare con la lingua che si intende sostenere.
Avouì la
noutra achon no voulen demandé i Governemen de relachonì deun la
comechon competenta la situachon de l'aplecachon de la lloè 482 pe
cen que concerne lo francoprovensal.
Eun paticuillì l'et un decrè di Presidan de la repobleca
numerò 345 que prevei totta euna serie d'aplecachon que l'an pa
fata de avei d'atre esplecachon
[traduzione letterale dal patois: Con la nostra azione
intendiamo chiedere al Governo regionale affinché relazioni in
commissione competente la situazione circa l'applicazione della
legge 482/99 per quanto concerne il francoprovenzale. In
particolare il Decreto del Presidente della repubblica n.345 il
quale prevede tutta una serie di applicazione che non necessitano
di ulteriori approfondimenti]
.
Ho detto semplicemente che è già in vigore una legge di Stato,
col suo applicativo DPR 345 che prevede già tutta una serie di
applicazioni a favore della lingua minoritaria; in particolare
l'articolo 2, dove parla di scuole elementari e secondarie di primo
grado a titolo sperimentale, l'articolo 3 riguarda le università,
l'articolo 4 l'utilizzo nelle assemblee pubbliche, l'articolo 5,
l'articolo 6, l'articolo 7, l'articolo 9 sulla toponomastica,
l'articolo 11 sul contratto di servizio con le concessionarie del
pubblico servizio radiotelevisivo, eccetera.
Ritornando all'articolo 41 del disegno di legge in discussione,
vorremmo sottolineare alcuni aspetti, in particolare il comma 1, in
cui si esplicita la designazione di un rappresentante valdostano
nel Comitato tecnico-consultivo, avremmo piacere che in Commissione
si riferisca sui criteri della scelta del Valdostano e se ha
rappresentanza anche per la comunità francoprovenzale residente in
Piemonte e con quali criteri è stata fatta questa scelta e quali
intenzioni abbia questo membro nominato dalla Regione. Con quale
cadenza viene consultato periodicamente dal Ministro? Nel DPR si
parlava di due consultazioni annuali, avremmo piacere di capire se
è ancora lo stesso sistema del 2001 o se ci sono state delle
variazioni.
Mi ricordo che Alexis Bétemps, che ne faceva parte, era molto
impegnato, soprattutto dalla parte lessicale, linguistica e
normativa. Avrei piacere di capire quale ruolo avrà questo nostro
rappresentante in seno al Comitato tecnico-consultivo, oltre
naturalmente alla determinazione della ripartizione dei fondi,
sicuramente è interesse di questo Governo, però a me interessa
anche capire cosa se ne fa di questo ammontare.
Per terminare, appunto nel coinvolgimento nella revisione della
normativa, vorrei capire, al comma 3 in particolare, cosa si
intende per, oltre alle specifiche norme di attuazione di cui
abbiamo parlato abbondantemente nel scorso Consiglio, "revisione
della normativa di riferimento relativa al comma 1", con la cifra
di 25 mila euro annuali sarebbe interessante capire se si intendono
spese correnti di rimborsi spese, o se prevedono delle attività
didattiche.
Presidente
- La parola al consigliere Caveri.
Caveri (AV-VdA Unie) -
Accettiamo l'ordine del giorno e
discuteremo delle cose che lei ha detto, comprese le cose inesatte
proprio all'interno della Commissione.
Presidente
- La parola al consigliere Lucianaz.
Lucianaz (RV) -
Ringrazio l'Assessore, avrei proprio
piacere che mi specificasse quali sono le cose inesatte o quali
aggiornamenti non ha dato fino ad ora ai Consiglieri.
Presidente
- Metto in votazione. La votazione è aperta.
La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Il seguente ordine del giorno è il 9 di PCP, consigliera Erika
Guichardaz a lei la parola.
Guichardaz E. (PCP) -
Apprendiamo dagli organi di stampa
dell'accordo firmato tra la Repubblica Italiana e la Confederazione
Svizzera relativo all'imposizione dei lavoratori transfrontalieri
ratificato e reso esecutivo ai sensi della legge del 13 giugno
2023, n. 83. Sostanzialmente con questo accordo, un accordo
fiscale, viene identificato colui che si identifica come
frontaliero, ossia chi ha una residenza fiscale in un Comune entro
20 chilometri dal confine, svolge attività di lavoro di tipo
dipendente presso un altro Stato, rientra di norma ogni giorno in
Italia; per intenderci quelle persone, in questo caso, che
risiedono in Valle d'Aosta, ad esempio, e vanno a lavorare in
Svizzera e quindi il cui Comune, più o meno immagino sia Gignod,
calcolando i 20 chilometri.
Sotto questo punto di vista, con questo nuovo accordo andiamo in
qualche modo a diversificare quelli che erano i vari dipendenti che
oggi andavano a lavorare in Svizzera o in Francia, perché qualcuno
va anche dall'altra parte, tassandoli in maniera diversa, quindi
tra i vecchi transfrontalieri fiscali e invece i nuovi frontalieri,
pensando poi che quelli che hanno comunque il titolo di vecchio
frontaliere fiscale andrà a essere tassato esclusivamente in
Svizzera, mentre per quelli che vengono definiti i nuovi
frontalieri vi sarà una tassazione concorrente in entrambi gli
Stati. Questo è un accordo che in qualche modo porterà a una
diversificazione fra le varie persone che in questo momento stanno
lavorando all'estero e non parlo solo delle persone della sanità,
perché se ne parla molto adesso di persone, di dipendenti, di
professionisti della sanità che vanno a lavorare in Svizzera, ma
noi sappiamo benissimo che sono tantissimi i Valdostani che
lavorano all'estero, ma anche rispetto a professioni diverse, fra
noi sicuramente conosceremo degli edili, delle persone che si
occupano di commercio, chi anche in agricoltura, chi nel turismo,
quindi sono veramente molte le persone, soprattutto valdostane, che
migrano in Svizzera per lavorare e tornano a casa la sera.
Quello che noi chiediamo al Governo regionale è di attivarsi
presso la Conferenza Stato/Regioni per affrontare questo problema,
che è un problema imminente, perché comunque questo accordo verrà
applicato dal 1° gennaio 2024, quindi, sotto questo punto di vista,
cercare in qualche modo... intanto magari capiremo dal Presidente
della Regione se ci sono state delle interlocuzioni con il Governo
rispetto a questo nuovo accordo, ma soprattutto trovare delle
soluzioni per incentivare le varie professioni e magari applicare
un sistema fiscale più giusto in modo che non porti a delle
diversità fra i vecchi transfrontalieri e gli attuali
frontalieri.
Presidente
- Ha chiesto la parola il Presidente della
Regione, ne ha facoltà.
Testolin (UV) -
Due considerazioni in merito a questo
ordine del giorno, sul quale ci asterremo, che partono da due
valutazioni che sono di questo ordine di grandezza: una è che
questo cambiamento normativo è iniziato nel 2020 con delle
bilaterali tra Italia e Svizzera che saranno state condizionate da
necessità e esigenze che forse sono mutate nel tempo e che dopo
rappresenterò anche per quanto riguarda la realtà valdostana e che
coinvolgono tutti i Paesi transfrontalieri dell'arco alpino dove
noi rappresentiamo probabilmente una percentuale microscopica
.Quindi pensare di poter intervenire alla fine di un percorso
concluso con la normativa del 2023 approvata qualche mese fa, dopo
contrattazioni e verifiche varie durate circa tre anni mi sembra un
po' presuntuoso. Al netto di questo mi chiedo anche se bisogna
andare a intervenire per farci del male da soli, perché parliamo
tutti i giorni di possibilità di lavoro migliori all'estero per
fare il transfrontaliero e dove andiamo a perdere tutta una serie
di professionalità che scelgono di abbandonare, ad esempio, il
nostro ospedale per andare a lavorare diversamente.
Credo che una situazione contingente ci dovrebbe portare a
valorizzare presso di noi le professionalità, cosa diversa è invece
per quelli che vanno a fare i tetti, che vanno a fare i mobili, che
hanno una partita IVA in Italia e che gestiscono la cosa dal punto
di vista italiano e non sono dipendenti all'estero, sono delle
situazioni decisamente diverse.
Per mettere in moto dei meccanismi che sono assolutamente
complessi e sono stati frutto di percorsi molto lunghi e immagino
anche non troppo semplici per arrivare al loro compimento per poi
non portare a casa niente, anzi portare a casa nuove persone che
migrano per andare a lavorare in situazioni che sono per loro più
convenienti quando ne abbiamo tanto bisogno sul nostro territorio
sinceramente non penso che sia una di quelle azioni da
condividere.
Presidente
- La parola al consigliere Aggravi.
Aggravi (RV) -
Si parla di fisco, quindi non mi posso,
diciamo, sottrarre al dibattito vista la mia passione per il tema.
Effettivamente le questioni della fiscalità territoriale dei
rapporti, soprattutto con realtà, diciamo, extraeuropee o comunque
al di fuori di tutta una serie di lacci e lacciuoli fiscali, io
definirei che è tipico degli Stati nazionali europei rispetto alla
Confederazione Svizzera, anche se, devo dire, e lo dico visto che
una delle mie tesi di laurea è stata proprio sul sistema fiscale
elvetico e il sistema di concorrenza interna, dicevano, le
controparti elvetiche che avevo intervistato all'epoca, che erano
sempre più simili a una federazione; i vari cantoni erano
preoccupati dalla perdita di concorrenza che, soprattutto in
materia fiscale, di insediamento delle persone e delle industrie,
che si stava piano piano manifestando, ma eravamo nel periodo della
crisi dei Supreme, quindi c'era una problematica ulteriore da
loro.
I rapporti della fiscalità concorrente tra Stati sono sempre
molto particolari, non sono sempre improntati su quella che può
essere considerata giustizia sociale o economica, parlo con le
colleghe dei PCP, che rappresentano la Sinistra, almeno in
quest'aula, altri lo dicono a voce, ma non lo fanno, almeno da
quello che vediamo e sono spesso anche e soprattutto alcuni, come
questo, improntati a una maggior trasparenza dei rapporti o una
maggior comunicabilità dei rapporti tra le autorità fiscali, in
questo caso tra la Confederazione e l'Italia. Sicuramente ci sono
anche delle situazioni, ne abbiamo anche parlato con le colleghe,
che possono generare, ma sono casi spesso che hanno un nome e un
cognome, o comunque hanno una particolarità anche dei redditi che
uno ha, dei casi di disparità di "trattamento", però sta anche
nelle casistiche e nella concorrenza di due sistemi fiscali
estremamente differenti. Va anche detto che alcuni di questi
accordi, e questo in parte lo è anche per quello, va "a sanare" una
situazione che riguardava i rapporti sugli enti previdenziali,
perché anche lì abbiamo un sistema totalmente diverso, soprattutto
una storia di contribuzione molto diversa tra la Confederazione
Elvetica e l'Italia.
Detto questo, leggendo l'impegnativa, sicuramente su un
passaggio e anche rispetto all'intervento fatto dal Presidente,
devo dire che è vero, noi rappresentiamo una piccola goccia nel
mare alpino degli accordi fiscali con la Confederazione elvetica,
ma questo non vuol dire che ci dobbiamo sottrarre, anche quando ce
n'è la possibilità e quando siamo nelle dovute assemblee o
rappresentanze, di dire quello che è anche il nostro pensiero di
avere sicuramente buoni rapporti con l'altra parte delle montagne,
ancora di più - perché no? - guardando verso la Confederazione
elvetica.
Detto questo, riguardando l'impegnativa mi giunge scontata una
battuta, colleghe, diciamo che se dovessi scegliere l'applicazione
di un sistema fiscale più giusto, applicherei quello elvetico,
questo lo dico dal punto di vista proprio della battuta, ma per
spiegare di fatto un pensiero forse anche comune a molti
contribuenti. Ci asterremo, non ce ne vogliate, ma pensiamo che il
sistema fiscale più giusto debba essere trattato in altri
termini.
Presidente
- La parola alla consigliera Erika
Guichardaz.
Guichardaz E. (PCP) -
Caro Presidente, lei è stato
Presidente dal dicembre del 2019, quindi molto probabilmente quando
si iniziava a trattare rispetto a questo accordo, forse qualcosa
avrebbe già potuto dire anche allora, nonostante la Valle d'Aosta
sia, come ha detto lei, una goccia in un mare molto più ampio,
anche continuare a evidenziare il fatto e a non leggere le
impegnative che vengono sottoposte all'interno di questo Consiglio
regionale. Noi abbiamo chiesto che venga affrontato il problema per
trovare soluzioni per incentivare le varie professioni e, alla luce
dell'ultimo comunicato stampa che avete fatto come maggioranza,
direi che, visto che tanto volete incentivare le professioni,
continuiamo a incentivare ma incentiviamo anche allora gli autisti
che vanno in Svizzera, forniteci i dati delle persone che stanno
lavorando fuori dalla Valle d'Aosta e lo ripeto non stiamo parlando
solo di sanitari, stiamo parlando di tantissime altre
professioni.
Sotto questo punto di vista, e credo che lei abbia visto la
finanziaria, all'interno della finanziaria c'è anche un passaggio
rispetto ai frontalieri dove si andranno anche a chiedere delle
compartecipazioni rispetto al sistema sanitario nazionale, quindi,
sotto questo punto di vista, credo che lei lo abbia visto, ma non
possiamo continuare a lamentarci delle persone che vanno a lavorare
altrove se poi non facciamo nulla per tenerle in Valle d'Aosta.
Sinceramente credevo che questo fosse un argomento da porre
all'attenzione del Consiglio regionale e che in qualche modo
persone che da sempre conoscono bene anche quanto i Valdostani
siano andati a lavorare oltre confine fosse di interesse di questa
maggioranza, evidentemente non è così, ma l'ordine del giorno
comunque lo teniamo.
Presidente
- Metto in votazione. La votazione è aperta.
La votazione è chiusa.
Presenti: 35
Votanti: 3
Favorevoli: 3
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Jean-Pierre Guichardaz, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rosaire, Sammaritani, Sapinet,
Testolin)
L'ordine del giorno non è approvato.
Ordine del giorno n. 10 di Rassemblement Valdôtain. Consigliere
Lucianaz, a lei la parola.
Lucianaz (RV) -
Non me ne vogliate, ma tocca ancora a me.
In questa valle di lacrime dal punto di vista dei trasporti vi
ricordo che venerdì ho dovuto fare 26 chilometri di tir incolonnati
passando il Fréjus, una cosa impressionante, però giustamente non
c'era altro modo, ore e ore e ore fermi, però ho visto che anche
qui in Valle d'Aosta le cose non sono andate tanto meglio. Ci sono
scelte che purtroppo non si possono prendere a livello regionale,
però quando io vedo gli autobus che si fermano alla piazza della
stazione, due autobus di fila, scaricano tutto il carico dei
ragazzi, bloccano tutto il traffico, poi i ragazzi devono
attraversare anche le strisce pedonali, quindi altra ulteriore
colonna che arriva fino ad avenue des Maquisards, si potrebbe anche
organizzare un po' meglio il traffico dei mezzi pubblici, però
concentriamoci sulla ferrovia.
Con questa impegnativa direi che ci si prospetta un'occasione
unica, per tre anni, a partire tra 20 giorni, non avremo i treni
che circoleranno sull'asse ferroviario, la nostra proposta è quella
di utilizzare questo periodo, questi 3 anni di sosta per
ottimizzare gli spazi che abbiamo qui ad Aosta, nei pressi della
stazione e nella zona a valle appunto per migliorare la ricettività
automobilistica e non della città di Aosta. Ne avevamo parlato con
il Sindaco di Aosta, accompagnato dagli assessori Cometto e
Sartore, a luglio, in Commissione; giustamente lui si lamentava del
fatto che mancava il rapporto con l'Amministrazione regionale per
continuare il proseguimento di via Paravera per migliorare la
circolazione sulle rotonde, che sarebbe comunque un impegno
finanziario che il Comune non poteva sostenere. Ecco, noi chiediamo
all'Amministrazione regionale di concentrarsi su queste aree che
fiancheggiano l'asse ferroviario e, in particolare, considerando
che a breve inizieranno i lavori per la realizzazione delle
sottostazioni elettriche nei pressi del passaggio a livello, di
risolvere, almeno trovare la soluzione, provare, prospettare
qualcosa per risolvere quel passaggio a livello su via Carrel, che
effettivamente è un grosso problema per la circolazione. Capisco
che tanti non vogliono vedere le auto in Aosta, però vi garantisco
che questo ponte, dall'8 al 10 dicembre, abbiamo visto centinaia di
persone imbufalite, perché né pullman, né auto riuscivano a trovare
un posto per parcheggiare, poi voi magari avete un'altra visione
della realtà. A me è successo questo.
Mancano stalli, soprattutto nella zona est-sud di Aosta, quindi
sarebbe utile interessarsi se quegli ettari, che sono ettari
attualmente non utilizzati a sud della stazione, cioè a est della
stazione, prima di arrivare ad Aosta, potessero essere in qualche
modo sfruttati dall'Amministrazione pubblica per realizzare o
stalli, parcheggi per pullman o comunque anche solo piste di
accesso in Aosta. Sappiamo bene che questo asse ferroviario è un
vero ostacolo, una vera barriera tra la zona sud della città e il
centro cittadino. In quest'ottica, proprio condividendo questa
sensibilità ecosostenibile del Governo regionale, prospettiamo
anche uno studio, una valutazione seria sulla realizzazione di
questa metropolitana leggera di cui si parlava nel secolo scorso,
cioè intendo 20-25 anni fa, che colleghi la zona est-ovest di
Aosta, sarebbe sicuramente una risposta ecologica, moderna,
dinamica e sicuramente permetterebbe di poter parcheggiare le auto
in zone esterne alla città. Con questa impegnativa chiediamo al
Governo di realizzare con la RFI gli opportuni approfondimenti
perché si possa in qualche modo utilizzare, per i vari scopi che ho
elencato prima, gli spazi lungo l'asse ferroviario.
Presidente
- La parola all'assessore Bertschy.
Bertschy (AV-VdA Unie) -
Collega Lucianaz, come abbiamo
avuto modo di dire, siamo alle fasi un po' conclusive della
realizzazione del piano regionale dei trasporti e nello scorso
Consiglio e in quello precedente mi sono impegnato su una sua
iniziativa a venire a relazionare in Commissione appena ci sarà la
possibilità rispetto anche a tanti aspetti che riguardano la città
di Aosta, quindi nel merito ci potrebbero essere cose che
condividiamo, ma è talmente complesso quello che propone in un
ordine il giorno che credo che non sarebbe nemmeno serio in questa
fase di elaborazione del piano e delle strategie che stanno
avanzando impegnarsi a realizzare ulteriori studi. Io credo che
avremo ampia possibilità di discutere insieme di pianificazione e
di programmazione sia della città che di tutto il resto nell'ambito
di quel piano che, come ho già detto, sto cercando di concludere
per portare alla discussione del Consiglio, quindi non lo prenda
come una mancanza di volontà di discutere, ma credo che avremo
occasioni più approfondite per completare questa discussione e
analizzare tutti gli atti. Sia la revisione della programmazione,
che ormai è molto datata, della F8, che la realizzazione del piano
ci permetteranno di intervenire su questi aspetti e lo faremo con
la massima attenzione e con la massima collaborazione, perché sarà
finalmente l'ora di dire cosa facciamo di alcune infrastrutture,
una in particolare, che è relativa all'Aosta/Pré-Saint-Didier.
Presidente
- La parola alla consigliera Minelli.
Minelli (PCP) -
Sì, l'ordine del giorno che è stato
presentato dal collega Lucianaz al di là di alcuni punti che nelle
premesse, poi in parte anche in una delle impegnative, mi sembra un
po' slegato dal resto del discorso, però sostanzialmente l'ordine
del giorno chiede due cose specifiche: la prima è la realizzazione
del collegamento stradale tra via Paravera e via Valli Valdostane
per superare in qualche modo l'imbuto del passaggio livello in
prossimità della stazione; questa è una problematica che è stata
sollevata più volte ed è un'opera che riteniamo sarebbe utile sia
per i collegamenti automobilistici, sia per non creare problemi al
traffico ferroviario, per noi questo è un punto condivisibile che
riteniamo votabile.
La seconda cosa che chiede l'ordine del giorno è la valutazione
della possibilità di realizzare un binario dedicato in qualche modo
a un traffico ferroviario di carattere metropolitano tra Aosta Est
e Aosta Ovest, anche questa è una proposta condivisibile che
dall'altra parte è già prevista nel programma strategico di
interventi approvato nel 2019, che ha un capitolo specificatamente
dedicato all'uso della ferrovia per il trasporto urbano, proprio
quel piano strategico che ieri è stato così vituperato dal collega
Aggravi. A pagina 24 del programma, che - ieri non si ricordava
bene la data - è stato approvato l'11 luglio del 2019, riprendendo
una proposta che era già presente in uno studio del 1996 sul metrò
di Mont Blanc, è prevista la realizzazione di un nuovo binario
affiancato a quelli esistenti dalla zona est di Aosta, parlo di
Borgnalle, Quartiere Dora, eccetera, fino alla stazione della città
di Aosta, al fine di poter avere un binario dedicato per realizzare
un servizio ferroviario di tipo urbano tra la periferia est della
città e Sarre, quindi una proposta su cui noi, se appunto verrà
mantenuta, ci esprimeremo favorevolmente, anche se una parte
dell'impegno, e dicevo anche delle premesse, quella legata ai
parcheggi che per quello che riguarda la ferrovia è poco attinente,
ma il punto fondamentale è un altro. Su questo ordine del giorno
noi voteremo a favore; certamente è una questione diversa rispetto
all'emendamento di cui si è parlato un po' ieri e che non verrà, da
quello che ho capito, non si potrà discutere, anche perché non ha
un parere del Coordinatore delle finanze favorevole: su quello
ovviamente non avremmo votato perché rimetterebbe in discussione
tutto il percorso che è stato fatto sulla questione della tratta
Aosta/Pré-Saint-Didier, per cui è prevista una riattivazione. Ieri
è stato anche detto che non c'è un euro, io ricordo che nel piano
industriale di RFI sono previsti 71 milioni, che non sono
esattamente un euro. Su questo ordine del giorno quindi noi ci
esprimeremo a favore.
Presidente
- La parola al consigliere Aggravi.
Aggravi (RV) -
Vede, collega Minelli, alla fine abbiamo,
è vero, in quest'ordine del Giorno, nell'impegnativa ci sono tante
cose, è colpa mia, perché quando, collega Lucianaz, ci siamo messi
a scriverlo, abbiamo partorito tutta una serie di soluzioni, ma la
volontà voleva essere proprio quella. D'altra parte, vede, le ho
dato anche l'occasione per ricordare il piano strategico di
interventi, ma io non ho vituperato il piano, io ho vituperato il
fatto che quel piano non avesse copertura; dei 71 milioni che lei
cita, vede, io sto ancora aspettando quelli per la lunetta di
Chivasso, quindi oggettivamente è facile parlare di soldi, però
oggi oggettivamente i trasporti, grazie alle ferrovie, li stiamo
comunque, e non solo, gestendo coi fichi secchi, mi sembra, perché
l'intervento grosso che ci sarà in realtà risolve ben poco per i
Valdostani e speriamo che si risolva nei tempi previsti, perché
altrimenti altro che 71 milioni, altro che metropolitane leggere e
altro che decarbonizzazione, dovremo ristabilire il trasporto con
cavalli e muli, molto probabilmente.
Detto questo - che sono comunque spesso più affidabili delle
macchine -, io dico all'assessore Bertschy che lo capisco in certi
sensi, anche perché capisco la sua difficoltà nel rapportarsi con
l'Amministrazione comunale di Aosta e su questo le siamo solidali;
possiamo dire che, rispetto al piano che arriverà dei trasporti,
qui ha già una serie di prime iniziative che proveremo a portare
magari in maniera più puntuale e più diversificata per il mezzo di
trasporto, i parcheggi e tutta una serie di cose per evitare che
altri gruppi politici si trovino confusi e non amino leggere troppa
confusione. Diciamo che l'insalata a volte costa meno e quindi noi
qui l'abbiamo un po' fatta, ma volutamente, cioè per cercare di
presentare tutta una serie di opzioni possibili sul tavolo, perché
quando si va a interloquire con una realtà che è tutt'altro che
piccola e tutt'altro che semplice da gestire, cioè RFI, è ovvio che
sul tavolo più soluzioni si mettono forse se ne porta a casa mezza,
perché poi non è così semplice anche se qualcuno ci dice che è
tutto bello, è tutto semplice, è tutto facile. On verra; detto
questo, l'ordine del giorno, noi lo manteniamo e lo portiamo
avanti.  Sulla metropolitana leggera... sottolineo anche che
l'emendamento che abbiamo presentato e abbiamo ritirato era
scontato e non ci aspettavamo il voto favorevole di PCP, ma neanche
l'astensione, io mi aspettavo il voto contrario, quindi
oggettivamente non sono venuto a cercare il voto da voi, ecco, nel
senso state pure tranquille che su questo la vediamo alla stessa
maniera in versi opposti.
Detto questo, il nostro emendamento e il progetto di legge che
presenteremo, perché l'ho annunciato sul tema, servirà proprio a
fare una
full immersion
e una valutazione in maniera più
puntuale su quella che può essere o possono essere le opzioni per
riattivare quella tratta. Perché altrimenti, fino a oggi, parliamo
di sogni. Siccome noi vogliamo e ci siamo su anche altre tematiche
presentati come persone pragmatiche, il mio gruppo vuole mettere a
disposizione di quest'aula e delle Commissioni la possibilità di
discutere, di eventualmente riattivare in maniera reale, per quello
che si può fare, una tratta su cui per adesso non ci sono certezze,
per adesso l'unica certezza che abbiamo è quel binario che si vede
salendo verso e fermandosi a Pré-Saint-Didier, perché se superiamo
Pré-Saint-Didier, non lo vediamo neanche, perché a casa mia il
treno non è mai arrivato.
Presidente
- Metto in votazione. La votazione è aperta.
La votazione è chiusa.
Presenti: 35
Votanti: 8
Favorevoli: 8
Astenuti: 27 (Baccega, Barmasse, Bertin, Bertschy, Carrel,
Caveri, Chatrian, Cretier, Distort, Foudraz, Ganis, Grosjacques,
Guichardaz Jean-Pierre, Jordan, Lavevaz, Lavy, Malacrinò, Manfrin,
Marguerettaz, Marquis, Marzi, Padovani, Perron, Rosaire,
Sammaritani, Sapinet, Testolin)
L'ordine del giorno non è approvato.
Sono le ore 20.09 rimangono 3 punti all'ordine del giorno, che
verranno affrontati domani mattina alle ore 09:00.
Buona serata, il Consiglio è chiuso.
---
La seduta termina alle ore 20:08.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK