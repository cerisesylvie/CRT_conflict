Consiglio Regionale della Valle d'Aosta - Oggetto del Consiglio n. 3027 del 23 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3027 del 23 settembre 1987 - Resoconto
OGGETTO N. 3027/VIII - DIVULGAZIONE DI NOTIZIE ALLARMISTICHE
SULLA SITUAZIONE SOCIO-SANITARIA IN VALLE D'AOSTA.
(Interpellanza).
PRESIDENTE:
Do lettura dell'interpellanza presentata dal
Consigliere Aloisi:
Interpellanza
Sul quotidiano "Il Giorno" dell'8 agosto 1987, pag. 9, è
apparsa una intervista rilasciata dal dipendente dell'U.S.L.
Alberto Morelli, noto anche per la recente condanna penale
inflittagli dal Tribunale di Aosta, ove, tra l'altro, dichiara con
la solita disinvoltura di chi crede di essere un grosso personaggio
locale: "... va a finire che dovremo assumere i medici disoccupati
per far svolgere loro le mansioni degli infermieri
professionali.... Molti valdostani saranno costretti a recarsi in
altre Regioni per le terapie o per interventi particolari".
A giudizio dello scrivente il comportamento del dipendente
Morelli è assai poco riguardoso nei confronti dell'Amministrazione
regionale della Valle d'Aosta in quanto anticipatore di risultati
negativi nel campo dell'assistenza sanitaria e divulgatore di
notizie allarmistiche.
Constatata la "patente" di incapacità rilasciata dal predetto
Morelli al Presidente dell'U.S.L., al Presidente della Giunta
regionale e all'Assessore alla Sanità ed Assistenza
Sociale;
Visto che con l'ordine di servizio n. 18 del 15 giugno 1982
il Presidente dell'U.S.L. Roberto Vicquery vietava a chiunque,
all'infuori del Presidente stesso, di rilasciare informazioni di
qualsiasi genere, comunicati stampa, ecc. ecc.;
il sottoscritto Consigliere regionale
Interpella
il Presidente della Giunta regionale per sapere:
1)
come intende procedere l'esecutivo regionale per
promuovere l'adozione degli opportuni provvedimenti nei confronti
del Morelli onde evitare, in avvenire, il ripetersi di questi
spiacevoli incidenti;
2)
se intendono invitare il Presidente dell'U.S.L. a
fare una precisazione sul quotidiano in questione sulla effettiva
situazione in campo socio-sanitario in Valle d'Aosta.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
Ho avuto modo nel mese di agosto di
leggere un articolo su "Il Giorno" a firma di Piero Inzo, su delle
dichiarazioni alquanto preoccupanti del dott. Morelli, che
conosciamo bene in quanto responsabile del settore amministrativo
dell'U.S.L..
Egli dichiarava in questa intervista che
"se continua di
questo passo, dovremo assumere i medici disoccupati per far
svolgere loro le mansioni degli infermieri professionali.
Nonostante i nostri sforzi e la nostra volontà, molti valdostani
saranno costretti a recarsi in altre Regioni per le terapie o per
interventi particolari".
Con queste dichiarazioni il dott. Morelli appare poco
riguardoso, soprattutto nei confronti dell'Amministrazione
regionale, in quanto è anticipatore di risultati negativi nel campo
dell'assistenza sanitaria, ed è divulgatore di notizie
allarmistiche. Oltretutto con questa sua intervista ha violato uno
dei regolamenti, mi riferisco esattamente all'ordine di servizio n.
18 del 25.6.82, del Presidente dell'U.S.L., dove si dice
testualmente:
"si è rilevato che troppe volte vengono compiuti
direttamente dai responsabili dei servizi o delle unità operative,
degli atti comportanti la responsabilità esterna dell'U.S.L., che
sono di esclusiva competenza del sottoscritto, avendone la
rappresentanza giuridica. Quanto sopra è tanto più importante
perchè sono frequenti i casi in cui il sottoscritto e i componenti
del comitato di gestione vengono a conoscenza di atti e fatti di
notevole importanza dell'U.S.L. tramite gli organi di informazione,
senza che ne siano stati preventivamente informati.
Per quanto sopra si dispone che con decorrenza immediata, è
fatto divieto a chiunque di firmare in proprio documenti o altro,
che comportino la responsabilità esterna dell'U.S.L., come
comunicati-stampa, segnalazioni alla Procura della Repubblica,
informazioni di qualsiasi tipo".
Questo era l'ordine di servizio di Roberto Vicquery.
Ritengo che ci debba essere un intervento da parte
dell'Assessorato alla Sanità, anche perchè non è con questi sistemi
irresponsabili che si risolvono i problemi della sanità; non è
creando allarmismo nella popolazione che si risolvono i problemi.
Occorre invece seguire una politica di incentivazione
professionale, occorre migliorare le condizioni di lavoro,
riconoscere il sacrificio e l'abnegazione che gli infermieri
professionali e gli altri operatori paramedici danno all'assistenza
e alla cura degli ammalati in Valle d'Aosta. Non dobbiamo poi
stupirci se i giovani non partecipano ai concorsi per infermieri,
perchè nel momento in cui non hanno alcuna possibilità di
miglioramento professionale nè economico, non sono spinti ad
intraprendere quella attività.
Chiedo all'Assessore alla Sanità di smentire l'atteggiamento
irresponsabile del dott. Morelli, o almeno di prendere
provvedimenti, invitando il Presidente dell'U.S.L. a far smentire
queste affermazioni, che infangano sia l'Amministrazione regionale
sia tutta l'attività sanitaria della nostra Regione. Oltretutto non
era compito suo intervenire su questo problema nel momento in cui è
fatto assoluto divieto ai vari responsabili dei servizi di
intervenire in materia.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Quando ho ricevuto questa interpellanza, è
stata mia premura chiedere al Presidente dell'U.S.L. come si erano
verificati i fatti. Questi mi scrive dicendo che:
"con
riferimento all'interpellanza di cui all'oggetto, si premette che
lo scrivente ha autorizzato il dott. Alberto Morelli, nella sua
veste di dirigente della Segreteria Organi Collegiali, a ricevere
le telefonate indirizzate alla Presidenza nel caso in cui
quest'ultima sia assente per qualsiasi motivo.
Nella fattispecie risulta che le affermazioni che hanno
suscitato tanto scalpore, siano frutto del giornalista stesso e che
siano state messe a mo' di battuta, senza alcuna intenzione di
creare alcun allarmismo sulla situazione socio-sanitaria in Valle
d'Aosta".
Sul fatto della carenza di infermieri professionali, di questo
argomento abbiamo già parlato a più riprese. Non è giusto quanto
dice il Consigliere Aloisi, che non ci sono degli incentivi
economici, perchè già a suo tempo, quando si parlava di infermieri
professionali, la Giunta aveva detto che avrebbe cercato di
aumentare l'incentivo di iscrizione a questa scuola per infermieri
professionali, tant'è vero che questo anno per i non residenti ad
Aosta c'è stato un incentivo per la maggior spesa che devono
sopportare per recarsi ad Aosta.
Fatto sta che pur avendo prolungato i tempi di iscrizione a
questa scuola, pur avendo aumentato l'incentivo, le iscrizioni
questo anno sono state 33, di cui 2 mi risulta abbiano rinunciato
in questi giorni; quindi c'è una carenza effettiva di infermieri.
Anche da parte di chi non è residente in Valle d'Aosta, o non abbia
fatto la scuola in Valle d'Aosta, non è che ci siano molte
richieste di venire a lavorare ad Aosta come infermiere
professionale, perchè anche le altre Regioni hanno le stesse
carenze.
Ritengo che non sia il caso di mettersi a replicare a questo
articolo perchè le infermiere professionali mancano; c'è una
risposta ben precisa da parte del Presidente dell'U.S.L., e poi
come diceva anche il Consigliere Aloisi se dovessimo correre dietro
a tutte le notizie allarmistiche sulla sanità che vengono messe in
circolazione in modo sbagliato e sovente anche in casi sbagliati,
non dovremmo far altro che scrivere lettere ai giornali.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
Anzitutto sono meravigliato del fatto
che il Presidente dell'U.S.L. prima emette una circolare, e poi
autorizza i nuovi responsabili dei servizi a fare delle
dichiarazioni; c'è una contraddizione macroscopica nel suo
operato.
Mi sembra assurdo che il giornalista abbia deformato o abbia
scritto ciò che non corrispondeva alle dichiarazioni del dott.
Morelli; penso che i giornalisti qui siano abbastanza seri nel
riportare, più o meno integralmente, le varie dichiarazioni, senza
trasformare o stravolgere completamente il concetto che era stato
dichiarato. Quindi è una giustificazione che non ha alcun
significato.
Vero è, al contrario, che esistono problemi nella sanità,
esistono problemi nell'organico, e penso che se ci fosse la volontà
da parte dell'Assessorato e di tutti i responsabili dell'U.S.L. di
risolvere il problema, si potrebbe farlo in considerazione del
fatto che c'è una disoccupazione allarmante, per cui la possibilità
di creare posti di lavoro per infermieri esiste ed è positiva. Però
bisogna far sì che i giovani intraprendano questa attività, che
siano incentivati a farlo.
Invito l'Assessore a far presente al Presidente dell'U.S.L. che
non è opportuno inviare circolari e poi fare delle deroghe,
soprattutto sui problemi allarmistici, come è stato fatto dal dott.
Morelli.
PRESIDENTE:
Ricordo ai Capigruppo che oggi pomeriggio è
fissata la riunione con il Presidente della Giunta.
Vista l'ora tarda, se il Consiglio è d'accordo, propongo di
sospendere i lavori per riprenderli alle ore 16.
La seduta è tolta.
La seduta termina alle ore 12,50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK