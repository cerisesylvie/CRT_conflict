Consiglio Regionale della Valle d'Aosta - Oggetto del Consiglio n. 1455 del 21 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1455 del 21 settembre 2005 - Resoconto
OGGETTO N. 1455/XII - Collocazione nella discarica di Brissogne
di cassonetti di plastica. (Interrogazione)
Interrogazione
Appreso che nei mesi scorsi molte centinaia di grandi
cassonetti di plastica sono stati sotterrati nella discarica sita
presso il Centro di trattamento regionale dei rifiuti di
Brissogne;
Rilevato che la collocazione in discarica di tali cassonetti
è in contrasto con la necessità di recuperare e riutilizzare il
materiale plastico;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. quanti cassonetti sono stati sotterrati nella discarica
regionale di Brissogne nei mesi scorsi;
2. qual era la provenienza di tali cassonetti e chi li ha
conferiti per lo smaltimento;
3. se gli uffici regionali competenti in materia hanno dato
delle autorizzazioni per la collocazione in discarica.
F.to: Riccarand
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Per quanto riguarda questa interrogazione, abbiamo
contattato la società "Valeco" e sono stati esperiti anche alcuni
sopralluoghi. Le notizie che abbiamo potuto reperire sono queste. I
contenitori conferiti presso il Centro regionale dalla società
"Aimeri" - impresa incaricata dal Comune di Aosta dell'esecuzione
dei nuovi servizi di gestione dei rifiuti urbani, che prevedeva la
sostituzione totale a carico dell'impresa medesima dei contenitori
già presenti sul territorio comunale - sono stati 500 cassonetti e
30 campane, tutti in materiale plastico, per un quantitativo
complessivo pari a 42.000 kg. Detti contenitori, seppure in
plastica, non possono essere conferiti al "CO.RE.PLA" ai fini della
valorizzazione, in quanto non possono rientrare nell'accordo di
riciclaggio stipulato fra la Regione e il "CONAI" e ciò poiché tale
accordo prevede l'accettazione di contenitori di imballaggio con
capienza non superiore a 10 litri. Altra nota dolente è che è stato
accertato che non vi sono attualmente sul territorio nazionale
imprese che accettano, ai fini del riciclaggio, questi contenitori.
Seppur in materiale plastico, pertanto le uniche destinazioni
ammissibili e possibili ai fini dello smaltimento finale dei
contenitori per la raccolta stradale dei rifiuti in materiale
plastico risultano essere o le discariche per rifiuti non
pericolosi, o per i rifiuti urbani, o gli impianti di incenerimento
di rifiuti.
La Regione non ha competenza per autorizzare o meno la
collocazione in discarica, di volta in volta, di rifiuti che
vengono conferiti presso il centro regionale. Le tipologie di
rifiuti ammesse nelle discariche per rifiuti non pericolosi e
rifiuti urbani sono espressamente disciplinate dal decreto
legislativo 13 febbraio 2003 e dall'articolo 6 del decreto del
Ministro dell'ambiente e della tutela del territorio 3 agosto 2005,
che ricomprende fra le tipologie ammesse nelle discariche di cui
stiamo parlando senza caratterizzazione analitica preventiva anche
le eventuali plastiche non avviate al recupero. È invece obbligo
del soggetto gestore della discarica verificare la rispondenza del
rifiuto conferito agli obblighi di legge, oltreché la compatibilità
del conferimento agli obblighi amministrativi e contrattuali
definiti con la convenzione sottoscritta fra la Regione e la
società "Valeco". In relazione a quanto sopra, che è stato oggetto
di discussione presso il Comune di Aosta, a seguito del quale
avevamo fatto alcune considerazioni, i rifiuti risultano pienamente
ammissibili nella discarica annessa al centro regionale e, pur
tenendo conto della difficoltà di avviare gli stessi ad operazioni
di recupero, ho ritenuto opportuno intraprendere delle iniziative
di carattere generale finalizzate ad un maggior controllo futuro
delle tipologie e dei quantitativi di rifiuto da ammettere presso
il centro, in considerazione di due elementi: la limitata
volumetria disponibile deve farci agire tutti in maniera da
salvaguardare questa disponibilità, al fine di garantire in via
prioritaria lo smaltimento di rifiuti urbani conferiti dai comuni,
piuttosto che di rifiuti speciali assimilabili agli urbani
conferiti da enti o imprese, quali quelli oggetto
dell'interrogazione; il rispetto degli obblighi derivanti dalle
disposizioni contenute nel decreto legislativo 13 gennaio 2003, che
sollecita misure volte a ridurre i rifiuti da smaltire in
discarica. Tali iniziative sono rivolte sia al soggetto gestore del
Centro regionale di trattamento dei rifiuti per gli aspetti legati
ad una corretta applicazione della convenzione e del Regolamento
tecnico-operativo che disciplinano le attività del centro medesimo,
sia agli enti locali, per gli aspetti di vigilanza sui rifiuti
conferiti ai fini del recupero e dello smaltimento, sia infine alle
imprese che effettuano le operazioni di trasporto dei rifiuti, per
gli aspetti riguardanti i limiti di conferimento di rifiuti
speciali assimilabili agli urbani che devono essere rispettati
presso il centro regionale.
Presidente - La parola al Consigliere Riccarand.
Riccarand (Arc-VA) - Non siamo assolutamente soddisfatti della
risposta che ci ha dato l'Assessore, riteniamo anzi che il
comportamento da parte della "Valeco", del Centro di trattamento di
Brissogne e della stessa Regione sia assurdo, totalmente assurdo,
perché qui ci troviamo di fronte a del materiale plastico
perfettamente riciclabile. Si tratta di un materiale polietilene
che è perfettamente riciclabile, quindi non si capisce come si
faccia da una parte a dire ai cittadini che si deve recuperare e
poi, quando sono gli enti pubblici e la pubblica amministrazione,
si fa un buco enorme nella discarica di Brissogne e si interrano
530 contenitori. L'Assessore ha detto: "42 tonnellate tutte d'un
colpo", è una cosa completamente assurda!
La prego, Assessore, di verificare le informazioni che le hanno
dato, perché non è assolutamente vero che non esistono sul
territorio nazionale imprese che accettano questo tipo di
contenitori, è esattamente il contrario: ce ne sono tante! Il
problema è che l'interlocutore non doveva essere il "CO.RE.PLA." -
Consorzio recupero plastica -, ma il Consorzio "Polieco" che fa
questo appositamente. Ho telefonato e le do anche i numeri di
telefono e fax così può mettersi in contatto direttamente:
Consorzio "Polieco", Roma 06-42013567, fax 06-42014978, ho parlato
con la Responsabile, Claudia Salvestrini, la quale mi ha detto:
"questo tipo di materiale lo recuperiamo, vi mandiamo un elenco di
aziende in tutta Italia che recuperano questo materiale. Basta che
ci mandiate un fax per dirci se questi cassonetti sono igienizzati
o meno, se è stato tolto il ferro oppure no e noi provvediamo a
venire a recuperarli". Non vi è quindi nessuna difficoltà, bisogna
solo avere un po' di buona volontà nel fare le cose. Secondo me,
qui vi è stato un comportamento non diligente da parte della
società che gestisce il centro, non so qual è stato l'atteggiamento
degli uffici, perché si è consentito che questa operazione andasse
avanti, si è fatto qualcosa che è totalmente contrario a quei
principi che da una parte vengono affermati e con le esigenze
stesse di non portare ulteriori materiali in una discarica che è
già in via di esaurimento. Sono esterrefatto di questo
comportamento dell'Amministrazione regionale, qui vi è veramente un
atteggiamento che è totalmente inaccettabile. Siccome questo in
realtà non è la "fine di una storia", perché di tali cassonetti ve
ne saranno migliaia nei prossimi mesi da smaltire, perché si sta
cambiando per fortuna il sistema di raccolta dei rifiuti, quindi
una serie di cassonetti che erano stati piazzati dappertutto in
parte dovranno essere modificati, in parte tolti, gran parte
eliminati, la richiesta che faccio all'Assessore è di verificare
immediatamente questa situazione, di fare in modo che neanche più
un cassonetto venga sotterrato nella discarica, ma che tale
materiale, che è perfettamente riciclabile, venga riciclato, e vi
sono tutti i consorzi che sono in grado di fare questo in
Italia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK