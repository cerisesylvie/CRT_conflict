Consiglio Regionale della Valle d'Aosta - Oggetto del Consiglio n. 197 del 3 aprile 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 197 del 3 aprile 1973 - Resoconto
OGGETTO N. 197/73 - Approvazione ed impegno di spesa (Lire
48.000.000) per il completamento di una pista in Comune di Fénis,
località Combasse, per lo svolgimento di competizioni a carattere
nazionale ed internazionale di slittino su strada, impianto di
interesse regionale, ai sensi della legge regionale 28.8.1971, n.
14.
Milanesio (P.S.I.)
- È con particolare piacere che, oggi,
la Giunta può portare all'esame del Consiglio l'approvazione,
l'impegno di spesa di 48 milioni per il completamento, notate, di
una pista, in Comune di Fénis, per lo svolgimento di competizione a
carattere nazionale ed internazionale di slittino su strada.
Devo dire che la storia di questa pista non è una storia
lunghissima ma nasce dalla precisa determinazione, dalla volontà e
dall'obbligazione di alcuni rappresentanti dello Sci Club Tersiva e
dell'Amministrazione comunale di Fénis, che si sono fatti parte
dirigente nel sottoporre all'Amministrazione regionale un'idea, già
abbastanza elaborata, con dei passi e delle procedure già avviati,
di modo che l'intervento della Regione ha dovuto concretarsi in un
sostegno finanziario, come era inevitabile e logico, perché tutta
la parte istruttoria della pratica, di ricerca dei terreni, era già
stata svolta da questi Amministratori comunali e da questi
dirigenti dello Sci Club.
La Regione ha già cominciato, l'Assessorato al Turismo ha già
cominciato a costruire, lo ha fatto con degli stanziamenti di
Giunta, facendo dei lavori in economia diretta, impiegando il
proprio personale, i propri mezzi d'opera, noleggiando alcuni di
questi mezzi e al tempo di record, con l'ausilio indispensabile
degli abitanti di Fénis e dei dirigenti dello Sci Club, siamo
riusciti a rendere agibile questa pista per un tratto ancora breve
e comunque non omologabile per gare a livello nazionale ed
internazionale e si sono potuti svolgere già i Giochi Invernali
della Gioventù, evidentemente per i ragazzi sulla pista stessa.
Ora, io credo che il Consiglio, che ha già dovuto affrontare
argomenti di più ampio respiro, possa con tutta tranquillità
approvare questa deliberazione che impegna 48 milioni di lire per
la costruzione di una pista di slittino, per questo slittino che è
e sta diventando, a mio avviso, uno degli sport regionali di massa
più praticati, uno sport povero, diciamolo pure, perché non ha
bisogno di grossi a attrezzi, di grosse attrezzature, uno sport che
i nostri giovani si sentono di fare con particolare piacere, per il
quale hanno anche una certa predisposizione, uno sport che può
anche riservarci degli allori olimpici, come in altri casi ce l'ha
riservato col bob e, comunque, dei successi notevoli.
Voglio ricordare che già negli attuali Giochi della Gioventù i
nostri, i valdostani, si sono piazzati benissimo e quindi stanno
strappando giorno per giorno gli allori più ambiti agli Alto
Atesini che sono gli altri competitori che possono farci ombra in
questo momento.
Comunque mi pare che questo sport possa avere un vasto sostegno
popolare e si possa presentare come uno sport popolare in Valle
d'Aosta al pari di tanti altri sport.
Quindi siamo a chiedere al Consiglio regionale di voler votare
questa deliberazione e di voler consentire alla Regione, in questo
caso al Comune di Fénis, ma non solo al Comune di Fénis, ma a tutte
le località circostanti, di avere questa pista per lo svolgimento
di questo sport che è spettacolare, che è duro, ma che è anche uno
sport interessante.
Bancod (U.V.)
- Noi concordiamo su questa iniziativa, per
completare questa pista di slittino in località Comba, in Comune di
Fénis, per dare finalmente uno sviluppo a questo sano sport, molto
apprezzato dai nostri giovani.
Vorrei però portare l'attenzione del Consiglio che altri Comuni
hanno avanzato richieste valide sullo svolgimento di queste
competizioni, invito pertanto i responsabili a tener conto di
questa osservazione e, un domani, dare anche a quei Comuni,
soddisfazione, in modo da estendere questo tipo di sport.
Mappelli (D.C.)
- Noi non possiamo che felicitarci con
tutti coloro che hanno contribuito e hanno avuto l'iniziativa di
portare avanti questa loro buona volontà, sacrificio ecc., la
possibilità di avere per le competizioni di questo tipo, in quel di
Fénis, la possibilità di avere una pista idonea.
Evidentemente mi sembra che anche la zona sia abbastanza
azzeccata, perché essendo una zona, chiamiamola a nord,
evidentemente la cosa ci dà maggiore garanzia.
Ecco, dunque noi voteremo a favore anche perché quando vi sono
queste iniziative da parte di persone, e di gruppi, e di
amministratori, non possiamo che sostenerli anche con la
partecipazione da parte dell'Amministrazione regionale.
Desideravo chiedere all'Assessore Milanesio se teniamo la
manutenzione ordinaria oppure la gestione o affare del genere, o se
vogliamo preparare e poi continuare a mantenere disponibile e
valida questa pista, se questo dipendeva dallo Sci Club o dal
Comune o da ambo le parti.
Questa è una domanda così, prospettiva, tanto per sapere chi
sarebbe il responsabile, visto che nella delibera questo non mi
pare di aver letto.
Chamonin (M.A.V.)
- È un po', praticamente quello che ha
detto Mappelli adesso, io chiedevo, la Valle stanzia 48 milioni
delegando la Giunta ecc.
Prosecuzione dei lavori di cui si tratta, di economia diretta e
trattativa privata. Quindi i lavori, praticamente li fa la Regione,
ma su quale proprietà, cos'è proprietà comunale, proprietà
privata... cosa sono? E chi gestirà l'impianto? Domanda che ha
fatto in questo momento il Consigliere Mappelli.
Pedrini (P.L.I.)
- Penso che ci sia poco da dire, dopo
quanto è stato detto.
Le domande poste dal Consigliere Chamonin e Mappelli sono, io
ritengo, attinenti all'argomento.
Come Liberale, devo dire che noi ci eravamo già battuti a suo
tempo, proprio in quest'aula, per la pista di bob al Breuil che
tanti ostacoli e tanti bastoni nelle ruote avrei avuto.
Non possiamo che compiacerci vivamente e siamo lieti che a Fénis
che fra parentesi è anche patria di numerosi atleti che si prestano
proprio a queste attività particolari, sia stata creata questa
pista a cui noi facciamo tutti gli auguri, affinché evidentemente,
come ha detto l'Assessore, questi giovani possano affermarsi in
campo non soltanto nazionale ma internazionale.
Balestri (P.S.I.)
- Vorrei dire solo una cosa.
Le piste di slittino, così per allenamenti, possono nascere in
parecchi punti, forse ci sarebbero parecchie località adatte, ma
bisogna proprio fare anche un atto di riconoscimento a quelli di
Fénis che, fin da anni, hanno organizzato delle gare del genere, su
ancora niente, su ancora delle piste improvvisate, così, che qui
questo problema e questa opera se li sono conquistati piano piano
nel tempo, quindi è logico che un'opera che può essere completa per
tutte le gare nazionali e internazionali sia nata lì, perché
proprio i volenterosi di quel Comune sono quelli che se la sono
creata fin da diversi anni.
Milanesio (P.S.I.)
- Risponderò prima al Consigliere
Bancod.
Evidentemente questa opera nella delibera che noi assumiamo
viene dichiarata di interesse regionale e di fatto la completeremo
rispettando certe indicazioni e certe norme che la rendono atta a
ricevere competizioni di carattere internazionale.
Quindi avremo tutto quello che è necessario per svolgere delle
competizioni a carattere internazionale.
È possibile, è opportuno, che altre piste sorgano in altre zone
e a queste la Regione potrà e dovrà dare il suo contributo, a mio
avviso.
Però è chiaro che la pista internazionale sarà questa, non credo
che potremo farne due o tre in Valle d'Aosta, non si
giustificherebbe, nemmeno in Alto Adige ve ne sono poi tante, si
potranno fare altre piste e la Regione sarà pronta a intervenire,
ritengo ed è giusto che la faccia per altre località, anche, dove
questo sport può trovare via o può trovare addetti.
Devo dire che la zona scelta è particolarmente felice, perché è
una zona molto fredda e il ghiaccio si può conservare a lungo, poi
vi è stata la cessione gratuita dei proprietari di terreno, per i
terreni occorrenti alla costruzione di questa pista, in parte
questi terreni sono comunali, in gran parte, tra l'altro, sono
comunali.
Quindi la pista stessa che è stata dichiarata di interesse
regionale, diciamo così, è della Regione, però cosa succede? La
Regione non vuole gestire direttamente questa pista.
La Regione vuole affidarla a un Comitato di gestione, così come
è successo per il bob, Comitato di gestione che non potrà che
essere rappresentato, io ritengo, dallo Sci Club Tersiva, dai
rappresentanti del Comune di Fénis e abbiamo già interessato il
CONI, a questo proposito, cioè la F.I.S.I., per la verità abbiamo
già interessato la F.I.S.I., che si è dichiarata disposta a dare un
contributo per il funzionamento della pista stessa.
Invece di intervenire in conto, diciamo così attrezzature, in
conto capitale, si è già dichiarata disposta nella persona del
Comm. Pedratini, che è il rappresentante delegato a questo settore,
a dare un contributo per il funzionamento, per la gestione, non
credo che la gestione di questa pista costi parecchio, non
credo.
Noi riteniamo che con pochi milioni, intendo dire due o tre
milioni all'anno, questa pista possa funzionare, anche perché la
attrezzeremo in modo adeguato, ci saranno degli idranti, delle
prese d'acqua per poterla ghiacciare e, comunque non richiede
lavori così delicati e così precisi come quelli del bob, è una cosa
molto diversa e l'entusiasmo, e diciamo così, la buona volontà
dimostrata fino oggi dagli abitanti di Fénis e dai dirigenti
sportivi di Fénis penso che non verrà a mancare, perché questa
attrezzatura trasformerà un po' Fénis nella patria dello slittino
e, io ritengo che potrà avere anche delle soddisfazioni notevoli in
avvenire, sia sotto il profilo agonistico, sia anche sotto il
profilo turistico, perché è sempre un'infrastruttura, è sempre
un'attrezzatura, richiama della gente, è un punto di
attrazione.
Quindi, ... sollevate da Chamonin e da Mappelli, mi pare di aver
risposto esaurientemente alle loro domande.
Montesano (P.S.D.I.)
- Allora la delibera va ai voti.
Chi è favorevole alzi la mano. Contrari - Astenuti - Il
Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK