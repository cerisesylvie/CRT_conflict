Consiglio Regionale della Valle d'Aosta - Oggetto del Consiglio n. 1840 del 20 febbraio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1840 del 20 febbraio 1986 - Resoconto
OGGETTO N. 1840/VIII - DESTINAZIONE DEI FONDI ASSEGNATI DALLA
REGIONE ALLA FINAOSTA S.p.A. (Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
Quando fu istituita la Finanziaria regionale si era stabilito,
come previsto nello Statuto, che la Società aveva lo scopo di
promuovere lo sviluppo economico della Regione attraverso
interventi per incentivare le attività produttive e di conseguenza
l'occupazione.
Ora da oltre quattro anni la FINAOSTA ha mancato questi
obiettivi ed i suoi interventi sono risultati dispersivi ed
inefficaci (vedi MAXEL, ALLUVER, ecc.).
In un incontro svoltosi recentemente tra i Capigruppo del
Consiglio regionale, il Presidente e i funzionari della FINAOSTA è
emerso, ed il fatto ha destato profondo stupore, che la FINAOSTA
aveva investito diversi miliardi in Buoni del Tesoro ordinari ed in
altri titoli di Stato.
Questo fatto dimostra che la Finanziaria è venuta meno ai suoi
fini istituzionali che non consistono nel promuovere investimenti
in titoli di Stato, ma interventi a sostegno dello sviluppo
economico regionale.
Tutto ciò premesso, il sottoscritto Consigliere
regionale
INTERROGA
l'Assessore alle Finanze per conoscere:
1)
l'esatto importo dei fondi investiti in titoli di
Stato dalla FINAOSTA;
2) l'importo complessivo dei fondi che l'Amministrazione
regionale ha trasferito a favore della Finaosta dalla sua
costituzione al 31.12.1985 a vario titolo (gestione speciale,
ordinaria, fondi di rotazione, ecc.).
PRESIDENTE:
Ha chiesto di parlare l'Assessore alle
Finanze, Martin; ne ha facoltà.
MARTIN (A.D.P.):
Le domande poste dall'interrogante sono
due: la prima tende a conoscere l'esatto importo dei fondi
investiti in titoli di stato dalla Finaosta, che è attualmente pari
a 5 miliardi.
La seconda domanda chiede di conoscere l'importo complessivo dei
fondi che l'Amministrazione regionale ha trasferito a favore della
Finaosta dalla data della sua costituzione fino al 31.12. 1985 a
vario titolo. I trasferimenti effettuati dall'Amministrazione
regionale dalla sua costituzione ad oggi sono stati i seguenti: per
quanto riguarda la legge 101, ossia i fondi di rotazione, per
l'art. 2, interventi che interessano l'artigianato, sono stati
trasferiti 13 miliardi 400 milioni; per l'art. 3, interventi che
interessano il commercio, 15 miliardi 600 milioni; per l'art. 5,
interventi per la cooperazione, 2 miliardi e mezzo.
Per quanto riguarda la legge regionale 33, sempre fondi di
rotazione ma per altri tipi di interventi, per il capo I, villaggi
rurali, 19 miliardi 355 milioni; capo II, per gli alberghi, 23
miliardi 432 milioni; capo III, industria, 10 miliardi 416 milioni;
capo IV, agricoltura, 2 miliardi 708 milioni.
Evidentemente gli ultimi due capi sono quelli che sono rimasti
perchè sia il capo IV che anche il Capo III con l'entrata in vigore
prima della legge 30 per l'agricoltura e poi della stessa Finaosta,
sia in gestione ordinaria che speciale, naturalmente hanno avuto
meno incremento che non gli altri capi.
Per la gestione speciale, art. 5, sono stati trasferiti 89
miliardi 450 milioni; per la legge regionale n. 76 che riguarda i
fondi di rotazione per l'edilizia, sono stati trasferiti 40
miliardi; per la legge regionale n. 46 interventi per gli impianti
a fune, 18 miliardi.
Infine per la gestione ordinaria - non si tratta di
trasferimenti ma di sottoscrizione di capitale azionario - la
Finaosta attualmente ha un capitale azionario di venti miliardi. La
Regione è socia al 75%, pertanto la sottoscrizione di capitale
sociale da parte della Regione è di 15 miliardi.
PRESIDENTE:
Ha chiesto di parlare il Consigliere
Baldassarre; ne ha facoltà.
BALDASSARRE (P.S.D.I.):
Ringrazio l'Assessore per i dati
precisi che ha voluto fornirmi in risposta alla mia
interrogazione.
Lo scopo dell'interrogazione andava al di là di conoscere i
semplici dati, ed era di mettere al corrente il Consiglio regionale
dell'incapacità cronica della Finaosta di svolgere il suo ruolo
Quando una società ha lo scopo, previsto dallo statuto, di
usufruire dei finanziamenti regionali per promuovere iniziative
industriali (e la Finaosta invece tutto questo non lo fa, o quel
poco che fa lo fa male, ed abbiamo visto gli esempi) e poi,
addirittura, investe in titoli di stato oltre 5 miliardi, questa è
un'altra dimostrazione dell'incapacità di operare di questa
Finanziaria. Oltretutto non è previsto dallo statuto che la
Finaosta debba investire in titoli di stato.
Ci troviamo di fronte ad un dato negativo che deve far
riflettere tutto il Consiglio regionale; questa mia interrogazione
andava in questo senso, cioè di dimostrare in che maniera viene
gestita la Finaosta: interventi fallimentari, incapacità di spesa.
L'unica capacità, allo stato attuale, è quella che ha dimostrato
investendo un capitale che porta degli interessi, anche se, come ho
detto, non ritengo legittimo l'investimento in titoli di stato.
È necessario fare una riflessione ed in questo senso mi farò
promotore di una mozione affinchè si ridiscuta il ruolo e le
capacità di intervento nel campo industriale della Finaosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK