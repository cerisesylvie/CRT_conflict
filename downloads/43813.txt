Consiglio Regionale della Valle d'Aosta - Oggetto del Consiglio n. 982 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 982 del 3 novembre 2021 - Resoconto
OGGETTO N. 982/XVI - Interpellanza: "Nomina di un Assessore
tecnico all'Ambiente, trasporti e mobilità sostenibile".
Bertin (Presidente) -
I punti n. 30 e 31 all'ordine del
giorno sono già stati affrontati, per cui passiamo al punto n. 32.
Per l'illustrazione la consigliera Spelgatti.
Spelgatti (LEGA VDA) -
Visti gli articoli di stampa in
cui si è letto della possibile nomina di un assessore tecnico in
sostituzione della dimissionaria assessore Minelli, considerato che
sono trascorsi quasi sei mesi dalle suddette dimissioni e i
problemi che attendono soluzioni aumentano sempre di più, osservato
che tale situazione sarebbe già gravissima in un qualsiasi momento
storico, ma è del tutto insostenibile per la Valle d'Aosta nel
periodo di piena crisi sanitaria ed economica che stiamo
attraversando, per questo noi chiediamo al Presidente della Regione
se sia intenzione del Governo regionale di nominare un assessore
tecnico all'ambiente, trasporti e mobilità sostenibile.
Ho già portato varie volte delle iniziative sul discorso appunto
della mancata nomina dell'assessore. Non è accettabile, non è
sostenibile dalla Regione, non è sostenibile dai cittadini, non è
sostenibile per una buona amministrazione della cosa pubblica che
un governo non abbia un assessore per sei mesi. Questo non è
possibile e accettabile in tempi normali, figurarsi in un periodo
come questo in cui sostanzialmente il Governo dovrebbe correre come
un treno per cercare di rilanciare e portare fuori la Valle d'Aosta
da un periodo di crisi economica, sanitaria, sociale che forse non
ha precedenti dai tempi del dopoguerra.
In un momento di crisi di questo tipo continuare a barcamenarsi
senza sbloccare la casella dell'assessorato sembra incredibile.
Ricordo che avevamo già detto come già all'epoca lei aveva detto,
con dichiarazioni stampa, che nel giro di pochissimo questo
assessorato sarebbe stato riassegnato, ma così non è. Però è sotto
gli occhi di tutti il fatto che in un anno di governo tutto sia
assolutamente immobile. C'è un immobilismo totale, tranne una
grandissima vivacità all'interno del Consiglio sul proliferare di
gruppi e di cambi di casacca, ma sostanzialmente attività di
governo non se ne vede.
A questo punto, per avere la prova provata di quello che si sta
dicendo, perché sennò sembra che sia sempre l'opposizione brutta e
cattiva che fa delle affermazioni prive di fondamento, a questo
punto leggiamo le priorità di Governo, primo semestre 2021,
tempistiche di massima che lei aveva portato, insieme ai suoi
assessori, nella riunione di verifica di maggioranza; penso che sia
almeno la terza, a memoria ricordo la terza crisi che affrontate
nel giro di un anno. Intorno al mese di dicembre nella riunione
avevate portato questo bello schemino per confrontarvi su tutto
quello che avreste dovuto fare, e questo lo avete detto voi al
vostro interno.
"Priorità e azioni di governo. Primo semestre 2021, tempistiche
di massima. Nota: sono indicate unicamente le misure principali per
ciascun Assessorato, le azioni in grassetto corsivo non hanno una
tempistica specifica di riferimento". Leggiamole, così valutiamo
mentre le leggiamo - comunque non si farà in tempo - quali sono
tutte queste tempistiche.
"Presidenza. Entro fine gennaio, costituzione commissione Covid,
fine febbraio completamento struttura Amministrazione regionale,
entro fine giugno definizione rapporti economici con lo Stato extra
gettito IMU, entro fine maggio potenziamento struttura enti locali,
entro fine maggio soluzione per potenziare il sistema di protezione
civile e soccorso, legge
omnibus
entro fine marzo, revisioni
leggi regionali 19/2007, 22/2010, 11/1998, 12/2009.
Agricoltura. Potenziamento ufficio consorzi, approvazione bando
contributi CMF, necessari e utili per la ripresa del settore
produttivo imprese, entro fine marzo; avvio tavoli di lavori
lattiero caseario, zootecnia entro fine marzo; manutenzione
normativa puntuale legge regionale 17/2016, legge quadro; legge
regionale 29/2006 agriturismo; legge Institut agricole legge
regionale 82 entro fine giugno; avvio costituzione consorzio di
tutela vino entro fine giugno; misure pascolamento e revisione,
misura premio rassegne entro fine giugno". Ricordo che fine giugno
è passato, 2021.
"Risorse naturali. Approvazione del piano dei lavori triennale e
avvio cantieri entro fine marzo, avvio iter piano regionale
faunistico-venatorio, approvazione nuovi criteri di pesca, prime
soluzioni al problema lupo fine aprile. Promozione con Assessorato
agricoltura, turismo e attività produttive, tempistiche in base
all'evoluzione Covid. Compensazione danni ed eventi calamitosi,
primi interventi diretti entro fine aprile.
Sanità e politiche sociali. Piano vaccini Covid entro fine
gennaio, realizzazione misure uniche di sostegno al reddito fine
giugno, definizione di una RSA presso la struttura residenziale di
Variney entro fine febbraio, riorganizzazione delle strutture
residenziali per anziani entro fine giugno, riorganizzazione
dell'assistenza domiciliare integrata entro fine maggio, scelte in
merito all'Ospedale Parini entro fine febbraio.
Trasporti. Potenziamento trasporti per Covid entro fine gennaio,
avvio VAS per piano regionale trasporti entro fine febbraio, nuovo
orario servizi Trenitalia fine giugno. Luglio: progettazione
definitiva elettrificazione Ivrea-Aosta; piano regionale mobilità
ciclistica fine marzo, definizione indirizzo su aggiornamenti
masterplan
aeroporto fine febbraio.
Assessorato all'ambiente.
Roadmap
per VDA FSE,
rifinanziamento legge mobilità sostenibile, entrambi entro fine
febbraio. Luglio: nuovo piano regionale dei rifiuti.
Beni culturali, turismo, sport e commercio. Studio di attuazione
di forme di ristoro per la chiusura di attività ricettive, bar e
commercio compatibilmente con le risorse regionali, limitazioni in
relazione alle risorse nazionali europee"; non c'è scritto entro
quando. Poi c'è: "Pianificazione e realizzazione delle campagne
promozionali primavera-estate entro fine marzo, elaborazione
programma flessibile di attività culturali per il secondo semestre
comprese mostre estate, autunno e Saison Culturelle febbraio-giugno
2021/2022 compatibilmente con l'emergenza Covid, disegno di legge
regionale su somministrazione alimenti e bevande, agenzie di
viaggio, nuovi requisiti di classificazione delle aziende
alberghiere, nuova convenzione articolo 18 comma 2 della legge
regionale 19 del 2001, locazioni brevi, attività propedeutiche alla
redazione di legge quadro nel settore culturale entro fine giugno.
Individuazione eventuali scenari per la conservazione e
valorizzazione dell'area archeologica a est dell'ospedale di Aosta,
avvio indagini archeologiche al castello Sarriod de la Tour,
progetto prosecuzione di valorizzazione del comparto Aosta Est,
prosecuzione dei lavori secondo lotto area megalitici di
Saint-Martin-de-Corléans entro fine giugno. Lavori per predisporre
allestimento museale del castello di Aymavilles in vista
dell'apertura definitiva, realizzazione dei contenuti, del
materiale informativo divulgativo e scientifico compatibilmente con
l'emergenza Covid fine giugno. Progettazione e restauro di beni del
patrimonio storico, artistico e architettonico di proprietà
regionale di terzi, prosecuzione dei lavori di restauro, delle
attività di valorizzazione dei beni culturale attraverso il
coinvolgimento degli operatori del settore, progettazione lavori
fine maggio. Analisi del progetto di riforma dell'organizzazione
turistica regionale, cioè risoluzione delle problematiche
sull'esercizio su terreni innevati della professione di GEN fine
marzo.
Finanze. Completamento gestione entrate delle strutture su
PagoPA febbraio, PEC massive per accertamenti tasse auto 2018 fine
febbraio.
Innovazione. Lavoro su modalità di accesso telematico, verifica
con INVA sui rapporti con Open Fiber e Telecom Italia fine
aprile.
Programmazione risorse idriche e difesa del suolo. Aggiornamento
del PTA per adeguare normative regionali nel secondo semestre,
valutazioni su revisione della legge 5 del 2001 sui rischi
idrogeologici, sollecitare la realizzazione di impianti e
trattamento acque reflue fine maggio. Verifica e aggiornamento di
modalità di affidamento dei lavori pubblici con utilizzo elenco
regionale tavolo di aggiornamento legge 11/1998 per evoluzione a
regolamentazione edilizia urbanistica, avvio.
Infrastrutture e viabilità. Proposta disegno di legge di
modifica della legge per interventi a favore degli enti locali per
opere minori e pubblica utilità fine marzo. Con ANAS, accelerazione
degli interventi strade statali 26 e 27 per risolvere criticità di
interventi su strade di Aymavilles e Saint-Nicolas, ponti comunali
di Aymavilles, Brissogne, Cogne, Gressan, Pollein. Sviluppo e
progettazione della scuola di Via Festaz e progettazione per la
realizzazione della nuova sede dell'Institut Agricole fine giugno.
Ultimazione dei lavori del parcheggio area nord per passaggio al
Comune di Aosta; interventi su strutture scolastiche a Issogne,
Châtillon di interesse regionale, stazione di Saint-Christophe e
piscina Pré-Saint-Didier fine giugno.
Affari europei. Priorità
Recovery Fund
e sua eventuale
applicazione a fine giugno. Sveltimento di controlli e chiusura,
periodo di programmazioni in corso fine giugno..."
Suona il gong per segnalare che il tempo di parola è
terminato.
...posso avere ancora due minuti per leggere? Penso che possa
essere interessante, senno! È interessante, perché è un programma
stupendo!
"Affari europei. Sveltimento controlli chiusura periodo di
programmazione in corso fine giugno, definizione di nuovo periodo
di programmazione 2021-2022 fine marzo.
Partecipate.
Governance
Finaosta e CVA fine marzo, legge
nomine fine marzo, percorso Casinò fine aprile, decisione su
autostrade fine giugno.
Istruzione. Definizione sui precari della scuola e analisi
segreteria scuola fine marzo, nuova legge istituzioni tecnico
professionali e formazione professionale fine aprile, linee di
indirizzo università fine aprile.
Politiche del lavoro. Aggiornamento piano politiche del lavoro
fine marzo, definizione misure di politica attiva
Bon emploi
fine marzo..."
Ho quasi finito: è bellissimo, perché è interessante!
"...progettazione di progetti nuovi su digitalizzazione, donne,
formazione..."
Presidente -
Consigliera concluda, però!
Spelgatti (LEGA VDA) -
Ho finito: "...revisione legge
regionale 7/2003..."
Presidente -
Concluda!
Beh, guardi è interessante, anche perché poi c'era tutta la
parte delle attività produttive. È un programma molto interessante,
è già tutto scaduto, perché c'erano appunto delle scadenze a
gennaio, febbraio, marzo, aprile, maggio, giugno; siamo a novembre
e aveste fatto un millesimo di tutto questo saremmo molto
soddisfatti!
Presidente -
Per la risposta il presidente della Regione
Lavevaz.
Lavevaz (UV) -
Collega Spelgatti, ci premureremo di farle
avere il
file
aggiornato, perché lei continua a leggere
questo documento, che peraltro era un documento interno alla
maggioranza! Non voglio sapere come l'abbia avuto, perché non mi
interessa, per carità, ma effettivamente era un documento di lavoro
in un momento di analisi. Sicuramente siamo stati troppo ottimisti
su certe scadenze, speravamo anche probabilmente di avere una coda
della gestione pandemica più corta, invece ce l'abbiamo ancora a
oggi, quindi sicuramente alcuni aspetti e alcune scadenze in
particolare erano eccessivamente ottimistiche.
Avremmo certamente voluto risolvere alcuni problemi prima, ma da
qui a parlare di immobilismo totale credo che ci siano delle
sfumature in mezzo che sono piuttosto evidenti, ma anche qui, ne
abbiamo già parlato in un'altra iniziativa, non voglio tornare
sulle visioni più o meno soggettive dell'immobilismo o meno
dell'amministrazione, perché sono convinto che non le farei
cambiare idea; nella sua replica non avrebbe cambiato idea su
questo aspetto, quindi evitiamo di riaprire questo discorso.
Venendo invece nel merito della sua interpellanza, lei ha fatto
giustamente cenno ad articoli di giornali in cui si parlava di
nomina di assessore tecnico. Io credo che non abbia in nessuna di
queste letto il mio nome vicino a queste dichiarazioni, non sono
sicuramente state dichiarazioni che ho fatto io. La nomina
dell'assessore, come abbiamo già detto credo nell'ultimo Consiglio,
è l'ultimo passaggio di un percorso di ricomposizione della
maggioranza, di tagliando della stessa, che è in corso. Stamattina
abbiamo preso atto di tutta una serie di modifiche dei gruppi e di
passaggi; la settimana scorsa, nell'ultimo Consiglio si è
finalmente fatta chiarezza sulla composizione, che io avevo detto
essere il primo punto fondamentale per la ricomposizione e la
chiusura di questo tagliando, chiamiamolo così, della maggioranza,
cioè la composizione e il perimetro di questa maggioranza.
Questo passaggio è stato fatto, nella prossima settimana ci sarà
un passaggio con le forze politiche per affrontare i temi politici,
i temi di programma legati alle priorità e ai punti da affrontare
come prioritari nei prossimi mesi e nel prossimo anno. Di
conseguenza, poi troveremo anche una quadra sulla ricomposizione
della Giunta, ma questo sarà l'ultimo passaggio che, come ho sempre
detto, deve avvenire quando tutti gli altri aspetti politici e di
composizione, in particolare dei gruppi, saranno fatti. Questo
finalmente, ripeto, con il passaggio di questa mattina e
dell'ultimo Consiglio sono finalmente stati individuati, quindi con
la prossima settimana avremo un quadro, anche dal punto di vista
politico, più definito sulle priorità e quindi anche poi sulla
nomina dell'assessore. Sul fatto che questo assessore debba essere
un tecnico, io non credo che questo sia necessario; sarà una
definizione che i movimenti definiranno insieme alle forze di
maggioranza, però io al momento non sono in grado di dire quale
sarà la figura e la tipologia di figura che andrà a ricomporre il
quadro della Giunta, ma spero che non sia un tecnico.
Presidente -
Per la replica la consigliera Spelgatti.
Spelgatti (LEGA VDA) -
Vede, Presidente, ho letto questo
programma con i vostri intenti, che erano chiaramente interni e non
sono andata avanti, perché non ho avuto abbastanza tempo, ma
c'erano tantissime cose che vi proponevate di fare. Se tornassimo
bambini e si giocasse con le figurine, "celo, manca; celo, manca",
e ci mettessimo e mettere le crocette non sulle cose fatte, perché
quelle sarebbero tutte "manca", ma almeno sulle cose che sono state
avviate dopo un anno, ripeto, scadenze di gennaio, febbraio, marzo,
aprile, maggio, in realtà siamo a novembre e non abbiamo visto
neanche partire queste cose. Non ci si può giustificare dietro il
discorso della pandemia, perché ormai sappiamo benissimo che,
passata la prima emergenza Covid in cui effettivamente era tutto
letteralmente bloccato, a oggi tutta questa situazione è
assolutamente superata e quindi tante cose si sarebbero potute fare
a tutti i livelli.
È chiaro che c'è una lettura per tutto questo. La lettura deriva
dal fatto che, quando un Governo nasce per mettere la forza
principale che ha vinto le elezioni all'opposizione, è chiaro che
poi si sapeva che questo sarebbe stato l'esito. Però vede, la cosa
più grave è questa: il problema di governare non è semplicemente
quello di occupare dei posti di "potere", se così si vogliono
definire. Il problema è fare, il problema è dare delle risposte ai
cittadini! E io ho voluto leggere questo perché, quando si fanno
semplicemente delle dichiarazioni come "non state facendo niente",
sono dichiarazioni che dette così a un certo punto basta chiudere
l'argomento dicendo "non è vero, stiamo facendo tantissimo". A
parte che le cose si vedono, quelle che vengono fatte o meno, ma
questa è la prova provata rispetto a quello che voi pensavate di
fare, perché praticamente non è partito assolutamente nulla di
tutto quello che voi stessi vi proponevate.
Stare per sei mesi senza un assessore e continuare a dire: "sì,
stiamo aspettando la verifica di maggioranza, stiamo aspettando che
si risolvano le questioni dei gruppi", però intanto i valdostani
stanno male, intanto la Valle d'Aosta affonda sempre di più, perché
c'è un treno in corsa da dover cogliere che è quello della
ripartenza e qua non solo non ci stiamo saltando sopra, ma
sostanzialmente siamo completamente bloccati per questioni di
giochi di potere.
Voi dovreste domandarvi veramente qual è per voi e che
significato ha per voi avere ed esservi assunti questa
responsabilità di governare. Ma ve lo dovreste porre sia voi, sia i
movimenti che rappresentate, perché poi a un certo punto quello che
tutti voi dovreste domandarvi e che i vostri movimenti alle spalle
si devono domandare è: stiamo effettivamente riuscendo a dare delle
risposte ai valdostani, sì o no? Se è no, perché no. Risolviamo
però la situazione in qualsiasi maniera, fate quello che volete,
però una soluzione la dovete dare, siete obbligati a darla. Voi
comunque siete stati eletti dai valdostani ed è ai valdostani che
dovete rispondere. E nel momento in cui non rispondete, non basta
semplicemente fare i conti: siamo in 19, siamo in 21, siamo in 18
più 1, siamo in 18 meno 2... non è così che si governa. Ognuno di
voi dovrebbe domandarsi: "che significato ha per me stesso il fatto
di ricoprire un incarico in cui comunque sono chiamato a essere al
servizio della popolazione?". Ritenete veramente di essere così al
servizio della popolazione o siete al servizio di altre logiche?
Questa domanda ponetevela voi, ma che se la pongano anche i
movimenti che rappresentate, perché tutto questo ha delle
ripercussioni anche sui movimenti che rappresentate e soprattutto
ha delle conseguenze enormi sulla Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK