Consiglio Regionale della Valle d'Aosta - Oggetto del Consiglio n. 3160 del 22 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3160 del 22 ottobre 1987 - Resoconto
OGGETTO N. 3160/VIII - INTERVENTI PER FORNIRE AL PERSONALE
SANITARIO DIPENDENTE DALL'USL DELLA VALLE D'AOSTA IL MATERIALE
NECESSARIO PER L'ATTIVITÀ DI RICERCA, DI DIDATTICA E DI ARCHIVIO
SCIENTIFICO.
(Interpellanza).
PRESIDENTE:
Do lettura dell'interpellanza presentata dal
Consigliere Sandri:
Interpellanza
VENUTO A CONOSCENZA di notevoli difficoltà per il personale
sanitario dipendente dall'U.S.L. della Valle d'Aosta di disporre di
materiale iconografico, specie riproduzioni di bioimmagini, per
attività di ricerca di didattica e di archivio scientifico;
CONSTATATO che tale attività non è prevista nel piano sanitario
regionale e che viene svolta dai sanitari stessi con modesti
risultati e notevole dispendio di energie e mezzi;
RICORDATO che in molti centri ospedalieri, annesso al
Dipartimento di Diagnostica per immagini, esiste un laboratorio
fotografico con personale tecnico specializzato nella riproduzione
di immagini mediche (chirurgiche, di laboratorio, radiologiche,
ecc.) e nella predisposizione di immagini di supporto
didattico;
Interpella
l'Assessore alla Sanità ed Assistenza Sociale per conoscere se e
come intenda risolvere il problema citato in premessa.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Questa è un'interpellanza che vuol far
presente all'Assessore un problema molto piccolo per certi aspetti,
ma che intralcia diffusamente l'attività di ricerca e didattica nel
mondo sanitario. Sempre più negli ultimi anni si è evidenziata la
necessità di organizzare conferenze, corsi di aggiornamento, scuole
anche per personale paramedico, e in tutte queste iniziative c'è un
forte consumo di immagini mediche o comunque di argomento
sanitario. Questo materiale si riesce a reperire con grande
difficoltà perchè ci si deve affidare ad una attività un po'
estemporanea che ognuno fa, in quanto non esiste presso la nostra
USL e non è previsto nel piano sanitario un punto di riferimento,
un servizio per la fornitura di questo materiale; in termini
semplici significa riproduzione di lastre radiografiche su
diapositive, di immagini di operazioni su diapositive ed altre cose
di questo genere.
Non è che sia un grande impegno nè finanziario nè dal punto di
vista organizzativo, in quanto di sviluppatrici per questo
materiale sensibile in ospedale ce ne sono, manca soltanto che sia
ufficializzato e che ci siano adeguate attrezzature dal punto di
vista strettamente fotografico, tipo camere e apparecchiature di
riproduzione.
In effetti, il piccolo laboratorio sarebbe estremamente utile e
non richiederebbe nemmeno molto personale in quanto un tecnico
potrebbe bastare; ci vuole però decisione, nel senso che, pur
tenendo conto che una cosa che non era stata prevista può avere
difficoltà di locali, difficoltà di attribuzione a questa o a
quella unità operativa, se da parte dell'Assessore c'è la
disponibilità, questo renderebbe più semplice la documentazione a
livello scientifico.
Si dà atto che alle ore 11,39 assume la Presidenza il
Vicepresidente De Grandis.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Da tre anni è attivato in Valle d'Aosta un
sistema di formazione professionale e nello stesso tempo questo
programma prevede (ed è già stato fatto) il potenziamento della
biblioteca presso l'ospedale e la creazione di aule presso l'ex
maternità dotate di materiale audiovisivo.
Questo materiale, oltre a quello fotografico già acquistato da
alcune unità operative, è però utilizzabile da tutte le unità
operative, in quanto è stata data una direttiva secondo cui il
materiale che è acquistato anche su segnalazione di una unità
operativa, deve essere utilizzato anche dalle altre unità operative
che ne abbiano necessità. È già previsto che in futuro debba
esserci questo laboratorio fotografico aggregato a queste aule per
poter adoperare meglio il materiale audiovisivo, e solo ultimamente
ne abbiamo acquistato per più di 100 milioni.
Le difficoltà ci sono per reperire sia dei locali e per la loro
sistemazione, sia del personale che possa lavorare in questo
settore. Comunque già nel programma di formazione e informazione
che è già attivato in Valle d'Aosta da tre anni, sono state fatte
queste aule dotate di queste apparecchiature, e in seguito è
prevista l'attuazione di questo laboratorio fotografico per lo
sviluppo del materiale che viene ripreso e poi stampato.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Volevo far presente all'Assessore, che
ringrazio per la sua risposta, che queste notizie che ha fornito in
effetti sono conosciute in ospedale meno di quanto si pensi, e il
fatto che queste attrezzature dei vari settori non siano proprietà,
fra virgolette, di quel settore è passato inosservato; forse
repetita iuvant, non sempre gli operatori sono così attenti come si
può pensare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK