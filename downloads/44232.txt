Consiglio Regionale della Valle d'Aosta - Oggetto del Consiglio n. 1291 del 23 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1291 del 23 febbraio 2022 - Resoconto
OGGETTO N. 1291/XVI - Interrogazione: "Notizie in merito ai
ritardi dei lavori di manutenzione del Tunnel del Monte
Bianco".
Bertin (Presidente) -
Punto n. 9. Risponde l'assessore
Caveri.
Caveri (AV-VdA Unie) -
Ringrazio i colleghi per queste
richieste che consentono di fare il punto sulla situazione del
Traforo del Monte Bianco, accorperò le prime due domande in una
sola risposta.
Nel corso del 2021, a partire dal mese di maggio, dopo aver
sostituito circa 400 metri di soletta di impalcato stradale del
Tunnel, come primo tratto di una porzione di 1.135 metri che
ricadono in territorio francese, sono inopinatamente purtroppo
emerse tracce di amianto incluse in alcuni punti singolari dei
materiali esistenti che risalgono all'epoca della costruzione. Ciò
non ha impedito di continuare la gestione del traffico perché, per
fortuna, le analisi che sono state subito effettuate, e che vengono
ripetutamente eseguite, hanno escluso la presenza di particelle
sospese nell'area interna della galleria, invece, prima di poter
proseguire i lavori, è stato necessario procedere a una serie di
ulteriori verifiche, prove, carotaggi del calcestruzzo e prelievi
di materiale per identificare in quali parti delle strutture e
delle finiture fossero presenti queste tracce di amianto e per
adottare adeguate misure di protezione per il personale delle
imprese, per i tecnici e per gli operai addetti alle manutenzioni
ordinarie. Queste attività - bisogna dire la verità - si sono
rivelate più complesse e più lunghe del previsto, anche perché
l'Ispettorato del lavoro francese, che è competente per la porzione
di Tunnel dove si collocano i lavori di risanamento e di
sostituzione della soletta dell'impalcato stradale, ha
ripetutamente richiesto dei supplementi di indagine che il GEIE
svolge di notte in assenza di traffico. Devo dire che, da questo
punto di vista, non c'è stata una grande collaborazione con le
Autorità francesi che hanno rallentato delle opere. Queste sono le
motivazioni per cui alcune attività di manutenzione straordinaria
della soletta, che erano previste nel 2021, sono state sospese in
attesa delle autorizzazioni delle Autorità francesi e verranno
riprese nel 2022, cioè quest'anno, e si prevede di eseguire altri
100 metri di risanamento della soletta. Altre manutenzioni
ordinarie e straordinarie sono state comunque eseguite all'interno
del Traforo e non hanno risentito della citata sospensione
dell'intervento di sostituzione delle porzioni di soletta.
Rispondo alla domanda: "se si sono esaminati i metodi più
adeguati per la realizzazione dei lavori". Trattandosi di un Tunnel
bidirezionale, com'è noto, quindi una sola canna, i lavori di
manutenzione straordinaria da realizzare nei prossimi anni su
strutture interne costruite oramai 60 anni fa, come la soletta, la
volta e i piedritti della galleria, richiederanno dei periodi di
chiusura al traffico, in parte integrati da lunghi periodi di
circolazione a senso unico alternato. La chiusura al traffico,
preferibilmente solo notturna, sarà necessaria anche per il rinnovo
di alcuni impianti della galleria, oppure per l'integrale
rifacimento della pavimentazione della galleria. Non si ritiene
che, per motivi di sicurezza e di circolazione dei cantieri, ci
possano essere metodi di realizzazione che non richiedano la
chiusura parziale o totale al traffico.
Per quanto riguarda i lavori di sostituzione di elementi della
soletta in calcestruzzo armato dell'impalcato stradale, sui citati
1.135 metri il metodo di lavorazione è quello già adottato con
successo nel 2018 quando venne sostituita una porzione di 555
metri. Naturalmente per i lavori che saranno ripresi nei prossimi
mesi per un'ulteriore porzione di 100 metri verranno applicati
metodi e procedure di lavorazione che tengano conto delle cautele
da adottare in presenza di amianto, anche se sappiamo che è una
presenza debole a protezione delle maestranze. Tali cautele
comporteranno più tempo per svolgere questi lavori.
"Se corrisponde al vero la notizia secondo cui sono stati
utilizzati materiali non adeguati durante i lavori": la presenza di
amianto non si riferisce ai materiali di costruzione utilizzati
oggi, ma a quelli che vennero utilizzati fra il 1960 e il 1965
all'epoca della costruzione della galleria. Prima dell'inizio dei
lavori attuali, così come in occasione di precedenti lavori di
manutenzione interni svolti nel Tunnel, erano state fatte delle
campagne di diagnosi per vedere se ci fosse dell'amianto, ma
nessuna indagine aveva dato esito positivo. La quantità
recentemente riscontrata è bassa ma comunque è tale da far emergere
livelli di attenzione correlati al fatto che le norme sull'amianto
sono molto più restrittive nel territorio francese che la porzione
di Traforo dove si stanno svolgendo i lavori. I materiali e le
tecnologie utilizzate - naturalmente noi ci rifacciamo a quello che
ci dice la Società del Traforo del Monte Bianco, che, come lei sa,
ci vede come soci di minoranza - sono, secondo i tecnici,
pienamente idonei e adeguati e corrispondono a quelli che già con
risultato positivo vennero utilizzati nell'intervento del 2018.
Aggiungerei solo qualche elemento a braccio rispetto a quello
che è stato detto. È chiaro che la prospettiva del Traforo del
Monte Bianco è una situazione che abbiamo manifestato per la sua
delicatezza anche ai vertici della società Autostrade, che, come
lei sa, assieme alla RAV sono oggi i depositari sia del Traforo che
di quel tratto autostradale; anzi, come lei sa, in realtà la RAV è
detenuta nella parte maggioritaria proprio dal Traforo del Monte
Bianco. Io ho avuto modo di incontrare sia l'Amministratore
delegato di Autostrade che il Presidente del Traforo del Monte
Bianco e anche l'Amministratore del Traforo, che, come lei sa, è in
questo momento lo stesso Amministratore delegato della RAV. È
chiaro che si è in una situazione di passaggio, perché non è ancora
chiaro, dopo le vicende del Ponte Morandi, che cosa capiterà al
gruppo Autostrade; sembra ormai essere evidente che si va verso la
chiusura di un accordo definitivo con la Cassa Depositi e Prestiti,
con la fuoriuscita di quello che possiamo chiamare per semplicità
il gruppo Benetton, non si capisce ancora quali implicazioni avrà
realmente questa scelta.
Partecipando all'assemblea del Traforo del Monte Bianco, ho
trovato una fortissima litigiosità all'interno del consiglio di
amministrazione, che non è innescata naturalmente dai nostri
rappresentanti regionali che svolgono con efficacia il loro lavoro,
quanto da una continua lite che forse c'era già quando lei se ne
occupava negli anni passati fra la società Autostrade e l'ANAS, con
assemblee che durano un'eternità ed è la ragione per la quale io
nell'ultima assemblea a cui ho partecipato non ho approvato il
bilancio, proprio per una scarsa chiarezza anche per le prospettive
del futuro.
Devo dirle che anche il famoso ipotetico raddoppio - mi scuserà
se esco un po' dal seminato ma credo sia utile - non è tanto
chiaro, nel senso che anche la famosa progettualità alternativa che
dovrebbe in qualche maniera consentire di avere un consenso con le
Autorità francesi, perché le Autorità francesi hanno stroncato
l'ipotesi di un raddoppio con un Tunnel parallelo a quello attuale,
cioè non se ne parla, era cominciata ad emergere una progettualità
che noi non abbiamo ancora visto che prevedrebbe un secondo Tunnel
più basso che sfocerebbe in una zona della Vallée de l'Arve meno
impattante per la comunità che più si lamenta del Traforo nella
parte francese che è quella di Chamonix. Appena le bocce saranno
ferme e si capirà bene la questione della proprietà e probabilmente
dopo le elezioni francesi che si terranno tra aprile e maggio,
perché, come lei sa, il presidente Macron ha totalmente escluso
alle Autorità savoiarde il raddoppio del Traforo del Monte
Bianco... però in contemporanea dobbiamo anche prendere atto
dell'obsolescenza di questa struttura che ormai ha 60 anni, quindi
si tratta probabilmente - e credo che possa essere un compito anche
della piccola Valle d'Aosta che ha tutto l'interesse per farlo - di
cercare di mettere un po' di ordine in questo caos che attualmente
si sta sviluppando.
Dalle ore 10:27 assume la Presidenza il vicepresidente
Marguerettaz.
Presidente -
Per la replica, ha chiesto la parola il
collega Rollandin.
Rollandin (PA) -
Ringrazio l'Assessore che ha voluto
allargare di molto le sollecitazioni che ci sono state fatte e che
noi abbiamo evidentemente portato all'attenzione di quest'Aula,
perché le situazioni, come lei ha ben detto entrando più nel merito
di quello che è successo, sono estremamente delicate. Lo sono per
quello che lei ha detto: che si è rinvenuto dell'amianto, infatti
non ho assolutamente detto che è legato a una malversazione dei
lavori fatti, tutt'altro, però, come risulta dall'esposizione che
lei ha fatto - per la quale la ringrazio - si sottolinea qual è la
delicatezza prima di tutto dei lavori che sono stati fatti e,
secondo, sul tema che non ho affrontato ma che diventerà sempre più
urgente, occorre capire che cosa si può fare dal momento che stiamo
verificando che è indispensabile avere un'alternativa a quello che
oggi abbiamo per le ragioni da lei dette.
Quello che è importante, e che ci è stato sottolineato, è che
naturalmente i lavori sono stati appaltati facendo una serie di
distinguo tra quello che deve essere fatto. Il risultato è che
praticamente non c'è mai un periodo in cui si possa viaggiare di
notte o di giorno regolarmente, ci sono continuamente delle
interruzioni che iniziano con dieci-quindici giorni e si
trasformano in mesi, con tutto quello che ne consegue da un punto
di vista economico e non solo, anche in relazione al traffico
legato al turismo, a tutte le altre attività che per noi sono
particolarmente importanti.
Lei ha già partecipato giustamente alle riunioni
dell'associazione e credo che questo sia stato anche un modo
importante per dire che noi siamo interessati a questa opera,
tant'è che anche le indicazioni che lei ha dato sono ancora da
"digerire", perché sicuramente bisogna fare una valutazione molto
attenta su quello che va fatto. Noi abbiamo fatto riferimento anche
alle società che attualmente sono le mandatarie per fare i lavori
di ristrutturazione; non solo si è trovato dell'amianto ma anche il
materiale che viene utilizzato per rifare i tavolati delle
strutture non sempre risponde alle esigenze che erano enunciate nel
momento dell'appalto, lo dico tranquillamente perché su questo c'è
un'azione che, come lei sa, non è banale.
Tutto questo per dire che su questo tema io credo che sarebbe
poi opportuno fare una riunione
ad hoc
con le Commissioni
competenti per cercare di capire quali indirizzi possono essere
portati avanti per evitare di trovarci delle brutte sorprese fra
qualche mese.
Credo sia importante il fatto che lei se ne sia già occupato e
prevedere che ci sia un'attenzione particolare su questo tema che è
così delicato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK