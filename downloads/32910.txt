Consiglio Regionale della Valle d'Aosta - Oggetto del Consiglio n. 1443 del 3 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1443 del 3 novembre 2010 - Resoconto
OGGETTO N. 1443/XIII - Interrogazione: "Stato delle
trattative per l'approvazione dell'accordo di programma per il
recupero del poligono di tiro militare di Clou-Neuf sito nei comuni
di Aosta e di Sarre".
Interrogazione
Constatato che in merito alla necessità di dotare la nostra
regione di un poligono di tiro moderno ed innovativo c'è una larga
condivisione politica-associativa-istituzionale;
Considerato che la legge regionale n. 15 del 17 maggio 2010
disciplina gli interventi regionali finalizzati al recupero e alla
riqualificazione del poligono di tiro militare sito in località
Clou-Neuf;
Rilevato che l'articolo 2 della legge regionale definisce che
gli interventi sono attuati sulla base di un accordo di programma
tra la Regione, il Ministero della difesa e le altre
Amministrazioni interessate;
i sottoscritti Consiglieri regionali
Interrogano
la Giunta regionale per conoscere lo stato delle trattative
dell'accordo di programma richiamato nella legge regionale n. 15
del 17 maggio 2010.
F.to: Rigo - Donzel - Carmela Fontana
Presidente
- La parola al Presidente della Regione,
Rollandin.
Rollandin (UV)
- Grazie Presidente.
La richiesta dei colleghi di chiarimento sul Clou-Neuf mi dà
l'opportunità di riprendere quello che è il tema e come si è
sviluppato. Con le autorità militari è in atto un lavoro congiunto
per la realizzazione di un obiettivo comune, non ci sono due
controparti, ma due parti che operano in condivisione di percorso e
di risultato, non è una sottolineatura così gratuita: è una
sottolineatura per dire che si lavora concordemente per ottenere
dei risultati. Sin dalla scorsa primavera è nato un gruppo tecnico
misto Regione-militari, dove per la Regione siede un rappresentante
del Corpo forestale della Valle d'Aosta in rappresentanza
dell'Assessorato delle opere pubbliche, i lavori procedono con la
dovuta attenzione sulle riflessioni, su come definire lo sviluppo
di Clou-Neuf e contemperare questo intervento con la necessità di
reperire un sito alternativo per le esigenze dei militari. La
Regione ha rappresentato l'opportunità di realizzare fin da subito
una linea a 300 metri, ancorché provvisoria, sul sedime del
poligono del Buthier e questo per venire incontro già in tempi
brevissimi alle aspettative dei cacciatori. Lo scorso settembre,
dopo le necessarie verifiche tecniche - trattandosi di armi e di
poligono, le disposizioni di sicurezza sono naturalmente
prioritarie -, purtroppo, questa soluzione non è risultata
immediatamente realizzabile o, meglio, poteva essere realizzabile
una via provvisoria di tiro a 300 metri, ma con costi che erano
spropositati rispetto alla provvisorietà dell'intervento.
Si sta ora esaminando l'ipotesi suggerita anche dallo stesso
Comandante del Comando infrastrutture nord, di implementare la
potenzialità dell'attuale sede del tiro a segno nazionale di Aosta
mediante la realizzazione di una nuova linea di tiro a 120-200
metri, estesa a 300 metri per le esigenze rappresentate dalla
Regione ed avente carattere definitivo, perpendicolare a quelle già
esistenti. Tale nuova proposta apporterebbe anche un notevole
valore aggiunto all'attuale sede del tiro a segno nazionale.
Sui lavori da realizzare a Clou-Neuf, si è convenuto che il
progetto, elaborato a suo tempo dallo studio Crétier, necessita di
alcune modifiche per adeguarlo alle mutate disposizioni a livello
normativo, nonché di tutti quei correttivi in termini di
dimensionamento che si rendessero eventualmente necessari qualora
andasse a buon fine il summenzionato progetto di sviluppo del
Buthier. Due riunioni sono previste l'8 e il 18 novembre prossimi
per giungere ad una sollecita definizione della questione, che ho
appena spiegato, ossia come rendere compatibile le due linee di
tiro, sia quella di Clou-Neuf, sia quella del Buthier. Si sta
ancora valutando l'opportunità di procedere alla formalizzazione di
un protocollo d'intesa con il Ministero, sulla falsariga di quanto
già realizzato a suo tempo per la Caserma Testafochi, onde sancire
ufficialmente i reciproci impegni di massima, rinviando ad un
secondo tempo la definizione delle modalità di attuazione del
progetto attraverso la sottoscrizione fra le Amministrazioni
firmatarie e, altre eventualmente interessate, dello specifico
accordo di programma previsto dalla legge regionale. In estrema
sintesi, l'obiettivo è quello di realizzare il massimo al minimo
costo e nel più breve tempo, proprio mettendo in sistema la futura
situazione dei due poligoni, Clou-Neuf e Buthier, affinché siano
soddisfatte le esigenze e le aspirazioni di tutti i beneficiari
dell'investimento della Regione: i cacciatori, l'Esercito, le forze
di polizia, compresi i forestali e gli ispettori. Questa è la
problematica che è oggi oggetto di tale approfondimento, come
giustamente mi ha fatto notare il collega, anche nelle variazioni
c'è l'impegno dei fondi per andare in questa direzione, quindi si
sta cercando di ottimizzare tali due soluzioni, in modo che possano
essere condivise e ci facciano risparmiare rispetto al progetto
preliminare a suo tempo fatto da Crétier, che è datato, perché sono
20 anni che se ne parla! Siamo nella direzione giusta e crediamo
che questa integrazione porti ad un risparmio e ad
un'ottimizzazione degli interventi; se vuole, poi le do una
copia.
Presidente
- La parola al Consigliere Rigo.
Rigo (PD)
- Grazie Presidente.
Ringrazio il Presidente della Regione per le informazioni, la
relazione effettuata su quanto è stato fatto dall'approvazione
della legge ad oggi. Vorrei riprendere la sottolineatura del
Presidente rispetto ai rapporti fra la Regione e gli apparati
militari: questa sottolineatura non mi giunge nuova, personalmente
anch'io ho trovato nel corso delle audizioni della commissione da
parte del Generale Claudio Rondano un atteggiamento collaborativo e
una volontà di raggiungere un positivo e condiviso accordo di
programma. Il Presidente ha ricordato che sono ormai trascorsi 20
anni o più dai primi studi, dalle prime elaborazioni rispetto alla
realizzazione di un poligono di tiro efficace e che accontenti le
varie parti... non è sicuramente facile. Pensavo, proprio perché
c'è questo atteggiamento collaborativo da ambo le parti, che si
fosse raggiunto in questi mesi qualcosa di più. Sicuramente non è
facile ottemperare a tutte le esigenze, credo però che dobbiamo
accelerare il percorso, perché il Presidente ha ricordato gli studi
dell'ingegnere Crétier... via via che passano i mesi e gli anni,
anche le normative in un campo così difficile cambiano, quindi
dovremo riuscire al più presto a fare un punto fermo.
Ringrazio quindi per le informazioni, avremo modo di
approfondire sicuramente il confronto in seno alla commissione
competente, così come ci aveva garantito l'Assessore Marguerettaz
quando ha chiuso il dibattito consiliare rispetto al disegno di
legge. Ci aspettiamo una prossima riunione in commissione, affinché
venga definito in quella sede l'accordo raggiunto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK