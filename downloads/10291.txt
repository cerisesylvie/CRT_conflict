Consiglio Regionale della Valle d'Aosta - Oggetto del Consiglio n. 1284 del 6 giugno 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1284 del 6 giugno 1990 - Resoconto
OGGETTO N. 1284/IX - PRESA D'ATTO DELLA PETIZIONE
CONCERNENTE: "RICHIESTA DI UNA SEDE ADATTA ALL'INSEDIAMENTO DI UN
CENTRO SOCIALE AUTOGESTITO DAI GIOVANI".
Si dà atto che alle ore 11, 20 riassume la Presidenza il
Presidente Bich.
PRESIDENTE:
Si tratta di una petizione popolare
sottoscritta da 981 cittadini residenti in Valle d'Aosta e da 325
cittadini residenti fuori Valle.
A norma dell'articolo 36 del Regolamento interno, l'Ufficio di
Presidenza ha già preso atto e dichiarato la ricevibilità della
petizione, copia della quale è già stata inviata al Presidente
della Giunta ed all'Assessore alla Sanità ed Assistenza Sociale per
le loro controdeduzioni.
Nel fascicolo inerente l'oggetto iscritto al punto 15
dell'ordine del giorno è compresa anche una lunga ed esauriente
lettera-dichiarazione dell'Assessore alla Sanità ed Assistenza
Sociale Lanièce relativa ai termini della petizione stessa. Io
penso che i colleghi Consiglieri ne abbiano preso atto.
Si tratta ora di portare l'argomento in discussione al
Consiglio, cosa che appunto io sto facendo in questo momento,
affinché lo stesso ne prenda atto o svolga degli interventi in
merito.
Ha chiesto la parola il Consigliere Mafrica; ne ha facoltà.
MAFRICA (PCI):
Più che discutere della petizione, qui
dobbiamo prendere atto che la petizione non è stata accolta.
I giovani avevano chiesto di avere a disposizione un fabbricato
per gestire in proprio, senza finanziamenti regionali, attività
ricreative e di incontro. Ci sono stati numerosi incontri tra
questi giovani e rappresentanti della Giunta, ma si è rimandato il
tutto ad un progetto presentato nel 1987 dal Comune di
Pont-Saint-Martin e che credo sia ancora ben lungi da arrivare a
completamento.
La giustificazione scritta dall'Assessore Lanièce è la seguente:
"Da tali incontri... non sono emersi chiari intendimenti e
razionali finalità...". A me sembrava che i giovani fossero stati
abbastanza chiari: volevano un locale di dimensioni adeguate, in
cui poter svolgere attività musicali e di incontro; non chiedevano
finanziamenti. Per l'Assessore, invece, questi intendimenti non
sono né chiari né razionali.
A me sembra che si sia persa un'occasione per dare una risposta
positiva a giovani che indubbiamente non sono così facilmente
classificabili e che non fanno parte di gruppi costituiti, ma che
tendono a mantenere una propria autonomia anche rispetto alle
istituzioni.
Probabilmente, quando il centro predisposto dal Comune di
Pont-Saint-Martin sarà in opera, questi giovani non saranno più
tali e comunque non avranno avuto, da parte delle istituzioni, quel
la risposta che poteva dare loro fiducia in un rapporto chiaro, non
di dipendenza, ed in un confronto tra esigenze giovanili e
disponibilità della pubblica amministrazione.
Non è stato così. Prendiamo atto che la Giunta regionale non ha
voluto rispondere alle richieste di questi giovani.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Era talmente tanto l'interesse dei 900
firmatari per questa petizione, che non abbiamo avuto il piacere di
vederli presenti oggi in Consiglio regionale: 981 latitanti,
collega Mafrica. E' evidente, quindi, che mancando perfino questo
minimo gesto di volontà di confronto o di ascolto, questa petizione
si rivela per quello che è, cioè una iniziativa estremamente
limitata, almeno nella sua volontà propositiva.
Al di là di questa considerazione molto marginale, io desidero
esprimere l'opinione che, così com'è stata impostata questa vicenda
del centro sociale autogestito, è contraddittoria rispetto a quello
che questa definizione vorrebbe sottendere.
Sui quotidiani di questi giorni è stato dato ampio risalto a
quanto sta avvenendo, ad esempio, a Brescia, a proposito del centro
sociale, dove non si è andati contro la caratteristica di
un'iniziativa di questo tipo. Il centro sociale di Brescia, così
come tutti i centri sociali che sono stati avviati nelle varie
Regioni italiane, ha avuto la caratteristica politica di essere
un'iniziativa politica di rottura nei confronti di quello che i
promotori hanno definito "il sistema, il regime". I centri sociali,
infatti, hanno la caratteristica ideologica di partire con una
occupazione, cioè con una vicenda di opposizione e quindi di
rottura nei confronti delle regole della società.
Non a caso io ho seguito, ad esempio, le polemiche che si sono
avviate sulle riviste del movimento anarchico ed anche dell'area
della sinistra non istituzionale sul problema dei centri sociali,
intesi come momento politico di opposizione nei confronti del
sistema. Da qui discende il primo atto di rottura, inteso come
contestazione, cioè l'occupazione, che corrisponde ad una posizione
di contestazione nei confronti delle regole. Ciò è dimostrato dal
fatto che tutti i centri sociali che si sono avviati, sono nati da
questo primo momento di rottura e poi sono passati alla gestione,
anch'essa alternativa e quindi di opposizione.
Anche gli stessi nomi dei vari centri sociali hanno avuto la
stessa impostazione. Ne cito alcuni. In Lombardia, ad esempio,
abbiamo il "Centro autonomo occupato", nel Veneto il "Centro
sociale Azzania", il "Lambicco", "Macchia Nera", "l'Indiano",
"Spartaco", "Intifada", quest'ultimo è un capolavoro di
antisemitismo, ma questo è un altro discorso. Vi sono poi: il
"Centro sociale rosso vivo", il "Centro sociale capra e cavoli", il
"Centro sociale autogestito", il "Centro black-out", il "Centro
sociale blitz"... insomma, ce n'è di tutti i colori. Qual è la loro
caratteristica? E' appunto quella che dicevo prima, quella di
essere alternativi, cioè di fare l'occupazione per opporsi alle
autorità.
In Valle d'Aosta, che è una Regione felice, credo che questo sia
l'unico caso in tutto il continente europeo, in cui un centro
sociale, che dovrebbe o vorrebbe essere rivoluzionario ed
alternativo, va a chiedere ai potenti del sistema l'avallo ad
essere rivoluzionario. Questi bravi ragazzi pretendono di essere
alternativi al sistema, anarchici, rivoluzionari, oppositori e di
autogestirsi, con l'avallo di chi evidentemente, come noi, non può
avallare una cosa di questo tipo.
Io capisco uno che è rivoluzionario e che è contro il sistema.
Non posso condividere le sue opinioni, ma questa persona è
conseguente con le sue scelte e prosegue nella sua azione. Il
movimento anarchico-libertario ha una sua specificità e, secondo
me, anche una sua dignità storica ed ideologica, proprio perché
rappresenta l'idea di essere, con una serie di postulati di base,
alternativo alla democrazia come noi la concepiamo, cioè la
cosiddetta democrazia diretta.
Ma l'idea di questi signori, di essere autogestiti con l'avallo
del Consiglio regionale, mi sembra peregrina e mi sembra
soprattutto in contraddizione proprio con lo spirito del movimento
dei centri sociali autogestiti.
Questa è la prima considerazione che mi fa dire che bene fa il
Consiglio regionale a non prendere in considerazione una proposta
di questo tipo, perché, proprio il fatto che i promotori di questa
iniziativa siano venuti al compromesso di pensare di poter fare le
occupazioni, che giuridicamente non sarebbero più occupazioni con
l'avallo del potere regionale, mi fa ritenere che questa idea sia
piuttosto peregrina.
Nel merito, io non credo che l'impostazione che viene data ai
centri sociali sia positiva. Io ho letto una serie di inchieste
fatte da diversi giornali sui centri sociali, che sono stati
visitati anche da molti giornalisti, ma non ho capito bene se sono
una bocciofila di un dopolavoro del partito nazionale fascista, che
viene in qualche modo riproposta in forme nuove e moderne. Alcuni
infatti dicono: "Si farebbe attività di pittura"; altri: "Si
farebbe un po' di pittura"; ed altri ancora: "Si farebbe un po' di
musica"... tutte attività che si facevano nel vecchio dopolavoro
del tempo del fascismo, che oggi verrebbe riproposto in veste
nuova. Ecco, io non ho capito se sarebbe tutto questo, oppure se si
vuole davvero fare qualche cosa di innovativo.
Il timore vero è un altro. Nelle teorizzazioni che sono state
fatte dei centri sociali, in alcuni casi si è parlato di possibili
centri contro il pericolo dell'eroina e stamattina, molto
opportunamente, alcuni colleghi richiamavano il problema della
droga anche in Valle.
Siccome io sono convinto che esiste un rapporto tra l'uso delle
sostanze stupefacenti "leggere" e l'avvio di un processo che poi
porti all'acquisizione di sostanze più pericolose, credo che non
sciogliendo il nodo del rapporto tra un centro sociale e le droghe
leggere, ma limitandosi a condannare l'eroina (posizione che io non
condivido),
considerando la droga leggera quasi una alternativa all'uso
dell'eroina e non vedendo quello che invece io temo, cioè un
rapporto consequenziale, cioè prima assunzione di sostanze leggere
e successivamente pesanti, io ho il timore che i centri sociali,
così come sono concepiti, possano diventare, come è accaduto e come
in alcuni casi viene anche teorizzato, posti in cui la posizione
rispetto alle droghe leggere sia di permissivismo tale, per cui
queste possano essere anche assunte liberamente.
Ora, siccome il postulato di fondo del centro sociale in quanto
tale è quello di affermare col criterio di autogestione la volontà
di non avere interferenze esterne, esiste il pericolo che,
all'interno di quella che viene teorizzata spesso come una sorta di
zona franca anche dal punto di vista legale, in qualche maniera
possano essere acquisite delle sostanze stupefacenti leggere,
considerate magari alternative al pericolo della eroina.
Per tutta questa serie di attività, quindi, io sono convinto che
non solo il Consiglio regionale non deve entrare nel merito di una
proposta di questo tipo...
Tenete poi presente che nella realtà sociale di
Pont-Saint-Martin, per le attività che in qualche modo ci sono
state indicate come attività da fare (pittura, musica...), mi pare
di capire che la comunità valdostana è ampiamente attrezzata.
Potrei dire che, da qualche altra parte, come ad esempio nel
settore del fare musica, di avere una biblioteca o delle attività
di tipo dopolavoristico, ci possono essere delle carenze, ma non
certamente a Pont-Saint-Martin.
Mancando, quindi, il postulato di opposizione, perché la
proposta che viene avanzata non è quella di un centro sociale, ma è
un'altra cosa, perché il centro sociale, mancando l'occupazione e
quindi una posizione di rottura rispetto al potere costituito,
diventa evidentemente un'altra cosa, io credo che non ci si
dovrebbe incanalare sulla via di un dopolavoro giovanile, senza tra
l'altro avere garanzie su quelle che saranno le modalità di
gestione.
Terzo aspetto, secondo me allarmante, è che non vorrei che
l'alibi dell'autogestione finisse poi per coprire il permissivismo
assoluto. La mia convinzione, anche per certe esperienze da me
fatte quando avevo venti anni, è che non dovremmo consentire che il
permissivismo assoluto portasse poi ad ingenerare confusione ed a
lasciare presenze non controllate.
Per queste ragioni, non solo ritengo sbagliata la modalità di
proposizione di questa iniziativa, non solo la ritengo bassa
rispetto ad iniziative analoghe che sono state avviate da altre
parti, ma credo che sia un pericolo per la comunità valdostana
permettere che iniziative di questo tipo possano svilupparsi.
PRESIDENTE:
Ha chiesto la parola il Consigliere Monami
Cristina; ne ha facoltà.
MONAMI CRISTINA (PCI):
Non mi stupisco, ma mi rammarico
grandemente, che non si comprenda come l'istituzione di centri
sociali possa prevenire l'emarginazione e la diffusione della
droga.
Circa la latitanza delle persone, cui si è fatto cenno poco fa,
voglio precisare che non mi risulta che il Consiglio mandi l'ordine
del giorno ai cittadini, i quali non erano necessariamente
informati del fatto che oggi si discutesse proprio di questo.
Faccio ancora un'ultima considerazione, prima di concludere. Se
il nostro Gruppo avesse voluto organizzare un piccolo pullman per
stipare 30 persone in tribuna, lo avrebbe certamente potuto fare.
Voglio però solo precisare che il nostro operare non ha sicuramente
fini demagogici: noi lavoriamo in questo Consiglio regionale per
prevenire davvero l'emarginazione giovanile.
PRESIDENTE:
Ha chiesto la parola il Consigliere Agnesod;
ne ha facoltà.
AGNESOD (UV):
Au sujet de cet ordre du jour, je voudrais
présenter quelque considération.
Les jeunes doivent être partie toute entière de l'activité
sociale que notre société conduit. Cela dit, je crois que les
Communes doivent être les promotrices de ces initiatives, car les
Communes ont certainement une meilleure connaissance des réalités
diversifiées, présentes dans ce secteur délicat.
La pétition populaire de Pont-Saint-Martin doit être évaluée
dans tous ces aspects et toute action doit être menée avec une
extrême attention. Agir avec vitesse est dangereux et surtout
irresponsable.
J'ai vécu les jours d'occupation du bureau ex Ilssa-Viola.
J'habite tout près et je veux exprimer ma préoccupation à l'égard
de ces faits. La plupart de jeunes de Pont-Saint-Martin - je dirais
presque tout les jeunes de Pont-Saint-Martin - se trouve d'accord
sur les initiatives proposées par l'Administration communale. Ils
sont convaincus qu'on doit suivre un chemin, de participation et de
gestion, ouvert et démocratique, qui doit assurer aux participants
et aux familles une garantie de santé et de moralité, pour
atteindre le but général, qui est le but de notre loi, celui de
favoriser l'agrégation de nos jeunes, pour prévenir le phénomène de
l'émargination, qui trop souvent porte à une condition tragique
pour les jeunes, pour les familles et pour toute la société en
général.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Di questo argomento si è già discusso in
precedenza, in seguito alla presentazione di una mozione, e si è
già discusso anche in sede di Commissione, dove è stata sentita
anche una delegazione dei promotori della petizione. Credo che
avremo occasione di parlarne anche più avanti.
A nostro avviso, è mancata la volontà, da parte della Giunta
regionale e della stessa Amministrazione comunale di
Pont-Saint-Martin, di dare una risposta concreta ad una esigenza,
che era espressa con una certa forza, ed alla quale non
necessariamente si doveva rispondere nei termini in cui veniva
presentata la domanda, perché era importante riuscire ad aprire un
dialogo, che però non c'è stato. Questo è il vero aspetto negativo.
Alla richiesta presentata da un gruppo di giovani e sottoscritta da
un migliaio di altri giovani, e che perciò stesso costituisce un
dato politico, sociale e culturale, si è opposta una risposta di
tipo sostanzialmente burocratico: si prevedono determinate
strutture, con tempi di realizzazione piuttosto lunghi. A noi
sembra che queste strutture, anche nei tempi in cui verranno
realizzate, diano una risposta soddisfacente al problema.
In realtà non è così, perché la richiesta era stata avanzata in
termini diversi e, secondo noi, si doveva avere la capacità di
instaurare un dialogo, anche per modificare le richieste fatte. Non
necessariamente, infatti, si deve trattare di un centro sociale
auto gestito, perché si può anche realizzare una struttura
cogestita o gestita con forme concordate...; tutte cose, comunque,
da vedere. E' innegabile, però, che esiste la necessità di avere
degli spazi in cui i giovani possano riunirsi e praticare
determinate attività, confrontarsi e svolgere varie iniziative. E'
un problema questo che è presente ad Aosta, come anche in Bassa
Valle.
Il fatto che questo problema sia stato posto con una petizione,
con delle
iniziative e degli interventi anche nei confronti delle autorità
regionali e comunali, era comunque un tentativo, sia pure confuso,
da parte di queste persone di cercare un rapporto ed un dialogo, ma
a noi sembra negative la risposta che è state data: "Spazi non ce
ne sono, i locali disponibili non sono utilizzabili a questo scopo.
Noi vogliamo comunque mantenere in piedi questo progetto-giovani di
Pont-Saint-Martin, ma con tempi non definiti e con delle
impostazioni tutte da verificare...".
La raccomandazione che possiamo fare è quella di cercare di
cogliere in questa petizione, sottoscritta da molti giovani, una
domanda che ci viene fatta. Dobbiamo andare un pochino al di là
delle forme in cui essa viene presentata, per cercare di coglierne
la sostanza e vedere se è possibile riaprire, anche adesso, quel
discorso, per cercare di dare una risposta positive ad una
richiesta, che comunque rimane completamente aperta sul
tappeto.
PRESIDENTE:
Se nessun altro Consigliere intende
intervenire, l'iniziativa ritorna ai Gruppi politici e pertanto io
direi di passare al punto successivo.
IL CONSIGLIO prende atto della petizione e della
documentazione ad essa relative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK