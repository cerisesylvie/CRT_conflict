Consiglio Regionale della Valle d'Aosta - Oggetto del Consiglio n. 1502 del 25 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Asili nido
Precedente
Successivo
Resoconto integrale del dibattito dell'aula
Oggetto del Consiglio n. 1502 del 25 luglio 1995 - Resoconto
SEDUTA ANTIMERIDIANA DEL 26 LUGLIO 1995
OGGETTO N. 1502/X Approvazione del piano triennale
1995-1996-1997 per opere pubbliche destinate ad asili-nido, ai
sensi della legge regionale 15 dicembre 1994, n. 77.
Deliberazione Il Consiglio
Vista la legge regionale 15 dicembre 1994, n. 77, recante "Norme
in materia di asili-nido" ed in particolare l'articolo 35 il quale
prevede che le spese per la progettazione, costruzione,
ristrutturazione, gli adattamenti strutturali e la manutenzione
straordinaria degli asili-nido sono interamente finanziate dalla
Regione;
Ravvisata la necessità dell'approvazione del piano triennale
1995-1996-1997 per opere pubbliche destinate ad asilo-nido;
Considerato che il presente piano prevede finanziamenti per la
realizzazione di opere pubbliche destinate ad asili-nido relative
all'anno 1995 per un importo complessivo di lire 4.900.000.000,
all'armo 1996 per un importo complessivo di lire 5.000.000.000 e
all'anno 1997 per un importo complessivo di lire 1.700.000.000 per
opere realizzate da enti locali;
Visto il parere favorevole rilasciato dal Dirigente del Servizio
affari generali, assistenza e servizi sociali dell'Assessorato
della Sanità ed Assistenza Sociale, ai sensi del combinato disposto
dell'articolo 72 della legge regionale n. 3/1956 e successive
modificazioni e dell'articolo 21 della legge regionale n. 18/1980 e
successive modificazioni, in ordine alla legittimità della presente
deliberazione;
Visti gli atti predisposti dall'Assessorato della Sanità ed
Assistenza Sociale;
Visto il parere della V Commissione consiliare permanente;
Delibera
1) di approvare il piano triennale per gli anni 1995-1996-1997
per la realizzazione di opere pubbliche destinate ad asili-nido
come da allegato A);
2) di approvare ed impegnare, per l'anno 1995, la spesa
complessiva di lire 4.900.000.000
(quattromiliardinovecentomilioni), per l'anno 1996 la spesa
complessiva di lire 5.000.000.000 (cinquemiliardi) e per l'anno
1997 la spesa complessiva di lire 1.700.000.000
(unmiliardosettecentomilioni) da imputare al Capitolo 58480
"Contributi ai comuni nelle spese di investimento per gli
asili-nido" dei bilanci annuali e pluriennali 1995, 1996 e 1997 di
previsione della Regione, che presentano la necessaria
disponibilità;
3) di stabilire che alla liquidazione della spesa si provveda
con successivi provvedimenti della Giunta regionale;
4) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera b), del decreto legislativo 22
aprile 1994, n. 320.
Allegato A)
(...Omissis...)
Presidente Ha chiesto la parola il Consigliere Tibaldi.
Tibaldi (LN) Non per mettere in discussione l'utilità di un
servizio sociale di questo tipo, gli asili-nido, in un momento come
il nostro dove sempre più entrambi i genitori in una famiglia sono
obbligati a lavorare, e quindi hanno sempre più la necessità che la
propria prole sia seguita da queste strutture di tipo
assistenziale. Però di fronte a questa delibera, che mi sembra
eccessivamente sintetica, che liquida in un piano di riparto, molto
numerico e poco specifico, i finanziamenti che sono previsti in
questo triennio, sarebbe opportuno qualche spiegazione un po' più
approfondita da parte dell'Assessore.
Non si vuole mettere in dubbio, ripeto, la validità, tanto meno
la legge 77/94 che questo Consiglio ha approvato e alla quale anche
noi abbiamo dato il nostro consenso, però da un lato abbiamo un
piano di interventi che non è assolutamente irrisorio, fra il
95-96-97 sono quasi 12 miliardi di lire, e sono opere strutturali
che vanno ad ampliare strutture già esistenti o a realizzarne di
nuove; di fronte ad una crescita demografica a livello locale che
si attesta su livelli nazionali, ed anche tenuto conto delle
tariffe d'uso di questo servizio sociale che sono pagate dalle
singole famiglie, è necessario conoscere in maniera più specifica
questi interventi di che tipologia sono e quindi quale consistenza
hanno.
Porto solo l'esempio di Châtillon, il mio paese, dove ci sono
due asili nido: uno di gestione regionale e un altro gestito dalle
suore, dove la fruizione da parte della collettività di quello
regionale è estremamente ridotta per questi canoni, nonostante le
generose erogazioni regionali, dall'altra parte quello delle suore
che beneficia di introiti estremamente inferiori ha una richiesta
da parte dell'utenza decisamente superiore. Questo è un esempio che
riguarda il mio paese, ma che dà adito a certe perplessità sui
metodi di gestione e sull'effettiva efficienza di questo servizio
sociale.
Sarei grato se l'Assessore fosse più specifico su questo piano
di riparto.
Presidente Ha chiesto la parola il Vicepresidente Viérin
Marco.
Viérin M. (PpVA) Per chiedere chiarimenti all'Assessore non in
merito a quanto richiesto dal Consigliere Tibaldi, ma in merito
alle intenzioni future, perché vedo sul prospetto che nel 97,
anziché i soliti 5 miliardi che vengono finanziati ogni anno
all'incirca, si passa ad 1,7 miliardi, quando di queste 7 opere che
si prevede di portare avanti, nel '97 ne avremo forse 3 realizzate,
e quindi ne rimarranno ancora 4 in cantiere.
Oltretutto fra queste 7 opere ce ne sono alcune che sono
iniziate, almeno come progetto esecutivo, da vari anni.
Quindi vorrei sapere come si prevede che si svolga l'iter da
parte dell'amministrazione.
Presidente Altri che chiedono la parola? Se nessun altro chiede
la parola, dichiaro chiusa la discussione generale.
Ha chiesto la parola l'Assessore alla sanità e assistenza
sociale, Vicquéry.
Vicquéry (UV) Sinteticamente, per rispondere a Tibaldi, la
situazione degli asili nido è questa. In comune di Saint-Pierre si
tratta della realizzazione di una nuova struttura in località ex
Casermette per un numero totale di 50 bambini; a maggio '95 la
struttura risulta realizzata in parte pilastri e solai, il
consorzio ha predisposto l'appalto per il completamento delle
opere.
In comune di Courmayeur si tratta della ristrutturazione della
ex scuola elementare per un numero massimo di 25 bambini, l'opera
risulta attualmente realizzata in parte; il comune ha predisposto
un secondo appalto per il completamento dell'opera.
In comune di Saint-Christophe si tratta di realizzare una nuova
struttura con la capienza massima di 50 bambini, il progetto
esecutivo è stato presentato nel mese di maggio '95.
In comune di Pont-Saint-Martin è l'ampliamento del fabbricato
esistente funzionante, il progetto esecutivo verrà consegnato entro
fine giugno '95.
Il comune di Châtillon ha trasmesso il progetto esecutivo di
ristrutturazione nel mese di giugno-luglio '95 e provvederà a
predisporre le pratiche per l'appalto.
Il comune di Aosta è inserito come finanziamento per il 96,
perché rientra in un progetto più generale di ristrutturazione
della struttura di via Brocherel.
Questo per quanto riguarda nel dettaglio la situazione. Per
quanto concerne il problema più generale dell'aspetto della
crescita demografica, delle tariffe, evidentemente in alcune zone
della Valle d'Aosta è in atto un grosso ripensamento
sull'opportunità di realizzare asili nido, mi riferisco per es.
alla zona dell'Envers, dove mi risulta che le nuove amministrazioni
comunali stiano ripensando all'opportunità di realizzare l'asilo
nido comprensoriale. É una scelta che da parte dell'Assessorato è
stata delegata, giustamente, alle amministrazioni comunali. Sapete
che la nuova legge sugli asili nido, che abbiamo approvato in
questo Consiglio regionale, prevede una griglia molto dettagliata e
precisa, deve essere fatta una ricerca demografica attenta sul
quinquennio, meglio ancora sul decennio, per capire qual è il dato
sulla crescita o meno dei bambini che possono usufruire di queste
strutture, che sono strutture di tipo sociale molto importanti ma
che hanno dei costi sostenuti.
Non mi risulta che l'asilo nido di Châtillon abbia dei problemi
di poca utenza, anzi, mi risulta il contrario. Tant'è che su un
caso che è stato anche portato all'attenzione degli organi di
stampa, concernente la richiesta di inserimento di un bambino
portatore di handicap della bassa Valle, non accettato dal comitato
di gestione del comune di Châtillon, sono dovuto intervenire io per
poter riservare il posto proprio perché la capienza era totalmente
utilizzata all'interno dell'asilo nido di Châtillon. Comunque
questo è un dettaglio.
Stiamo raccogliendo i dati da tutti i comitati di gestione,
proprio per verificare le liste di attesa che ci sono; il problema
principale riguarda il comune di Aosta che aveva una organizzazione
molto farraginosa, che non dava la possibilità di occupare sempre
tutti i posti liberi e lasciava dei periodi di non risposta alla
possibile utenza.
Per quanto riguarda la domanda del Vicepresidente Viérin, nel
1997 c'è una diminuzione dei finanziamenti perché sono opere alcune
delle quali già in avanzata fase di costruzione, per cui vanno ad
esaurimento questi finanziamenti.
Da parte della Giunta regionale, ripeto, non c'è nessuna
intenzione oggi di sponsorizzare la politica degli asili nido;
vogliamo responsabilizzare le amministrazioni locali ed i comitati
dei genitori, perché devono sapere che questi servizi costano,
devono pertanto essere utilizzati al pieno e devono essere poi
anche pagati i servizi corrispondenti.
Questo è quanto è agli atti oggi dell'Assessorato.
Presidente Ha chiesto la parola il Consigliere Squarzino
Secondina, per dichiarazione di voto.
Squarzino (VA) Non era tanto per dichiarazione di voto,
approfitto di questo momento per precisare un elemento che mi
sembra molto importante.
Presidente Ma io le do la parola per dichiarazione di voto, poi
lei dichiari quello che vuole.
Squarzino (VA) Dichiaro che voterò a favore, se lei vuole
questo, signor Presidente, era per evitare mezzo secondo
dell'intervento. Comunque, visto che lei lo vuole, sono disposta a
dire ampiamente che, visto che in commissione ho votato a favore,
anche qui voto a favore. Quindi il problema non è sul votare a
favore o meno su questo piano di finanziamento, era piuttosto per
sottolineare due aspetti.
Il primo, noi facciamo ancora troppo poco come amministrazione
regionale rispetto al problema dei minori dell'infanzia, perché
abbiamo 158 bambini che frequentano gli asili nido, quindi diamo
oggi come oggi un servizio solo a 150 bambini, una cifra veramente
irrisoria, poco rispetto alle esigenze che ci sono.
Il secondo, vorrei sottolineare che il costo per la famiglia di
questo servizio è ancora molto alto, troppo alto, rispetto alle
necessità che ci sono.
Il terzo, il discorso che sto facendo non è alto tanto o poco,
non è questione di avere un bilancino, ma è questione di finalità
che si vogliono raggiungere. Se si vuole aiutare a far diminuire la
denatalità che esiste anche in Valle d'Aosta, credo che occorra
offrire un servizio ancora più capillare sul territorio unitamente
ad altri tipi di intervento eventualmente. Ma questo tipo di
servizio va potenziato e va diminuito il contributo che la famiglia
deve dare.
Presidente Non è che ce l'ho con lei, Consigliere Squarzino; è
che lei è stata la quarta stamani che ha preso la parola per
dichiarazione di voto facendo un intervento. Allora, poiché è
prassi che venga data la parola per dichiarazione di voto, ci si
può servire della dichiarazione di voto per fare tutte le
considerazioni. Non voglio insegnare niente a nessuno.
Presidente Ha chiesto la parola il Vicepresidente Viérin
Marco.
Viérin M. (PpVA) Per rispondere a Vicquéry, proprio per far
arrabbiare il Presidente...
Presidente .... no, perché poi io la tolgo la parola. Va bene
essere buoni, ma c'è un regolamento.
Viérin M. (PpVA) Il nostro voto sarà, dopo l'intervento di
Vicquéry, favorevole, anche se abbiamo alcune perplessità che
intendiamo esprimere anche nella nostra dichiarazione di voto.
Quello che ho detto nel dibattito generale rimane in piedi,
anche perché per es. sulla struttura di Aosta rischiamo che nel
1998 non si sia ancora espletato l'appalto, in quanto tecnicamente
un ente locale non può fare l'appalto se non ha le disponibilità
finanziarie.
Ora, si potrebbe scegliere la via degli stralci, però su un
importo come quello di Aosta di 4 miliardi non so se si può fare
uno stralcio di 1,7 miliardi (e lo si potrà fare solo nel ?97) solo
sulla struttura, penso di no. Stessa cosa dicasi per quello di
Charvensod e quello di Sarre del consorzio dell'Envers, per il
quale sono a conoscenza di un grosso ripensamento proprio per i
costi futuri che la struttura potrà avere e sugli eventuali
utilizzatori, anche perché le quote che si dovranno chiedere
saranno talmente alte che rischiamo di avere un asilo nido
pressoché inutilizzato. Quindi di questo ero a conoscenza e ne do
atto all'Assessore. Però ci rimangono delle perplessità proprio sui
tempi: rischiamo di arrivare vicino al duemila e solo una o due di
queste opere saranno in funzione.
Presidente Ha chiesto la parola il Consigliere Tibaldi.
Tibaldi (LN) Cerco di utilizzare nel migliore dei modi questo
spazio.
Dichiaro il voto favorevole del nostro gruppo, riconosciamo la
buona volontà dell'Assessore che ha cercato di dare una risposta ai
quesiti che sono stati formulati, tuttavia le perplessità e
soprattutto le incongruenze rimangono e sono avallate dal dato che
adesso ha citato il Consigliere Squarzino, della scarsissima
fruizione di questo servizio. Le incongruenze sono altresì motivate
dal forte dispendio da parte della regione e per opere strutturali
e per la gestione, perché questi sono solamente soldi che sono
indirizzati verso l'adeguamento di opere esistenti o la
realizzazione di nuove opere, ma sappiamo che anche la gestione
costa.
Tuttavia, una legge questo Consiglio l'ha varata, una legge su
cui c'è stato il più ampio accordo, per cui spero che in forza di
questa legge, appigliandosi alle norme contenute in questa legge,
si dia il massimo impulso da parte del Governo regionale per
cercare di venire incontro alle esigenze delle famiglie che sono
sempre più pressanti, vista la società che porta al lavoro entrambi
i genitori, e soprattutto che si tengano in considerazione quelle
che sono le risorse dell'ente pubblico da destinare verso questo
importante servizio sociale.
Quando parlavo di Châtillon, non facevo riferimento alla
capienza, ma alla fruizione; non conosco neppure numericamente la
capienza di Châtillon, ma conoscendo la realtà avanzatami anche da
altri genitori risulta (e non solo a me, sono dati materialmente
tangibili) che un asilo nido non pubblico, non regionale, è
decisamente più richiesto dall'utenza che non quello regionale.
Quindi ci sono delle incongruenze che devono essere affrontate e
risolte.
Presidente Pongo in votazione la delibera in oggetto:
Presenti, votanti e favorevoli: 31
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK