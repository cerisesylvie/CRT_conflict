Consiglio Regionale della Valle d'Aosta - Oggetto del Consiglio n. 2498 del 29 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2498 del 29 novembre 2016 - Resoconto
OBJET N° 2498/XIV - Communications du Président de la
Région.
Rosset (Président) -
Point n° 2 de l'ordre du jour. La
parole au Président de la Région.
Rollandin (UV) -
Dans sa séance de jeudi 24 novembre, le
Conseil des ministres a approuvé le décret législatif relatif aux
dispositions d'application du Statut spécial de la Vallée d'Aoste
en matière de domaine hydrique, à propos duquel le Conseil régional
avait exprimé son avis favorable le 14 juillet 2016. Lors de mon
intervention au cours de cette séance du Conseil des ministres,
comme le prévoit l'article 44 de notre Statut, j'ai souligné que
cette disposition d'application représente une étape très
importante du point de vue de l'ordre juridique valdôtain - parce
qu'elle transfère dans le domaine de la Région toutes les eaux
publiques, ainsi que la titularité des fonctions administratives y
afférentes - mais également du point de vue pratique, puisque l'eau
constitue une ressource fondamentale pour le développement durable
de notre région.
Presidente -
Ha chiesto la parola il Consigliere Fabbri,
ne ha facoltà.
Fabbri (UVP) -
Vorrei porre l'attenzione del Consiglio,
anche di coloro che ci stanno ad ascoltare, su un fatto avvenuto
nei giorni scorsi: sulla sentenza della Corte costituzionale n.
251, di cui probabilmente si parlerà anche in seguito, che, a
nostro avviso, apre delle possibilità insperate per poter esplorare
tutte le possibilità che possono essere percorribili affinché i
Comuni valdostani vengano esentati dall'obbligo della cessione
delle quote azionarie possedute nella società di produzione
idroelettrica, cioè si è data almeno la possibilità ai Comuni di
scegliere se cedere o meno le loro partecipazioni. Con questa
discussione che ci sarà al livello della Conferenza delle Regioni
speriamo che, con l'aiuto di tutti: del Governo, del Consiglio e di
tutti coloro che sono adibiti a seguire questa situazione, si possa
risolvere la situazione in modo positivo. Anzi proprio in questo
giorno in cui il Presidente ci dà comunicazione dell'assunzione
della proprietà delle acque della Regione a noi pare che sia ancora
più importante poter seguire questo aspetto e cercare di risolverlo
con questa possibilità che ci viene aperta con la sentenza della
Corte costituzionale.
Presidente -
Ha chiesto la parola il Consigliere Bertin,
ne ha facoltà.
Bertin (ALPE) -
Ritorno sulle comunicazioni del
Presidente della Regione, questo, se vogliamo, è un atto storico
della proprietà della titolarità delle acque per la Valle d'Aosta,
una rivendicazione che risale a tantissimo tempo fa, è pertanto un
momento importante come sottolineava lei. Tra l'altro, ricordo che
lo stesso Consiglio regionale era intervenuto nel momento
dell'approvazione da parte del Consiglio dell'atto proposto dalla
Commissione paritetica e oggi finalmente, anche relativamente in
breve tempo, dopo anni di ritardo finalmente questo provvedimento
ha visto la conclusione del suo iter. È pertanto un fatto positivo,
come avevamo già evidenziato in occasione del passaggio nel
Consiglio regionale. Da questo punto di vista, sottolineiamo
finalmente che la Commissione paritetica sta portando a buon fine
una serie di provvedimenti che per molto tempo erano stati
bloccati.
Tornando sulla questione della sentenza sollevata dal collega
Fabbri, che riguarda anche parzialmente i Comuni, annuncio che
verrà presentata una risoluzione su questo argomento che va un po'
nella direzione sollevata dal collega.
Presidente -
Ci sono altre richieste di intervento? Ha
chiesto la parola il Consigliere Chatrian, ne ha facoltà.
Chatrian (ALPE) -
Per una questione di natura
organizzativa e un'altra invece di natura più politica. La prima:
oggi finalmente è stata pubblicata sul Bollettino ufficiale della
Regione autonoma Valle d'Aosta n. 52 la legge n. 20 applicativa da
domani mattina, quindi chiederemmo al Presidente della Regione e al
Presidente del Consiglio di attivarsi in tutte le sedi per poter
iniziare a caricare gli elenchi degli operatori economici che
affidano, sostengono, erogano servizi a tutte le società
partecipate e tutti gli affidamenti che d'ora in avanti saranno in
essere all'interno delle società.
La seconda considerazione è sul perché oggi non siamo in
discussione sulla finanziaria regionale. Il collega Bertschy ieri
mattina ha scritto sul sito del proprio movimento: "non è più il
tempo delle decisioni improvvisate", bene, come non accogliere
queste parole del collega, tant'è vero che la II Commissione ha
emendato il comma 2 dell'articolo 19. Come non leggere attentamente
queste dichiarazioni e dar loro una valutazione di natura politica
che "non è più il tempo di gestire per anni in solitudine i dossier
milionari oggi fallimentari come quello della Casino e della CVA
come bancomat per aumentare le entrate del titolo III del bilancio
regionale"? Vorrei annunciare a tutti i colleghi che il gruppo
ALPE, insieme al Gruppo Misto e al collega del Movimento Cinque
Stelle, abbiamo appena depositato una risoluzione proprio sulla
Casa da gioco perché in questi giorni abbiamo avuto modo di audire
sovente il collega Perron, tanti tecnici ma ad oggi non abbiamo
ancora una diagnosi chiara; non abbiamo ancora tutte le
informazioni che sono state chieste all'interno della commissione,
ma soprattutto non c'è la terapia. Ad oggi non c'è uno straccio di
terapia, non c'è uno straccio di soluzioni se non dei buoni
propositi, con i quali sappiamo che non si va da nessuna parte.
Cito un passaggio delicato che è stato annunciato in commissione da
un tecnico incaricato, un sindaco effettivo della Casa da gioco:
"se voi mi chiedete come può andare un panettiere, o come può
andare una piccola azienda di Aosta, magari delle previsioni medie
io riesco a farvele, altrimenti no". Cito di un altro tecnico -
quindi non sono i politici che parlano - un passaggio interessante
e molto delicato: "il fatto che questa società possa diventare un
pozzo senza fine dipenderà solo ed esclusivamente da quelli che
saranno i risultati delle gestioni future che oggi non danno
garanzia". Queste sono dichiarazioni dei tecnici che oggi
certificano i bilanci di questa società e noi abbiamo presentato
una risoluzione che va in quella direzione. Con i colleghi in
questi giorni abbiamo affrontato la finanziaria regionale in II
Commissione, spero ci sia la voglia e la determinazione di
sostenere quella risoluzione, perché chiede al collega Perron e ai
colleghi di Giunta di avere tutte le informazioni, di metterci
nelle condizioni di poter scegliere, e soprattutto scegliere bene,
proponendoci delle strade percorribili che vadano ad incidere in
maniera decisa una volta per tutte, e non - come giustamente dice
il tecnico qua - che non siano un pozzo di San Patrizio, perché i
cittadini valdostani, secondo noi, non lo permetterebbero più.
Mi dispiace - in Conferenza dei Capigruppo stamattina io ho
cercato di sollevare la questione - che nessuno dei colleghi di
maggioranza prenda la parola, mi sembra un fatto politico di un
certo rilievo: è la prima volta che non viene approvata la
finanziaria, spero che non sia solo per un discorso di metodo, che
cioè solo poche persone conoscevano tecnicamente bene l'articolo
19. Da quello che ho potuto capire e conoscere durante il dibattito
della commissione, qui non è più una questione solo di metodo, ma è
una questione di natura più profonda, di natura di visione del
domani, di collegialità e soprattutto di sfide per un domani
diverso nel momento in cui si pensa, dato che non è stata approvata
questa finanziaria, di andare a modificare in maniera pesante
questo disegno di legge così importante. Noi su questo in questi
giorni ci adopereremo per migliorare, incidere e modificare lo
stato principale di questa finanziaria.
Vorrei fare ancora un ragionamento sulla questione di metodo.
Noi oggi stiamo affrontando un
question time
sul gruppo CVA,
noi in questo momento stiamo affrontando la finanziaria che non ha
ancora avuto l'approvazione in commissione. È di qualche minuto fa
un'intervista al Presidente della CVA in cui ribadisce
tranquillamente, sbattendosene completamente del dibattito che
dobbiamo ancora fare in quest'aula, che la partita è già chiusa,
che, a seconda del mercato il flottante minimo, sarà tra il 25 e il
35, come per dire che questo Consiglio ha già deciso. Questa è
l'intervista al Presidente di CVA di mezz'ora fa, in cui afferma:
"noi procederemo a cercare un'opportunità di espansione certa in
Italia, ma dovremo guardare anche il mercato europeo, dobbiamo
riflettere. È chiaro che negli anni passati abbiamo guardato ad
esempio il mercato francese, vicino all'affinità linguistica, una
diversificazione geografica e normativa". Praticamente blinda la
discussione, che ad oggi non è ancora stata presa in commissione,
sull'articolo 19 comma 1. Alla domanda di quando verrà ceduta in
Borsa il Presidente ha risposto: "la Regione potrà decidere, anche
a seguito dei prezzi che si formeranno in base alle offerte, di
collocare qualsiasi cosa in più". Questo per dire del rispetto che
c'è di questo Consiglio nel momento in cui la II Commissione non ha
ancora dato il parere. In particolare, se la commissione, al di là
della maggioranza, non ha ancora dato un parere, io penso che la
questione sia tutta politica e all'interno dell'articolo 19 non c'è
solo la questione Casa da gioco, ma c'è la questione del comma 3
sui 51 milioni di euro e c'è la questione del comma 1, che è quella
se la nostra società può o non può, secondo la nostra scelta,
entrare in Borsa a seguito anche delle modifiche e ne parleremo
dopo perché - come ha annunciato il mio collega poc'anzi - abbiamo
appena presentato una risoluzione su questo tema.
Metodo però diventa sostanza, forma diventa sostanza, se
arriviamo da tre settimane di dibattito in commissione, dove il
metodo è stato calpestato, la forma è stata quotidianamente
calpestata uscendo dalla porta ed entrando dalla finestra; questo è
un altro passo che va in quella direzione, quella del Presidente
Trisoldi, che forse poteva avere quel
bon ton
di aspettare
qualche giorno prima di rilasciare delle dichiarazioni ufficiali
che vanno in una certa direzione. Probabilmente l'azionista di
riferimento gli avrà detto che qui la questione è già decisa e si
andrà avanti in quella direzione.
Presidente -
Non ci sono altre richieste di intervento,
possiamo proseguire con il punto n. 2.01 dell'ordine del giorno. Ha
chiesto la parola il Consigliere Gerandin, ne ha facoltà.
Gerandin (GM) -
Così come eravamo rimasti d'accordo in
Conferenza dei Capigruppo, ci si è presi un momento, alcuni minuti
per analizzare la situazione politica. Penso sia necessario...
Presidente -
Chiedo scusa, collega, perché avevo già
annunciato il punto n. 2.01... Chiederei a chi vuole intervenire di
prendere la parola in tempo utile.
Gerandin (GM) -
...ho aspettato un attimo a prendere la
parola perché pensavo che quest'analisi politica toccasse tutta
quest'aula, per cui era interessante magari anche sentire alcune
posizioni da parte dell'attuale maggioranza, per cui chiedo scusa
se mi sono prenotato in ritardo.
Penso che sia necessario verso i cittadini valdostani almeno
provare a spiegare cosa sta succedendo in questo momento nella
politica valdostana. Non è mai successo che un bilancio regionale
iscritto non fosse licenziato dalla commissione, non potesse essere
iscritto all'ordine del giorno, per cui qualcosa indubbiamente si
sta muovendo a livello politico. Dico questo perché ormai
quotidianamente si sente parlare di metodo, si sente parlare di
arroganza, di imposizioni dall'alto, di decisioni che vengono
imposte e non condivise. Questo indubbiamente deve preoccupare i
cittadini valdostani per una serie di motivazioni, motivazioni che
derivano principalmente dal fatto che in questo momento la Valle
d'Aosta è in grande difficoltà economica; andremo ad approvare un
bilancio nel 2017-2019 che, se non andassimo ad attingere alle
riserve della CVA, avremmo un bilancio addirittura con meno risorse
rispetto agli anni precedenti, quando per anni avete raccontato in
quest'aula che il Patto di stabilità era la limitazione alla spesa:
noi avevamo risorse e non potevamo spendere. La triste realtà è
un'altra: è che queste motivazioni, queste bugie ormai escono alla
luce del sole, nel senso che anche all'atto in cui non c'è più il
Patto di stabilità con lo Stato che ti impone le regole, le risorse
per noi sono immutate o solo con qualche accorgimento vengono
aumentate leggermente.
Io auguro a questa maggioranza di arrivare al 2018 per cui
togliamo ogni dubbio in merito, lo auguro veramente, ma le auguro
di arrivare senza condizionamenti; non è il momento di dire: si
condiziona per mediare o per giungere a compromessi, la Valle
d'Aosta sta lentamente morendo perché non c'è un progetto
credibile, perché questa maggioranza si è ritrovata intorno ad un
programma che ha degli aspetti sicuramente positivi, ma è un
programma talmente ambizioso che purtroppo per la Valle d'Aosta si
affosserà con un nulla di fatto: questo è quello che sta
succedendo. Pertanto in questo momento la politica non ha bisogno
di mediazioni, di compromessi, ma ha bisogno di decisioni. Avete
una larga maggioranza? Fatela valere, dimostrate che avete un
minimo di programmazione nell'interesse dei valdostani e che non
sia tutto propedeutico ad una politica che poi alla fine fa tanti
slogan
, ma porta veramente poco. Questa è una finanziaria
che di sviluppo non ha nulla, questo penso sia alla base delle
difficoltà che ci sono in questo momento all'interno della
maggioranza. Chi ha un minimo di responsabilità, un minimo di buon
senso è chiaro che, rileggendo questi atti, si accorge che fino ad
oggi avete raccontato ai valdostani un mondo che non esiste, una
storia che non esiste, soprattutto si è di fronte al fatto che non
c'è nessuna progettualità.
Quando uno degli aspetti fondamentali per capire la salute dei
valdostani, che è quello delle imposte locali e dell'IRPEF, sta
crollando, è perché la Valle d'Aosta sta morendo. Certo che vengono
le fibrillazioni, è ovvio che vengano, perché chi ha a cuore un
minimo del futuro dei valdostani il problema dovrà porselo. Non è
un problema di proporre qualche correttivo all'interno di questa
finanziaria: questa finanziaria non sta in piedi! Come non stanno
in piedi le previsioni del 2018, ma di questo ne parleremo al
momento opportuno. Pertanto è veramente demotivante e preoccupante
per i cittadini valdostani che non ci sia almeno una coesione su un
progetto che vi porti al 2018. Io ve lo auguro di cuore: arrivate
al 2018! Ma arrivateci senza fare grossi danni, senza arrivare per
forza a mediazioni e compromessi, con i quali non si fa ripartire
il sistema valdostano. Non ripartirà mai! Vivete una politica che è
lontana anni luce! Abbiamo sentito in quest'aula negare l'evidenza:
per due o tre Consigli ci si è negato il discorso della
ricapitalizzazione del Casinò, è stato detto che non c'era nulla
all'orizzonte, per poi sapere che andiamo incontro ad una
ricapitalizzazione di 70 milioni. Quando si parlava di imposte
anticipate farlocche iscritte a bilancio, bene, adesso tutti i nodi
vengono al pettine. Ora è chiaro che qualcuno si pone il problema,
com'è ovvio, anche perché quando si tratterà di decidere, qualcuno
dovrà mettere il proprio nome, dovrà dire: io ci sono, io le metto
queste risorse per far ripartire un'azienda in cui sono stati spesi
60 milioni nel 2014, a fronte di nulla. I primi dati che sono stati
forniti per capire qual è la situazione terribile in cui versa il
Casinò, e la mia è preoccupazione vera per chi ci lavora...sono
emersi perché la commissione ha obbligato a presentare una serie di
dati, sennò noi non eravamo neanche a conoscenza, ma non è così
importante che non lo fossimo noi di minoranza, ma non lo era
neanche la maggioranza! Dei 70 milioni di ricapitalizzazione la
commissione l'ha saputo dalla stampa, nelle dichiarazioni che ha
rilasciato fuori dall'aula l'Assessore. È chiaro che non può andare
avanti un sistema del genere! Chiaritevi, ricompattatevi, ma fatelo
nell'interesse dei valdostani. Non si può lasciar morire una Valle
come la nostra così: senza progettualità, senza impegno, senza
nessun investimento, perché questa è la finanziaria in cui non ci
sono investimenti. Lo dico sinceramente perché penso che dobbiate
fare tutti un esame di coscienza: se non ci sono le possibilità di
ricompattare e arrivare al 2018, abbiate il coraggio - lo firmiamo
tutti assieme - andiamo a casa perché penso che è l'unico regalo
che possiamo fare per fine anno ai valdostani.
Presidente -
Ha chiesto la parola il collega La Torre, ne
ha facoltà.
La Torre (UV) -
Credo sia giusto intervenire perché è
stata citata la commissione più volte. Per quello che riguarda
l'intervento di Chatrian, evidentemente c'è un problema di
comunicazione complessivo perché molte volte fanno più danni le
interviste che i dibattiti accesi, quindi evidentemente è proprio
un problema di comunicazione generale.
Ciò detto, io ritengo che la commissione stia facendo un buon
lavoro perché stiamo venendo in questa regione da un periodo di
recessione che ha toccato un po' tutti i settori e da qualche parte
bisogna ripartire. Questa è la convinzione che ci siamo fatti e
credo che si possa ripartire - anzi io ne sono convinto - da questo
che è un discreto e un buon bilancio, ma questo discreto e buon
bilancio può essere un bilancio ancora migliore nella misura in cui
riusciamo a comunicarlo e nella misura in cui riusciamo a recepire
all'interno di questo bilancio tutte le sensibilità che possono
essere portate dai gruppi politici e dai Consiglieri. Questo è il
lavoro che sta facendo la commissione: sta cercando di ripartire,
attraverso un bilancio che può essere definito decoroso, buono, e
arricchirlo con tutte quelle sensibilità politiche e amministrative
che ci sono in quest'aula. È chiaro che la discussione non poteva
essere fatta nei tempi stretti che erano stati concessi; è chiaro
che sono intervenuti degli elementi dirompenti, come anche le
conferenze stampa, ma come l'articolo 19 perché è un argomento che
non è un tabù. Se è stato posto ed è stato poi rivisto, riletto,
non significa che sia un argomento tabù, perché di questo bisogna
parlare. Bisognerà parlare del Casinò, e se non ne parliamo adesso,
ne dobbiamo parlare tra una settimana, ma tanto vale parlarne anche
adesso, perché questo argomento va approfondito. La commissione
quindi sta facendo il suo lavoro e i tempi che ha preso sono dei
tempi, tutto sommato, direi anche normali. Non c'è neanche
un'eccezionalità nei ritardi della commissione, anche perché chi
partecipa alla commissione ha visto che la commissione si è riunita
quasi tutti i giorni. Se uno vuole veramente arricchire il bilancio
con dei contributi, deve sentire le parti sociali, deve dare spazio
ai Consiglieri che vogliono intervenire ed è legittimo anche che ci
sia un confronto. Io non mi stupisco che alcuni siti di forze
politiche pubblichino delle cose, perché il confronto non deve
avvenire solo tra i 35 Consiglieri. Cominciamo a capire che non è
che tu prendi 35 Consiglieri, li butti in una sala e questi sono
tutto lo scibile umano. Esiste un mondo fuori, che è anche il mondo
delle forze politiche ed è normale che queste ultime intervengano.
Se non intervengono sull'argomento centrale di una pubblica
amministrazione (il bilancio), quando devono intervenire? È bene
quindi che ci siano anche gli interventi delle forze politiche; è
bene che la commissione abbia preso il suo tempo; è bene che la
commissione stia portando dove possibile, come si può, a seconda
degli argomenti con il Governo, quelli che possono essere dei
suggerimenti o delle modifiche perché questo - ed è da qui che si
vorrebbe ripartire - dovrebbe essere il bilancio di tutti, si
vorrebbe che fosse il bilancio di tutti, non di tutti e 35, ma di
tutta la collettività e che quindi fosse un bilancio, proprio
perché è discreto, perché rimette in circolazione del denaro, che
possa dare tutte quelle risposte utili a questa comunità, compresa
quella del Casinò. Ecco perché si dibatte così tanto sull'articolo
19, perché è evidente che non si può andare avanti così. Forse
bisognerà ribatterne ancora e ancora molto su questo argomento.
Ciò non toglie che la commissione farà il suo dovere anche il
prossimo lunedì. Perché è stata convocata lunedì? È stata convocata
lunedì per un motivo molto semplice...non penserete mica che queste
difficoltà di dialogo, che giustamente qualcuno fa rilevare, le
risolveremo in commissione? La commissione lunedì si riunirà per
dare il suo voto, eventualmente per esaminare i legittimi
emendamenti o suggerimenti che verranno mandati dai Consiglieri. In
merito a questo, abbiamo anche mandato una
e-mail
a tutti,
perché è giusto che gli emendamenti che saranno inviati alla
commissione tutti li possano vedere. Lunedì quindi la commissione
si riunirà per esprimere un parere, nei tempi e nei modi corretti,
per permettere a questo Consiglio di dibattere il 12 il bilancio,
ma non vuol dire che, una volta che il bilancio è stato arricchito,
è migliorato, è modificato, la discussione sia finita. Si riparte
da qui, si riparte dal bilancio, si riparte attraverso un dialogo,
che a me pare evidente ci sia, e continuerà dal giorno dopo, anzi
dal pomeriggio stesso del bilancio, perché è questo l'argomento.
L'argomento è l'interesse e il bene di questa Regione e credo che
questa sia una cosa che possa essere gradita a tutti. Possiamo
colorarlo quindi di valenze politiche e anche amministrative, ma
questa resta la realtà. Il bilancio è un atto concreto e noi gli
vogliamo dare dei contenuti concreti.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Semplicemente per sottolineare una cosa
che non può passare sotto silenzio: è la prima volta a memoria
d'uomo - io almeno non ne ricordo altre - nella quale il Consiglio
regionale sul bilancio slitta l'atto più importante dell'anno da un
certo punto di vista...una convocazione, tra l'altro, obbligatoria.
È un fatto veramente significativo...
Presidente -
Collega Bertin, le chiedo una cortesia:
l'accordo della Conferenza dei Capigruppo era un intervento per
dieci minuti. Grazie. Ha chiesto la parola il collega Bertschy, ne
ha facoltà.
Bertschy (UVP) -
Intervengo perché tirato in causa
rispetto alla discussione. Io oggi immagino che un po' tutti
dobbiamo cercare di evitare la discussione del bilancio, di cui,
tra l'altro, abbiamo appena definito le date e credo che nella
Conferenza dei Capigruppo del mattino e del pomeriggio ci sia stato
ancora una volta un esercizio di buon senso: abbiamo trovato un
buon punto d'incontro, anche con un po' di difficoltà e la
discussione sul bilancio parte nella maniera giusta per quanto
riguarda almeno i tempi supplementari. La discussione oggi quindi
non deve andare a fare valutazioni che verranno fuori una volta che
avremo lavorato complessivamente al confronto prima e poi
all'approvazione del bilancio. Credo sia anche corretto ad un certo
punto sottolineare come nell'autonomia di partiti, movimenti,
gruppi e singoli Consiglieri ci sia la possibilità di esprimere dei
giudizi, di replicare, di valutare il lavoro che si sta facendo e
di parlare alle persone che ci stanno sostenendo e lavorando
insieme. È in questo senso che i primi mesi di questa nuova
maggioranza sono stati caratterizzati da delle difficoltà, come
forse era normale che dovesse accadere: metodi e modelli di
lavorare differenti si sono incontrati, tante volte hanno trovato
punti di incontro, altre volte si sono scontrati e per altri ancora
troveremo sicuramente momenti di discussione e ambiti di
confronto.
Credo che la novità di tutto questo è che si ha il coraggio di
dire le cose; le cose si dicono, a volte con toni un po' più
accesi, a volte con situazioni un po' diverse, però noi
rivendichiamo la possibilità di fare politica alla nostra maniera,
senza essere per questo visti come dei rivoluzionari, ma neanche
senza essere visti come quelli che vogliono affossare le cose.
L'UVP ha una sua maniera di stare in politica, di vedere la
politica, ha una sua idea di come deve essere organizzato il
modello di governo, lo rivendica ogni volta che trova che questo
non accada e lo fa nella maniera che ritiene più opportuna. Certo
che se ogni volta che si prospetta una soluzione vengono lanciate
le elezioni, io credo che si andrebbe a votare una volta al mese.
In politica capita di avere delle tensioni, mi pare che capitino
anche da altre parti, quindi discutere vuol dire provare a trovare
delle soluzioni. Noi riteniamo che ci siano dei problemi sul
bilancio, che siano stati evidenziati, e in commissione questi
problemi non solo sono stati discussi ma sono stati anche portati
all'attenzione dell'opinione pubblica in più occasioni. Noi
riteniamo che una buona parte di bilancio darà soddisfazione alla
comunità valdostana. Parliamo, se ci permettete, dei settori sui
quali abbiamo lavorato di più, anzi non ne parliamo, così evitiamo
di fare classifiche. Siamo sicuri però che con un buon lavoro anche
da parte dei colleghi di maggioranza, con quelli che stanno
lavorando insieme a noi, cercheremo di fare un buon bilancio. Certo
che non sarà un bilancio che soddisferà, come sempre, tutte le
esigenze, ma un bilancio che cercherà di mettere un po' di ordine e
avviare delle riforme.
Rimane aperta la grande discussione sul Casinò, che ci ha
preoccupato innanzitutto per le cose che sono emerse, per la
discussione che c'è stata in commissione e per una serie di aspetti
che hanno anche dato fastidio, è inutile negarlo. Avere
informazioni centellinate giorno dopo giorno e poi inseguire le
informazioni che poi non sono state fornite in commissione,
piuttosto invece sono state lette sui giornali, ancora ha creato
più fastidio. Il problema è che stiamo parlando di un'azienda di
grande importanza, un'azienda che non può essere trattata al
novantesimo minuto. Va discusso una volta per tutti un nuovo
orizzonte, ma va anche tracciata una linea, vanno definite delle
responsabilità amministrative e politiche su un dossier di tale
importanza. Il lavoro che abbiamo fatto come gruppo UVP, ma il
lavoro che hanno fatto tutti gli altri colleghi in Consiglio quindi
è stato un lavoro finalmente di analisi di documenti che non
avevamo mai visti, di situazioni che sono apparse in tutta la loro
complessità e di visioni che sono ancora da venire. Se da un lato
abbiamo provato ad immaginare un percorso di privatizzazione, è
vero che questo percorso ha da venire nel momento in cui si sarà
fatta quest'azione, si saranno valutate fino in fondo anche le
attività fatte in questi anni e si avrà una visione insieme per il
futuro dell'azienda.
Sul Casinò quindi si è aperta una partita molto lunga: è 20
giorni che si parla di bilancio, ma si parla in particolare di
Casinò. Com'è impossibile non osservare che la scelta politica di
quotare in Borsa CVA, legata per qualche verso anche al decreto
Madia, oggi superata dalla sentenza, è una partita nuova che
politicamente - abbiamo avuto modo di dire - avremmo avuto piacere
di discutere in maniera più approfondita, ma forse la trasparenza
non viene compresa, che non vuol dire essere trasparenti e
tolleranti, perché poi uno, quando dice le cose, le dice per farsi
ascoltare, perché se poi dall'altra parte non si ascolta, non è che
si parla tanto per parlare; ascoltare vuol dire anche ascoltare
l'altrui replica.
È aperto quindi un serio confronto su tanti argomenti che non
neghiamo, che si rifà al metodo e al modello. Su questo metodo e su
questo modello si sono dette tante cose: l'esempio specifico del
metodo e del modello che UVP ha contestato in questo periodo è
legato al dossier Casinò, ma può essere legato anche ad altre
questioni. Ci stiamo confrontando quindi, si sta lavorando in
maniera importante, non riteniamo che tutto questo sia non tenere
conto della popolazione valdostana e dei cittadini valdostani. Poi
tutto si può fare meglio e altri progetti politici possono essere
migliori, certo che qui si è cercato, con senso di responsabilità,
di trovare dei punti di incontro tra visioni diverse e tra metodi
di lavoro diversi. Non sempre abbiamo trovato le soluzioni
condivise, però dobbiamo anche rilevare, come gruppo UVP, che siamo
soddisfatti del buon senso che è stato messo su un dossier di una
particolare rilevanza, a volte anche solo mediatica: e parlo del
4K, per dire una cosa a caso. Se trovare dei punti di mediazione
quindi è visto come una sconfitta, ognuno dà le proprie
interpretazioni giuste, libere, anche perché si parla a cittadini e
probabilmente si vogliono lanciare messaggi politici diversi. Noi,
finché troviamo punti di mediazione che trovano un punto d'incontro
in maggioranza, riteniamo che si possa fare in maggioranza un buon
lavoro. Certo che mi pare che le condizioni politiche in
maggioranza siano cambiate ed è un altro aspetto che, come UVP,
valutiamo positivamente. La voglia di approfondire di più i
dossier, anche da parte di altri gruppi, la voglia di confronto non
può che far crescere, per quello che ci riguarda, la visione di un
modello differente che viene visto sempre in alternativa a persone
e a nomi. A noi interessa governare in maniera collegiale, avere
una visione prospettica, avere dei programmi davanti e rompere
certi tabù. Non esiste più la possibilità in una crisi come questa
di affidarsi ad un'unica situazione di decisione che pone per forza
di cose poi elevati livelli di rischio. A tutti una buona
assunzione di responsabilità, a tutti una buona dose di lavoro alla
ricerca di studio sui dossier e poi infine la decisione.
Ha ragione il collega Gerandin: non ci possiamo permettere
sicuramente di non decidere e non procedere. Io quindi credo che
alla fine di questa discussione in commissione nel bilancio vedremo
e ognuno tirerà le proprie somme a livello politico e a livello
anche di visione futura dei propri progetti e programmi.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Volevo intervenire anch'io per fare un
breve cenno, per quanto riguarda il nostro gruppo, alla situazione
che si è venuta a creare. Innanzitutto vorrei ricordare a
quest'aula come negli ultimi tre anni non ho parlato mai di
recessione perché non siamo in una recessione. Vorrei ricordarlo
ancora una volta a tutti: questa non è una recessione economica, è
un cambio di modello economico ed è una cosa diversa. Noi
continuiamo a ragionare come se fosse una crisi che prima o poi
finisce, invece questa crisi non finisce, perché non è una crisi, è
una cosa differente. Purtroppo si nota costantemente che questa
cosa non è ancora entrata nelle teste di quasi nessuno dei miei
colleghi, ma questo non lo dico io perché sono più furbo e
intelligente, lo dicono gli economisti, lo dice ciò che accade nel
resto del mondo: la globalizzazione ha cambiato il modello
economico di tutti e noi continuiamo a dimenticarlo, non lo
guardiamo: questo è il primo assunto che va fatto, lo ripeto da
anni e continuo a ripeterlo. Quando ci accingiamo a parlare di
bilancio, dovremmo partire da un assunto: che il modello economico
è cambiato, come facciamo a fronteggiare economicamente con le
nostre risorse questo nuovo modello economico? Qui si dovrebbe
aprire una discussione enorme. In piccolissima parte fortunatamente
in questo bilancio abbiamo cominciato a farlo. Non con i
presupposti che ho detto, grazie ad altri presupposti. Mi interessa
poco a questo punto di quali sono i presupposti, l'importante è che
se ne cominci a parlare.
Io non sono mai riuscito a capire com'era possibile poter
mettere le date di discussione del bilancio, senza aver prima
calendarizzato con precisione la commissione, e come si faccia a
sapere quando si approva il bilancio automaticamente. Scusate, noi
portiamo una legge in commissione; ci sono leggi che sono state in
commissione due anni, il bilancio invece arriva e si sa già quando
si approva, quest'anno non è stato così, è normale...uno parla di
una legge, non si trova l'accordo, si fanno degli approfondimenti,
si valuta, si vede e si riscrive. Perché poi se anche andiamo in
esercizio provvisorio, che succede? Cade qualche masso, qualche
frana, un'alluvione? Non succede nulla, è capitato allo Stato
italiano, capita in altre Regioni normalmente, non vedo perché non
possa capitare in Valle d'Aosta.
Il terzo ragionamento è il seguente: se dobbiamo parlare tra
gruppi, è giusto finalmente parlarne. Ora, io noto, ma è solo una
battuta - non se la prenda, collega - che i Capigruppo devono
esprimere le loro opinioni, per l'Union ha parlato il collega La
Torre, l'hanno fatto Capogruppo si vede, e mi fa piacere questa
cosa: magari lo comunicava all'aula, almeno per capire chi fa il
Capogruppo nel suo gruppo, ma è un dettaglio questo, non voglio
suscitare altri problemi. Il discorso del metodo che qualcuno fa
però non è di oggi, io lo ricordo dal primo giorno che siamo
entrati qui dentro: bisogna avere maggiore condivisione, bisogna
fare discorsi condivisi perché le decisioni da affrontare sono
estremamente importanti visto che si tratta di un cambio di
modello, questo chiaramente chi governa questa Regione non lo ha
capito. Questo è quello che è apparso. Chi governa questa Regione
non ha capito che è cambiato un modello; chi è con lui altrettanto
non lo ha capito e continua a fare tutto come se non fosse successo
nulla. A me poco importa quale fazione dell'Union valdôtaine,
esterna o interna alla stessa, governa; sinceramente mi interessa
nulla. Quale famiglia prende il sopravvento sull'altra famiglia -
un po' come se fossimo ancora nei borghi medievali -, a me
sinceramente non importa niente. Per quanto mi possa sembrare
strano e retorico quello che sto dicendo, a me interessa il bene
dei valdostani. So che a tutti interessa il bene dei valdostani,
tutti lo facciamo non per noi, ma per il bene dei valdostani, ma io
lo faccio davvero per questo. Sarò stupido, anzi sicuramente sono
stupido, però lo faccio per questo. Quando sento le discussioni
riferite alle singole persone, mi interessa poco. Per quello che mi
riguarda, rispetto a questa discussione in commissione relativa
alla legge di bilancio, in queste ultime due settimane in cui
abbiamo lavorato all'interno delle commissioni, posso dire che per
la prima volta abbiamo fatto un ragionamento di commissione.
Abbiamo addirittura firmato un emendamento tutti assieme ed era
quello che aboliva il famoso comma 2 della dell'articolo 19.
L'abbiamo abolito tutti assieme perché era impresentabile a detta
di tutti i commissari, quindi chi ha scritto quella norma, chi l'ha
decisa, chi l'ha portata in commissione ha fallito politicamente:
questa è la realtà. Poi ce la possiamo raccontare come vogliamo,
non succederà nulla del prossimo Consiglio, succederà più avanti, o
forse non succederà nulla da nessuna parte, però è un po' come in
piccolo la questione del 4K: io continuo ad insistere su una cosa e
alla fine devo tornare indietro, o sui treni, o sull'annunciata -
non so ancora poi quando messa in atto - riduzione del capitale
sociale della Casino e, se volete, potremmo andare avanti. Queste
sono solo le spie luminose accese di una situazione che - ripeto -
ormai è al collasso da un punto di vista politico. Anche questa non
è una cosa che dico da oggi, è un po' di tempo che dico che ormai
questo modello economico è finito, che questa situazione politica e
queste soluzioni economiche affrontate in questo modo non vanno
bene per la Valle d'Aosta, che è la classe media la più colpita -
ed è quella che non difendiamo - e che si sta uccidendo di fatto
tutto il nostro modello economico continuando a colpire la classe
media, però, purtroppo, non se ne prende atto o, meglio, qualcuno
ne sta prendendo atto e qualcuno no e questo sta diventando una
sola cosa: una lotta politica di potere, mentre invece dovrebbe
essere un cambio di modello economico e la presa di coscienza di un
nuovo modo di fare politica.
Io spero che qualcuno si renda conto che finalmente dovremo
coinvolgere in maniera più attiva le parti sociali, è stato
annunciato ancora una volta e spero che veramente venga fatto, ma
che soprattutto vengano coinvolti i cittadini. Spesso in
quest'aula, soprattutto in passato - non mi riferisco solo a questa
- era stato detto che questo Consiglio doveva essere itinerante:
dovevamo andare in giro e spiegare che cosa facciamo, come lo
facciamo, quali sono le modalità di discussione all'interno di
quest'aula e perché si fanno certe cose. Non è ancora stato fatto
nulla, spero che con il tempo lo faremo, così magari i cittadini
che sono fuori, che non sono professionisti, cominceranno a capire
che tipo di discorsi e di lavoro facciamo qui e perché certe cose
si possono fare e altre non si possono fare. Auguro che con il
prosieguo dei lavori oggi e nel prossimo Consiglio riusciremo
perlomeno a cominciare a parlare di determinate cose. Ci abbiamo
messo solo tre anni, speriamo che, entro la fine di questa
legislatura, qualcosa in più faremo.
Presidente -
Ha chiesto la parola il collega Restano, ne
ha facoltà.
Restano (PNV) -
Il 27 ottobre, quando abbiamo costituito
il gruppo Pour Notre Vallée, non avrei mai immaginato di trovarmi
un mese dopo a dover affrontare, come neo Capogruppo, un argomento
di tale portata in aula. Certamente noi non siamo così ingenui, né
tanto meno abbiamo la presunzione di pensare che noi, piccolo
isolotto dentro questo Consiglio, si sia da soli potuto portare
avanti questo fermento, questa voglia di confronto, questa
necessità di condividere gli argomenti, ma allora cosa sta
accadendo? Forse per comprenderlo meglio, riprendo le parole del
collega Cognetta, che ha detto che fin dal primo giorno di questa
legislatura sente parlare di cambiamento, di metodo, di
condivisione. Effettivamente è così, collega Cognetta, io le
ricordo che nel 2014 sei Consiglieri firmarono un documento, che
tutti conosciamo, furono subito soprannominati "i responsabili".
Responsabili di chi e di che cosa forse non tutti lo hanno capito,
perché dietro il termine "responsabilità" si possono nascondere
tante buone intenzioni: responsabilità di governo, uno deve essere
responsabile e ha preso un posto attivo all'interno del Governo;
responsabilità se vogliamo nel mantenere le nostre poltrone, i più
critici dicono così. Noi crediamo che sia una responsabilità nei
confronti della popolazione per mantenere fede a dei progetti
concreti, non solo a dei progetti filosofici. Come qualcuno
sottolinea, bisogna guardare al concreto, all'interesse dei
valdostani, agli interessi delle aziende, agli interessi delle
famiglie, delle parti sociali più disagiate.
I "responsabili", insieme ai Consiglieri, dettero il via ad una
crisi che portò poi ad un cambiamento di Giunta. Successivamente,
un annetto dopo ci fu un ulteriore cambiamento in maggioranza,
entrò una nuova forza: il PD-VdA che portò con sé un nuovo
programma, nuove risorse mentali, dinamismo, volontà di confronto.
Forse questo non bastava, dopo alcuni mesi - potrei dire storia
recente - la maggioranza si è ulteriormente allargata e ha
usufruito della partecipazione, della collaborazione dell'Union
Valdôtaine Progressiste, che anch'essa ha portato con sé il proprio
modo di pensare, un proprio metodo di lavoro collegiale e
partecipato, trasparente e organizzato e questo è stato, credo,
apprezzato da tutti. Nel mentre i Consiglieri di maggioranza hanno
iniziato a farsi un'analisi di coscienza e hanno capito, hanno
maturato nel tempo che vi era la necessità di un confronto diverso,
un confronto più aperto, più leale, corretto; il tutto sospinto
anche da una minoranza energica non nei numeri, ma forse nella
volontà e nel modo di proporsi e anche frizzante ed effervescente.
Così siamo arrivati ai confronti di questi giorni, che hanno
portato delle grosse novità. Le grosse novità ritengo siano la
presa di coscienza di ogni singolo Consigliere dell'importanza che
ha all'interno di questo contesto e la volontà di confrontarsi
anche singolarmente, di confrontarsi sui singoli argomenti,
mettendo un po' al bando quella che era una tradizione di
confrontarsi solo nelle stanze più intime e segrete dei gruppi
consiliari. Secondo me, questo ha portato un grande riscontro, che
è quello di un confronto aperto sulla finanziaria, sull'articolo
19, sulle richieste trasversali della commissione e dei
Consiglieri. Io mi ricordo che nel 2014, rispondendo al collega
Grosjean, dissi al termine della crisi, quando approvammo il
programma della nuova Giunta, che i responsabili se non altro
avevano avuto il merito di aprire un confronto. Forse fui un
cattivo profeta, però sono ottimista e ritengo che questa fase, la
fase odierna abbia veramente portato avanti un nuovo momento, una
nuova volontà di confronto, una volontà di costruire, di
contribuire a portare a termine dei progetti concreti e reali per
la società valdostana e di fare anche delle scelte coraggiose, che
sono frutto di una programmazione condivisa e non di un colpo di
bacchetta magica che arriva all'ultimo momento, come tante volte
appare e come viene percepito. La cosa peggiore che noi possiamo
fare è far percepire alla popolazione che tutto si risolve con un
colpo di bacchetta magica, magari prendendo dei soldi nella
gestione speciale, così dilapidando dei tesori che andrebbero
utilizzati per progetti a lungo termine per la nostra società, le
nostre vallate, i nostri operatori dell'agricoltura.
Credo che tutti i Consiglieri abbiano maturato la voglia di
partecipare in maniera costruttiva per risolvere certi problemi,
senza però concedere deleghe in bianco. Vogliamo tutti fare tesoro
di quello che abbiamo ascoltato in sede di Commissione bilancio,
quanto ci hanno detto i sindacati, le associazioni, i liberi
professionisti, quanto ci dice la gente per strada che invoca un
cambiamento non nelle parole, ma nei fatti.
Presidente -
Ha chiesto la parola il collega Marquis, ne
ha facoltà.
Marquis (SA) -
Il dibattito e il confronto di oggi in
aula fa seguito all'esigenza, alla decisione di posticipare la
decisione della finanziaria in aula e credo che questa sia una
situazione un po' paradossale, perché, come ha detto qualcuno prima
di me, ci troviamo di fronte ad un bilancio con delle maggiori
risorse a disposizione a favore della spesa. Credo quindi che
questo sia un fatto molto positivo, un fatto su cui stiamo
lavorando per allocare al meglio le risorse per dare un contributo
al miglioramento.
Voglio entrare un attimo nel merito sul perché, a mio avviso, è
successo questo. Credo che questo sia ascrivibile ad un nuovo modo
di approccio che c'è stato al bilancio di quest'anno, che si
riferisce a delle regole nuove, a delle regole contabili che hanno
messo in difficoltà un po' tutti: a partire dalle strutture, che
hanno dovuto predisporre questi atti, che sono stati anche messi a
disposizione, ad onor del vero, a singhiozzo, cosa che non ha
agevolato anche la nostra facoltà di lettura e di contribuire nella
discussione. Credo che questa fosse una questione che andava
sottolineata.
Ritengo che durante questo percorso siano emerse dal confronto
delle sensibilità importanti anche all'interno dei Consiglieri che
hanno fatto parte delle commissioni, dove si è cercato di porre
attenzione al meglio degli argomenti che sono trattati, tutto
questo con l'esigenza di contribuire attraverso il confronto, che
credo possa essere definito ricchezza per la democrazia. Abbiamo
avuto modo nell'arco di questi incontri, anche con le forze
sociali, con i sindacati, di sentire l'espressione da parte loro
della volontà di essere coinvolti, di partecipare alle decisioni.
Credo che occorra riflettere sotto questo profilo, perché è molto
importante, in una fase delicata come questa dove si parla di
cambiamento di modello, di cambiamento di sistema, di adeguamento
delle esigenze nuove anche per la pubblica amministrazione, di
cercare il confronto con tutti, anche con le forze esterne alla
pubblica amministrazione. Questo si è innescato anche in una
situazione di difficoltà, perché abbiamo avuto dei dossier, che,
tra l'altro, hanno posto grande attenzione: parliamo del dossier
Casinò, che ha distolto molto l'attenzione. Credo che questo, anche
a livello di comunicazione, sia una cosa importante, perché c'erano
tante situazioni, tanti argomenti di cui avremo modo poi di parlare
quando si approfondirà in aula il dibattito sul bilancio che sono
state in questa fase trascurate, perché il tema più mediatico, più
importante, anche per la rilevanza economica, è stato quello
unitamente alla questione della CVA. Sotto questo profilo del
Casinò credo qualche riflessione vada fatta sulla gestione,
soprattutto a livello di comunicazione e il modo di approccio che
c'è stato, che non voglio definire superficiale, tuttavia un po' di
disinvoltura l'abbiamo notata. Credo che, sotto questo profilo,
abbiamo la necessità di completare il lavoro in questi giorni che
ci avvicinano al bilancio e li vogliamo considerare come dei
momenti ancora di approfondimento soprattutto per cercare di dare
una soluzione politica a questo delicato tema. Una soluzione che
non si prefigge solo di mettere a posto ragionieristicamente dei
conti, ma che si prefigge di trovare delle soluzioni che possano
andare nell'interesse del rilancio della Casa da gioco, sia
nell'interesse di chi ci lavora e soprattutto anche nell'interesse
del territorio circostante e dei cittadini valdostani. Credo quindi
che non vada letto questo momento come una negatività, come una
fibrillazione interna al Consiglio o alla maggioranza, ma credo che
vada letta come un'esigenza di partecipazione. Diversamente, se si
coglie questa come fibrillazione, credo che non si sia capito quali
sono le esigenze e qual è il sentire da parte dei Consiglieri. Io
quindi credo che noi procederemo da qui al bilancio nel completare
questo lavoro positivo che è stato intrapreso e credo che saremo in
grado di portare il nostro contributo attraverso le iniziative,
attraverso la discussione in maggioranza e il completamento dei
lavori nell'ambito della competente commissione consiliare.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Anche noi riteniamo che il
problema, forse i problemi pressanti, quelli che dividono di più
sono quelli evidenziati dai colleghi fino ad ora: un bilancio
complessivamente positivo si è visto può inquinare nel suo
contenuto e nella sua prospettiva da questioni che assumono anche
una rilevanza politica, come quelle del Casinò, come anche la
questione relativa alla quotazione in Borsa di CVA. Lo abbiamo
rilevato anche noi, magari con meno clamore degli altri gruppi, ma
con la stessa decisione e volontà di chiarimento. Vi è stato lo
stralcio dell'articolo 19, comma 2, con il tentativo, non credo di
comune accordo, collega Perron - e pertanto abbandonato - di
congelare la corrispondente cifra in un fondo. Questa richiesta di
stralcio è stata fatta proprio dai Capigruppo di maggioranza
proprio al fine di poter riaprire quanto prima un dibattito, così
da avere dei chiarimenti che ci mettano nella condizione di poter
affrontare l'argomento con tutte le informazioni possibili e
necessarie. Anche per evitare, relativamente alla questione che ho
accennato prima - quella dell'ipotesi di congelare proprio questa
cifra che era stata immaginata nell'articolo 19 comma 2 - che si
potesse poi dire che facevamo uscire dalla porta questa cifra e poi
la facevamo rientrare dalla finestra.
Anche in coda all'ultima audizione l'Assessore Perron ha
dichiarato alla stampa che, a fronte del mancato finanziamento - il
famoso articolo 19 comma 2 -, sarebbe stata necessaria una
ricapitalizzazione di oltre 70 milioni. Questa notizia, collega, ci
ha preso un po' alla sprovvista, almeno noi del gruppo PD-SIN.VdA,
quindi anche su questa ipotesi di ricapitalizzazione...non di
ricapitalizzazione, chiedo scusa, ma di riduzione del capitale
sociale di oltre 70 milioni...
(interruzione di un Consigliere, fuori microfono)
...è senz'altro diverso...anche su questo abbiamo fatto un
attimo di
stop
e ci siamo ripromessi un ulteriore
chiarimento che pensiamo sia dovuto tanto a noi all'interno di
questo Consiglio, quanto a quelli che ci osservano da fuori. È un
percorso, almeno per quanto ci riguarda, che non ha altri obiettivi
che chiarire la situazione del Casinò - magari anche di CVA visto
che il problema della quotazione in Borsa di CVA è emerso più di
una volta - e di chiarirla in prospettiva. Avere elementi di
certezza sia sulle modalità di ristoro - come era stato
inizialmente definito il finanziamento a favore della Casa da gioco
- sia sul futuro della Casa da gioco è necessario per non dover
affrontare il tema, forse il più spinoso di questo bilancio senza
la necessaria cognizione. Lo voglio dire qui davanti ai colleghi e
a chi ci ascolta: non è che il nostro gruppo, che non è uscito sui
giornali o non ha scritto editoriali, è sulla luna: sappiamo
perfettamente anche noi che il metodo adottato fino ad ora va
rivisto. Siamo di più, siamo più teste, vi sono più idee, ci sono
più necessità di chiarimenti, ma anche di rassicurazioni, visto che
alla fine saremo noi a dover votare il bilancio. Non siamo sulla
luna e non mi pare che da quando siamo in maggioranza, non abbiamo
rappresentato l'esigenza di un maggiore confronto e di una maggiore
condivisione delle scelte politiche anche noi, il nostro piccolo
gruppo. Qualcuno avrà bisogno di spiegarlo in maniera diversa, noi
ci accontentiamo dei risultati e lavoriamo quotidianamente per la
realizzazione del programma condiviso che, per quanto ci riguarda,
è il legame che tiene unita la maggioranza. È un programma che, tra
l'altro, è stato scritto a più mani anche da qualcuno che oggi è in
minoranza, quindi è un programma che inizialmente fu discusso e
sostenuto con una maggioranza anche più ampia. Poi se si ritiene
che sia necessaria una verifica politica per valutare la tenuta di
maggioranza - abbiamo letto anche questo -, per ritoccare le
modalità, i metodi, per rivedere gli assetti, noi non ci siamo mai
sottratti; basta che ogni cosa sia fatta nella più assoluta
trasparenza dentro e possibilmente non fuori la maggioranza. Qui
siamo a dibattere dei problemi dei valdostani e del modo migliore
per risolverli, non di cosa faremo nel 2018 o, peggio, l'anno
prossimo. Siamo qua su mandato dei nostri elettori e più ampiamente
in rappresentanza dei valdostani per governare una fase difficile,
ma che è anche una sfida per chi vuole fare della buona politica.
Ogni crisi, colleghi, è occasione per fare riforme, affrontare
problemi che in periodi di vacche grasse rimangono magari sotto la
cenere, inespressi: la legge sulla trasparenza delle società
partecipate e controllate, citate prima dal collega, non è mai
stata fatta prima, l'abbiamo inserita nei nostri programmi
elettorali, negli accordi di maggioranza e oggi è realtà. La Valle
anticipa la legge Madia, che sta trovando qualche ostacolo sulla
sua strada. Questa è la politica che vogliono i cittadini, tutto il
resto, per quello che ci riguarda, è magari teatrino, a noi
interessa governare la Regione.
Voglio approfittare di questa seduta pubblica anch'io per
lanciare qualche messaggio che avremmo potuto scrivere, ma che
preferiamo dire qua. Il cambiamento di metodo va preteso a
trecentosessanta gradi. Oggi siamo qui a reclamarlo sul Casinò,
sulla CVA, ma per una questione di correttezza e di giusta misura
lo si deve richiedere a tutti sul bilancio, così come sulle
decisioni assunte dai nostri amministratori, intendendo come questi
gli amministratori di tipo politico, ma non solo su quelli
politici, perché noi nominiamo persone che ci rappresentano
all'interno delle cosiddette "società controllate e partecipate",
le quali persone devono anch'esse condividere con la maggioranza, o
con il Consiglio, le decisioni perché anche questo è
amministrazione. Vanno condivise, colleghi, prima e non dopo. Per
essere chiari, crediamo che i passaggi e le spiegazioni vadano rese
su tutti i contenuti e da tutto l'Esecutivo e da nessuno escluso.
Vi sono decisioni importanti contenute nel bilancio, decisioni
importanti che dovranno essere prese per il futuro della nostra
collettività, che devono essere assunte previo un opportuno
confronto con i
partner
di maggioranza e con tutti i
soggetti che oggi agiscono in rappresentanza della maggioranza. Lo
stesso vale, e questo lo dico per eventuali emendamenti
dell'Esecutivo e della maggioranza che, se saranno presentati, o se
ve ne saranno degli altri, auspico siano, proprio in ossequio a
questa richiesta di trasparenza e di metodo, discussi prima di
essere presentati.
Presidente -
Ritengo siano intervenuti tutti, non ci sono
altri interventi. Possiamo proseguire con l'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK