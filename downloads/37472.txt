Consiglio Regionale della Valle d'Aosta - Oggetto del Consiglio n. 1232 del 20 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1232 del 20 maggio 2015 - Resoconto
OGGETTO N. 1232/XIV - Interpellanza: "Intendimenti in merito
alla futura gestione del servizio sociale professionale".
Presidente -
Per l'illustrazione, chiede la parola il
Consigliere Bertschy, ne ha la facoltà.
Bertschy (UVP) -
Grazie Presidente.
Quest'interpellanza ha l'obiettivo di capire un po', a distanza
di una scelta compiuta negli anni passati, qual è l'intenzione
futura a riguardo della convenzione tra l'Amministrazione regionale
e la Società di servizi per la gestione del servizio sociale, degli
assistenti sociali sul territorio, soprattutto per l'attenzione che
va data in un momento particolare come quello che stiamo vivendo
alle persone che si riferiscono ai servizi. Per norme che sono
legate a...credo al discorso legato al pubblico impiego, alla
gestione del personale, si è fatta questa scelta di dare in
gestione alla Società di servizi una parte del servizio sociale.
Oggi operano in particolare le assistenti assunte dalla Società di
servizi nell'area anziani, nell'area adulti e ben nove assistenti
nell'area minori. Il 31 maggio scadrà la convenzione che regola i
rapporti con la Società di servizi; a nostro parere, una
riflessione va fatta su quello che sta succedendo e soprattutto
sulle prospettive future: ecco perché la Regione non sta
sostituendo il personale che va in pensione incardinato nella
pianta organica della Regione e sta andando nella direzione di
riportare l'assistenza sul territorio attraverso la Società di
servizi. Politicamente riteniamo che questa sia una scelta
sbagliata di operare...e non stiamo facendo un discorso
amministrativo, perché disperdiamo quelle competenze, benché la
convenzione regoli ad un certo punto sotto la direzione, ecco, del
Dirigente delle politiche sociali il coordinamento di tutti i
servizi, però andiamo verso lo svuotamento delle competenze, delle
conoscenze, della professionalità e anche dell'interesse dei
cittadini che vengono assegnati nella gestione dei loro bisogni ad
una società terza, attraverso la quale si regolano i rapporti, ma
rapporti che in futuro potrebbero anche non più esserci,
soprattutto perché è tutto legato anche alle risorse. A nostro
avviso, se bisogna investire nella gestione del sociale, dei
servizi, bisogna investire con risorse e professionalità da creare
interne affinché possano conservare un patrimonio di conoscenze del
territorio, dei posti che vivono, delle persone alle quali debbono
dare il loro servizio...ecco, che non si disperda da una società
privata.
In più subentra il problema di quelle persone assunte a
contratto determinato, che dopo i 36 mesi di servizio non vengono
reincaricate per la famosa norma che poi obbliga all'assunzione a
tempo indeterminato e poi su questo si sta andando a scavalco nella
graduatoria, si allunga la graduatoria, non la si utilizza per
quella che era la sua efficacia: la graduatoria serve per
determinare chi ha il punteggio utile per poter svolgere al meglio
il servizio e anche qui si rischia di far lavorare due-tre anni
delle persone, far loro conoscere il territorio e poi sciupare
tutta questa professionalità che si acquisisce, perché la norma è
legata ai contratti e non permette di recuperare... Scade la
convenzione, quindi vorremmo un po' capire non tanto a breve
termine, ma a medio-lungo termine qual è il progetto politico di
gestione di questo servizio, che - ripetiamo - in un momento
sociale particolare come quello che stiamo vivendo...si sta
occupando dai prestiti di onore a tutto il resto di momenti di
grande difficoltà delle persone.
Presidente
- Per la risposta, la parola all'Assessore
Fosson.
Fosson (UV) -
Sì, grazie Presidente.
Vorrei intanto ribadire anch'io l'importanza del servizio
sociale professionale in Valle d'Aosta, che è fondamentale per il
nostro
welfare
, che ha attribuito in questi anni molti ruoli
a questo servizio. In un momento di riorganizzazione dei nostri
modelli stiamo chiaramente riflettendo, anche in vista
dell'aggiornamento del Piano sanitario rispetto alla parte sociale,
anche alla luce delle nuove realtà. Quali sono le nuove realtà?
Intanto la diffusione dell'amministratore di sostegno, che spesso
ha semplificato e sorpassato il ruolo dell'assistente sociale e
qualche volta ha obbligato tale figura ad affrontare nuove realtà;
vi sono poi gli sportelli sociali in cui lavorano cinque assistenti
sociali e in merito a ciò sarà necessario col nuovo CELVA
verificare l'efficacia di questa scelta.
Altra cosa è la discesa in campo degli psicologi, che spesso si
sovrappongono e interagiscono soprattutto nella sfera dei minori.
Se mi permette una riflessione, noi abbiamo un numero di psicologi
in Valle d'Aosta assunti regolarmente molto superiore in termini
numerici rispetto ad altre ASL. Bisogna ragionare sempre di più
quindi sui carichi di lavoro e sicuramente analizzare il problema,
su questo sono d'accordo.
Andando alle risposte, che sono soprattutto risposte
occupazionali a cui avevamo già comunicato dei dati degli anni
passati l'Amministrazione regionale, in base alla legge n. 44 del
2010, ha stipulato contratti con la Società di servizi S.p.A. per
l'erogazione di servizi strumentali all'esercizio dei compiti
istituzionali dell'Amministrazione regionale: questo soprattutto
perché fino ad allora eravamo andati avanti con delle convenzioni e
non potendolo più fare, si è passati a questa forma
assunzionale.
In questo momento quindi il nostro servizio sociale ha due tipi
di professionalità: abbiamo 24 dipendenti assunte dopo un concorso
regionale, e 18 dipendenti assunte dalla Società di servizi: due
sono alla struttura Invalidi civili e 16 sono alla struttura
Famiglia e politiche sociali. Dal 2011 in poi la Società di servizi
ha assunto con contratti a tempo determinato. Nel 2013 ci fu una
stabilizzazione del personale, che seppur fatta da un'agenzia
privata - e concordo con tutte le considerazioni espresse -,
permise appunto di valorizzare sempre di più le competenze e la
conoscenza del territorio favorendo una continuità del servizio. Fu
bandito un avviso di selezione pubblica per titoli ed esami, i cui
titoli tenevano conto delle professionalità e delle conoscenze, e
si è provveduto quindi all'assunzione di 16 dipendenti a tempo
indeterminato; quindi 16 assistenti sociali sono assunte a tempo
indeterminato dalla Società di servizi. A questo concorso avevano
partecipato 115 candidati ed è stata fatta una graduatoria di 50
professionisti che lavorano nel settore. Questa graduatoria viene
utilizzata per reperire personale da impiegare nell'Amministrazione
regionale. Il concorso era stato fatto da tutte le assistenti
sociali che in quel tempo erano a tempo determinato. Il nostro
dirigente testimonia una buona integrazione tra personale RAVA e
quello della Società Servizi anche perché ormai le 16 assunte
avevano acquisito una notevole esperienza. Sappiamo - e anche lei
lo saprà sicuramente - che non poche Regioni in Italia assumono
direttamente il personale dei servizi sociali, e spesso questo è
demandato ai Comuni.
In Giunta questa settimana, il 22 maggio, sarà presentata la DGR
per la proroga di un anno. Mi sono dimenticato di dire che questa
graduatoria, essendo stata fatta nel 2013, ha valore fino al 2016,
noi proroghiamo di un anno fino al 31 maggio 2016 con la stessa
Società di servizi, prevedendo in quest'atto l'impiego massimo di
12 unità. Finora si è sempre condiviso con la società le sedi in
cui far lavorare le assistenti sociali. La società utilizzerà la
graduatoria concorsuale del 2013 e sembra che quelle che già
lavorano siano tutte riconfermate, fermo restando coperture per
lunghe assenze come ad esempio le gravidanze. Faccio
un'osservazione rispetto alle assunzioni: questo contratto è per 18
posti e si tenga presente che la società ha meccanismi più agili
rispetto alle sostituzioni, cosa che nel pubblico, come sappiamo, è
più difficile da attuare. Prima vi erano contratti a tempo
determinato, ora vi è un obbligo di utilizzare la graduatoria e a
questo si aggiunge, come ha citato lei, la legge Fornero. Come
abbiamo visto al Festaz, non può essere rinnovato un contratto a
tempo determinato quando questo sia stato prorogato per più di 36
mesi. Io sono d'accordo su quanto lei proponeva, nel senso che noi
siamo per la stabilizzazione, finalizzata anche ad di ampliare
eventualmente una pianta organica in Regione, per dare stabilità
professionale a questo ruolo fondamentale. Le altre Regioni, come
dicevo, hanno risolto tale aspetto in modo diverso, mentre noi
abbiamo prorogato di un anno la validità contrattuale e, anche alla
luce di quanto affermato, condivido che sia un percorso se non
altro da esplorare.
Presidente
- Ha chiesto la parola il collega Bertschy, ne
ha facoltà.
Bertschy (UVP)
- Bene, intendiamo questa proroga di un
anno come una proroga per fare un ragionamento un po' complessivo:
ecco perché vediamo pericolosa questa scelta che sta andando
avanti. Con questa logica potremo sdoppiare quasi tutti i settori
della Regione, un po' dentro un po' fuori, si fa una convenzione
con una società di servizi e le persone possono lavorare
chiaramente poi con contratti e con competenze diverse. Nessuno è
per gonfiare le piante organiche del pubblico, però dobbiamo dare
risposte efficaci nei settori che dobbiamo rappresentare come
pubblico, quindi è vero che altre Regioni in Italia hanno fatto
scelte diverse, dobbiamo decidere che scelta facciamo noi, perché
oggi sono quasi superiore, diciamo, gli incaricati nella Società di
servizi...che è quasi più o meno il 50 percento, su 23 18...su 24
18, eh, però immagino che si andrà in quella...se non si decide
dove andare, si andrà nella direzione opposta, ecco, si svuoterà la
pianta organica della Regione e si gonfierà quella della Società di
servizi.
La prima riflessione però è anche senza una risoluzione di
portare quest'argomento comunque in V Commissione per fare un
ragionamento insieme; la seconda è quella legata alle graduatorie e
al fatto che con quest'atteggiamento la prospettiva
dell'Amministrazione regionale dovrebbe essere quella anche di
garantire un percorso di lavoro che ti porti poi ad una
stabilizzazione per costruirti una vita e per darti la possibilità
di fare il tuo percorso nella vita. Se ci limitiamo al fatto che
chi ha fatto un percorso di studio si inserisce in una graduatoria,
poi dopo si dice: "finiti i 36 mesi tu non potrai più fare in
questa regione nulla, perché...", fare un concorso, o fare
altro...diventa anche difficile per i giovani credere in questa
possibilità. Facciamo una valutazione complessiva di cosa si vuole
fare, verifichiamo un po' insieme quali sono le possibilità e poi
bisogna dare una risposta in modo che anche chi è qui in attesa di
capire se mai potrà essere o stabilizzato o avere ancora una
possibilità di lavorare in Valle sappia a che cosa riferirsi.
Prendiamo quindi questa risposta...quello che ci ha detto, che
andrà in Giunta una proroga di un anno; per quanto ci riguarda, una
proroga che nei prossimi mesi ci porterà a fare dei ragionamenti
sul territorio, ripeto: credo sia oggetto di valutazione anche da
parte vostra... Se il dirigente ha detto che le cose si stanno
gestendo bene, ci fa piacere, ma abbiamo l'area minori ormai
completamente gestita dalla Società di servizi, che è vero è una
convenzione che regola i rapporti con la Regione, però è sempre una
società terza che gestisce gli interessi dei cittadini e
soprattutto gli interessi preminenti delle persone. Grazie.
Presidente -
Grazie. Punto 12 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK