Consiglio Regionale della Valle d'Aosta - Oggetto del Consiglio n. 371 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 371 del 28 gennaio 2004 - Resoconto
OGGETTO N. 371/XII - Campagna di informazione sugli anni
2002/2003 relativa alle politiche del lavoro e della formazione nel
quadro delle finalità del Fondo Sociale Europeo.
(Interpellanza)
Interpellanza
Premesso che
- Con deliberazione di Giunta n. 1093 del marzo 2002 è stata
impegnata la spesa complessiva di € 556.830,00 per "la
realizzazione di una campagna di informazione e pubblicità per gli
anni 2002 e parte del 2003, relativa alla strategia regionale per
la formazione, l'istruzione e le politiche del lavoro ne quadro
delle finalità del Fondo Sociale Europeo";
- Nell'ambito di tale campagna pubblicitaria nel mese di
dicembre sono state pubblicate intere pagine sui giornali locali ed
affissi manifesti riportanti l'immagine di alcuni alberi natalizi e
lo slogan "Buon Natale e felice Lavoro-C'est le bon emploi qui nous
rend heureux";
I sottoscritti Consiglieri regionali
Interpellano
Il Presidente della Regione e l'Assessore delegato per
sapere:
1. come si concili tale campagna informativa con l'oggetto
della deliberazione di Giunta citata in premessa e qual è il suo
parere in merito;
2. qual è l'organismo che ha pianificato e definito la
campagna informativa di cui in premessa;
3. quanto incide nel budget complessivo la campagna di
dicembre 2003;
4. quali sono le altre azioni ad oggi già intraprese in
attuazione della deliberazione n. 1093/02.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Abbiamo presentato questa interpellanza, perché
nel periodo di Natale avevamo visto la città riempirsi di manifesti
anche graficamente accattivanti, simpatici, e li abbiamo rivisti su
tutta la stampa locale. Immagino che lei abbia ben presente
l'oggetto graficamente espresso su questi manifesti, che penso
molti consiglieri abbiano visto in giro per la città. Sicuramente
la grafica era accattivante, dicevo, ma molte persone si
interrogavano su quale fosse l'oggetto della promozione.
In effetti devo dire che l'oggetto di questa promozione sfugge
anche a noi:
"Fondo sociale europeo in Valle d'Aosta"
- si
leggeva -
"C'est le bon emploi qui nous rend heureux-Buon Natale
e felice lavoro".
Siamo rimasti perplessi perché questi
manifesti hanno comportato un investimento da parte
dell'Amministrazione regionale, tant'è che in effetti rientrano in
quell'incarico di durata 15 mesi inerenti la strategia regionale
per la realizzazione di una campagna di informazione e pubblicità
sulla formazione, istruzione e politiche del lavoro.
Devo dire che a noi sfuggiva quale fosse la comunicazione ad
illustrazione delle iniziative, peraltro numerose, che sono state
messe in piedi con le risorse del Fondo sociale europeo. Devo anche
dire che paradossalmente, mentre uscivano questi manifesti, usciva
anche il dato della flessione 4% degli impieghi nell'industria nel
2003. Ci domandiamo allora come si concili questa campagna di
informazione con gli obiettivi di quella campagna di informazione e
di sensibilizzazione sulle attività avviate dal Fondo sociale
europeo, cioè qual è il valore aggiunto che questa campagna ha
portato e qual è il risultato finale che è stato raggiunto.
Non sappiamo come sia stata pianificata questa campagna, ma
pensiamo sia comunque opportuno avere alcuni ragguagli sulle
decisioni che hanno portato a questo tipo di iniziativa.
Un'iniziativa che ci piacerebbe capire quanto possa incidere nel
ricco budget di ben 556.000 euro stanziati per l'informazione di
questi 15 mesi, e capire anche quali sono le altre azioni messe in
essere rispetto a una campagna pubblicitaria che, rispetto a
quell'incarico, volge al termine. Riconosciamo che sono state messe
in campo iniziative importanti di comunicazione, ad esempio il
supplemento settimanale delle "news" dell'Agenzia del lavoro,
dedicato esclusivamente agli obiettivi che vengono perseguiti con
gli stanziamenti del Fondo sociale europeo; ci sfugge, invece, il
senso di questa comunicazione. È vero che a Natale gli auguri non
si negano a nessuno, però è altrettanto vero che, a fronte della
possibilità di impiegare in maniera diversa e più mirata quelle
risorse importanti per la comunicazione, ci sembra, giungendo alla
fine del periodo di durata di questo incarico (15 mesi), che si
siano spese le risorse residue, rinunciando a fare comunicazioni
mirate alle tante iniziative.
Su questo argomento ci aspettiamo delle risposte che possano
chiarire questa campagna che ha creato non poche perplessità, non
solo in capo al nostro gruppo - il formalizzante di tale iniziativa
-, ma soprattutto in capo alle molte persone che, nel vedere queste
inserzioni a tutta pagina, sono rimaste perplesse sull'impiego di
risorse, le quali comunque sono risorse pubbliche!
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Credo che la campagna un risultato almeno
lo abbia raggiunto: quello di attirare l'attenzione del Consigliere
Frassy!
Se un consigliere regionale, attento come il Consigliere Frassy,
ritiene opportuno porre un'interpellanza su tale questione, vuol
dire che l'interesse è stato ben più ampio nell'opinione pubblica!
Questo era proprio l'obiettivo posto con l'approvazione della
deliberazione n. 1093/2002, che riguardava una campagna
pubblicitaria per il Fondo sociale europeo, relativo al fatto che i
Regolamenti della CE (il 1260/1999 e il 1159/2000) impongono ad
ogni Autorità di Gestione - in questo caso l'Autorità di Gestione
del Fondo e l'Agenzia regionale del lavoro - la pubblicità
dell'intervento e, in particolare, che si informino i potenziali
beneficiari finali e l'opinione pubblica, in merito al ruolo svolto
dalla Comunità in favore dell'intervento e ai risultati conseguiti
da quest'ultimo e, inoltre, le organizzazioni professionali, le
parti economiche e sociali, gli organismi per la promozione della
parità tra uomini e donne e le organizzazioni non governative
interessate in merito alle possibilità offerte dall'intervento. È
quindi un intervento ad ampio raggio e descriverò quali sono i temi
e la complessità che ha caratterizzato questo tipo di
intervento.
L'obiettivo è quello, dicevo, di informare l'opinione pubblica
attraverso uno strumento che aveva più possibilità di intervento.
Il progetto di comunicazione, oggetto di una gara di appalto e che
si è quasi concluso oggi, si è contraddistinto per il suo carattere
complessivo, diciamo generale, è differenziato nei suoi messaggi e
costituisce il momento iniziale di una strategia che l'Agenzia
regionale del lavoro attuerà nel corso dell'intera programmazione
2000-2006, e che porterà alla realizzazione di materiali mirati per
tipologie di "target" e illustranti le opportunità del Fondo
sociale in Valle d'Aosta.
Il progetto di comunicazione, che ha visto il suo svolgimento
negli anni 2002/2003, si è articolato in 3 fasi: fase di lancio,
fase centrale e fase conclusiva, all'interno delle quali sono stati
proposti 3 diversi messaggi ed utilizzati diversi canali in
relazione a determinati "target", accomunati da un'unica tipologia
di soggetti con messaggi bilingui. All'individuazione dei vari
messaggi e dei canali della campagna si è giunti a seguito di
un'analisi di contesto che ha determinato le linee guida di questa
strategia di comunicazione, di cui riportiamo solo alcuni degli
aspetti creativi principali; altri aspetti trovano spazio nel sito
dell'Amministrazione regionale alla voce "lavoro", nella sezione
dedicata alla "comunicazione".
L'esigenza di dare attuazione al Regolamento CE citato andava
unito all'esigenza che il messaggio istituzionale catalizzasse
l'attenzione e toccasse quindi la sfera emozionale delle persone:
il ricordo avrebbe successivamente suscitato l'identificazione del
Fondo sociale europeo e delle opportunità connesse con l'azione
dell'Amministrazione regionale per il lavoro e la formazione.
Queste considerazioni hanno prodotto 3 slogan: uno, finalizzato a
suscitare l'interesse della popolazione nei confronti di un nuovo
strumento; l'altro, caratterizzato da una fase più orientata verso
l'imprenditorialità e proprio a conclusione del percorso sono stati
prodotti materiali informativi cartacei (sono dei depliants in fase
di ultimazione), materiale multimediale e "spots" radiofonici
nonché manifesti ed avvisi stampa. Si è colta così l'occasione di
legare ad un evento atteso - il Natale - e sul quale l'attenzione
della popolazione è forte, un messaggio che diceva: "Crescono le
opportunità, cresciamo tutti noi e la nostra economia". In
quest'occasione, all'interno dei 3 "spots" radiofonici, 3
"testimonials" evidenziavano come l'investimento in formazione
avesse prodotto un'attività in proprio, un miglioramento di
carriera, quindi come l'investimento nella formazione diventasse
positivo.
Quanto incide nel budget? Il budget è di euro 556.830; sono
stati prodotti manifesti e "posters", pubblicità dinamica (sugli
autobus), pubblicità con depliants, pubblicità stampa, "spots"
radiofonici e radiogiornali, pubblicità multimediale oltre a
servizi di monitoraggio, coordinamento e gestione. Non tutte le 3
fasi hanno inciso, dal punto di vista finanziario, in pari misura,
bensì, il valore dalla fase finale della campagna, che ha visto
anche una rimodulazione dei canali e dei prodotti, è pari al 14,8%
pari a 82.575 euro, così articolati: pubblicità esterna (locandine,
manifesti e "posters" - che credo sono l'oggetto specifico
dell'interrogazione -), euro 16.000; pubblicità stampa e avvisi su
quotidiani, euro 25.000; pubblicità radiofonica, euro 11.000, e
altri costi, circa 16.000 euro, per produzione e spedizione.
I risultati ottenuti. Il progetto di comunicazione ha previsto 2
fasi di monitoraggio, di cui una già svolta, mentre la seconda
avverrà a spedizione ultimata dei depliants rivolti a famiglie ed a
imprese. I risultati sono i seguenti. Sono stati intervistati 300
tra i destinatari finali delle azioni del Programma operativo
regionale; dalle interviste sul campo l'86% degli intervistati ha
affermato di aver sentito parlare di Fondo sociale europeo tramite
la campagna e principalmente attraverso i seguenti mezzi: manifesti
(32%), giornali (24,3%), radio (10%); il 61% degli intervistati ha
percepito come Fondo sociale e Amministrazione regionale stiano
operando insieme per migliorare il mondo del lavoro e come ciò
susciti interesse; inoltre, a riprova della correttezza ed
incisività dei messaggi lanciati, alle parole "Fondo sociale
europeo" gli intervistati associano correttamente le parole
"lavoro, formazione, scuola, nuova imprenditorialità"; infine,
circa il 73% degli intervistati, ha compreso che Fondo sociale
europeo si rivolge a giovani, disoccupati, donne, svantaggiati
sociali, titolari d'azienda; solo un 11% non saprebbe identificare
i destinatari delle azioni del Fondo.
La campagna si è rivolta non solo verso l'opinione pubblica, ma
il sondaggio ha considerato anche i soggetti proponenti di azioni
co-finanziate dal Fondo sociale, quindi enti di formazione,
piuttosto che imprese che erano interessate all'utilizzo dei fondi.
Su 45 proponenti l'87% è venuto a conoscenza del Fondo sociale
europeo tramite il tipo di pubblicità che è stata fatta, il 46%
attraverso i giornali, il 18,5% attraverso i manifesti, la radio il
9,3%. Alla richiesta d'identificare l'utilità del Fondo sociale
europeo nei confronti dei soggetti proponenti, l'83% ha risposto
positivamente; solo il 3% non saprebbe rispondere ed il 53% si
dichiara disponibile a ripresentare in futuro un progetto per
ottenere il cofinanziamento del Fondo sociale europeo.
Il monitoraggio è stato effettuato verso i soggetti attuatori e
offre questi risultati: tra i 10 intervistati (enti di formazione e
scuole) il 100% ha compreso il messaggio della campagna Fondo
sociale europeo inteso come strumento per migliorare occupazione;
tra i 10 intervistati solo uno ritiene che la campagna sia stata
superflua, mentre 9 dichiarano che è stata: "molto pertinente,
azzeccata, interessante, efficace, gradevole, visibile, esaustiva".
A questo punto credo che non le rimangano parole per la replica,
Consigliere Frassy! Se si lega questa risposta al fatto che il 50%
tra loro dichiara che la campagna ha avuto un effetto positivo
anche per il loro lavoro sul territorio, si nota come anche gli
attuatori abbiano beneficiato indirettamente di maggior
riconoscibilità e visibilità grazie alla campagna, a tutto
beneficio dei destinatari finali…
(interruzione del Consigliere Frassy, fuori
microfono)
… la fonte è sempre all'interno
della campagna, chi ha gestito
tutto…
Penso che i dubbi siano stati sfatati, ma per sfatare i dubbi
vorrei dire questo. Il Consigliere Frassy ha citato un dato
relativo all'occupazione nel settore industriale. Vorrei ricordare,
invece, che il 23 gennaio si è riunito il Comitato di sorveglianza
del programma operativo europeo Fondo sociale obiettivo 3 della
Valle d'Aosta, al cui interno sono rappresentati, oltre alla
Commissione, il Ministero del "Welfare", il Ministero del tesoro,
il Ministero delle pari opportunità, le organizzazioni sindacali e
gli imprenditori, Comitato che ha espresso unanimemente valutazioni
positive sullo stato di attuazione del programma che ha ricevuto
anche una premialità di oltre 2 milioni di euro; per cui, nel
complesso, i fondi a disposizione della Valle d'Aosta per il
periodo 2000-2006 ammontano oggi a 94 milioni di euro, ovviamente
il 55% di questi è già stato impegnato, quindi sono stati
realizzati a metà programmazione gli obiettivi che ci si proponeva.
Va detto che le azioni messe in atto dall'Agenzia del lavoro hanno
toccato, nel periodo 2000-2003, 16.000 utenti, cosa che mi pare
oltremodo significativa.
Sempre all'interno di questo comunicato è emerso che la Valle
d'Aosta, oggi, ha già raggiunto gli obiettivi fissati per il 2005
dalla Strategia europea per l'occupazione a Lisbona, sia per quanto
riguarda l'occupazione in termini generali che l'occupazione
femminile. Da questo punto di vista, al di là dei manifesti, credo
vi sia un'azione dell'Amministrazione regionale che bada ai
contenuti. La pubblicizzazione è un aspetto di un'azione più
complessiva, comunque mirata a migliorare l'occupazione in Valle e
la qualificazione professionale; ritengo che questi obiettivi siano
stati ampiamente raggiunti, quanto meno sono stati riconosciuti da
organismi esterni alla Regione, che hanno anche il compito di
valutazione sull'azione della Regione stessa. Se non è convinto
adesso…
Président - La parole au Conseiller Frassy.
Frassy (CdL) - Non è stata convincente la sua risposta,
Assessore, e in sintesi cercherò di argomentare quali sono le tante
perplessità che rimangono.
Innanzitutto la nostra interpellanza non voleva fare né le lodi,
né il processo alla gestione dei finanziamenti del Fondo sociale
europeo. Non siamo entrati nel merito dei progetti sostanziali, ci
siamo soffermati sulla campagna di informazione e comunicazione
nella sua parte finale, nella parte di dicembre, di un mese fa.
Una breve parentesi sulle valutazioni positive espresse dal
Comitato di sorveglianza: sono valutazioni che nascono dalla
gestione complessiva delle risorse e dubito che abbiano avuto il
tempo e l'interesse di soffermarsi su quello che è accaduto a
dicembre. Noi, invece, riteniamo che sia opportuno soffermarci su
quanto accaduto a dicembre, per evitare che accada nuovamente,
perché lei ha dato un ampio affresco delle tante attività di
comunicazione fatte nell'ambito della campagna di informazione e
pubblicità del fondo, ma noi non ci siamo soffermati su tutte
quelle azioni: abbiamo addirittura premesso nell'illustrare
l'interpellanza che una buona parte di quelle iniziative erano
valide! Abbiamo anche citato degli esempi significativi, come ad
esempio le "news" dell'Agenzia del lavoro.
Riteniamo che la deliberazione n. 1093 del marzo 2002 sia quanto
meno bizzarra e discutibile perché, da quello che lei ha enunciato,
è emerso come quella campagna di informazione e pubblicità avrebbe
dovuto essere a sostegno dell'attività del Fondo sociale europeo.
Assessore, su questo le contestiamo di aver violato le impostazioni
del POR regionale, perché nel POR - che è stato scritto dal suo
Assessorato e che vorrei ricordarle! - nel completamento di
programmazione datato 2002, nell'asse "F", in cui sono indicate le
misure di informazione e pubblicità, si dice una cosa precisa e la
si quantifica: si dice che per la realizzazione del presente piano,
periodo 2000-2006, verranno stanziati euro 273.526 a valere sulle
risorse previste dalla misura "F2", che verranno utilizzati per le
attività a carattere generale, per la promozione del programma
operativo regionale e per le attività informative! Si dice anche
che specifici - sottolineo "specifici" - progetti sulle misure e le
risorse previste verranno stanziati invece sulle singole misure.
Ora, la deliberazione n. 1093/2002 fa riferimento a specifiche
situazioni, mentre la campagna di dicembre nulla ha di specifico;
di conseguenza, è una campagna che avrebbe dovuto rientrare in un
tetto più basso, quello di 273.000 euro rispetto ai
556.000…
(interruzione dell'Assessore Ferraris, fuori
microfono)
… sì, complessiva, ma in realtà la
campagna che lei ha citato va a sostenere l'utilizzazione delle
risorse del Fondo sociale europeo! Comunque riteniamo che la sua
conclusione delle 3 fasi di lancio sia "il massimo dei minimi",
perché lei ci dice che la campagna pubblicitaria ha una fase di
lancio, una centrale e una conclusiva…
ha detto tutto senza aver detto assolutamente nulla!
Voglio solo evidenziare che questa campagna di dicembre è stata
assunta al di là di tutte le previsioni contenute nel POR, da lei
ricordate a premessa della sua risposta e che voglio ricordare
nella replica: si dice che la Regione individua gli obiettivi
specifici e che la comunicazione deve perseguire dei "target" ben
individuati, in cui vengano enunciate le azioni messe in atto. Ora
lei mi indichi quali sono le azioni che vengono enunciate, facendo
gli auguri di Natale!
Pensiamo che questa iniziativa sia deprecabile; va a conclusione
di una campagna di informazione che è stata sicuramente efficace,
ma se la conclusione di questa fase era quella di spendere i
residui 82.000 euro facendo gli auguri di Natale, penso che abbiamo
fatto dei pessimi auguri di Natale! Su questa considerazione
dichiariamo la nostra insoddisfazione per la scelta che l'Agenzia
del lavoro - come responsabile della programmazione dell'azione
informativa - ha fatto. Riteniamo abbia fatto una pessima scelta;
nella fretta di chiudere questa campagna, l'Agenzia del lavoro ha
dimenticato forse quelli che erano i principi di informare su
iniziative concrete.
Ritengo che si vada a considerare quanto sopra nelle prossime
iniziative di comunicazione, perché questo tipo di comunicazione
non ha assolutamente centrato i principi stabiliti, fra l'altro,
dai Regolamenti comunitari e fatti ovviamente propri dal POR per il
periodo 2000-2006.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK