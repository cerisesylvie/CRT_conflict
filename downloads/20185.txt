Consiglio Regionale della Valle d'Aosta - Oggetto del Consiglio n. 170 del 5 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 170 del 5 novembre 2003 - Resoconto
OGGETTO N. 170/XII - Destinazione della struttura "Ecole des
neiges" nel Comune di La Thuile". (Interrogazione)
Interrogazione
Richiamata l'interrogazione discussa il 19 marzo scorso,
avente per oggetto "l'utilizzo della struttura Ecole des neiges nel
comune di La Thuile", e in particolare le dichiarazioni rese in
aula dall'allora Assessore Agnesod il quale, dopo aver ribadito la
volontà di continuare ad operare sulla strada della vendita
mantenendo il vincolo di destinazione sull'intera area, affermava
però: "… che stiamo analizzando un
percorso che in un futuro prossimo potrà essere aggiuntivo
addirittura al piano vendite… si tratta
dell'innovativa strada della "cartolarizzazione";
… la stiamo approfondendo e dovremo
riuscire entro la fine della legislatura ad avere uno schema
operativo di lavoro su cui operare nei prossimi anni";
Sottolineato che occorrerebbe al più presto risolvere una
volta per tutte questa annosa situazione anche nel rispetto delle
esigenze di sviluppo e di occupazione della comunità di La
Thuile;
Preso atto che sia ancora possibile ed auspicabile una
valorizzazione dell'area e un utilizzo diversificato della
struttura in accordo con l'Amministrazione comunale;
I sottoscritti Consiglieri regionali
Interrogano
l'Assessore competente per sapere:
1) qual è la situazione attuale in merito all'area in
oggetto;
2) se vi sono stati ultimamente degli incontri con i
rappresentanti dell'Amministrazione comunale di La Thuile in merito
alla destinazione dell'area e della struttura;
3) se sono già state individuate, alla luce anche delle
dichiarazioni riportate in premessa, delle nuove azioni finalizzate
a risolvere l'annoso problema.
F.to: Lanièce - Salzone
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - In merito a questa interrogazione occorre
ribadire quello che probabilmente è già a conoscenza dei
consiglieri, vale a dire che abbiamo un'area in stato di abbandono
e, con il tempo, soggetta ad un degrado naturale. Il progetto di
realizzazione de "L'Ecole des Neiges" è stato abbandonato nel
passato e, successivamente, nell'ambito delle dismissioni della
Regione sono state inserite delle aste in cui è stato espressamente
indicato un vincolo voluto dal Comune di La Thuile. Il Comune di La
Thuile allora voleva un'introduzione di una destinazione per tutto
il complesso a struttura ricettiva alberghiera.
Nell'interrogazione si chiede se vi sono stati nuovi incontri;
c'è stato effettivamente un nuovo incontro con l'Amministrazione di
La Thuile e con la Direzione del patrimonio, durante il quale è
emersa la disponibilità dell'amministrazione comunale a rivedere la
destinazione dell'area e quindi a rimuovere la condizione
risolutiva. Dall'incontro è emerso che l'area è compresa in una
zona C 4/14/2 con destinazione servizi pubblici; l'area è soggetta
a PUD (Piano urbanistico di dettaglio).
Nel 1987 la Regione aveva presentato un PUD relativo all'area
che prevedeva la destinazione della stessa a complesso scolastico
sportivo e ricettivo alberghiero. Tale PUD non risultando ad una
prima lettura degli atti soggetto a termine, sarebbe tuttora in
vigore, anche se sarebbero necessari ulteriori approfondimenti;
comunque, al fine di poter destinare l'area a fini diversi, quali
fini residenziali o alberghieri, diversi da quelli previsti nel PRG
e nel PUD, è necessario che il comune approvi una variante al piano
e che successivamente venga ripresentato un nuovo PUD ad iniziativa
pubblica o privata.
Per quanto concerne la "cartolarizzazione", attualmente non si
ritiene ancora praticabile, in quanto manca nell'ordinamento
regionale una norma che preveda tale modalità di dismissione del
patrimonio pubblico. Si evidenzia inoltre che la cartolarizzazione
è un'operazione finanziaria con costi elevati, non giustificabili
per l'alienazione di un singolo immobile. È ancora in predicato,
essendo nel piano delle dismissioni, l'introduzione o meno nella
prossima asta di questo bene; stiamo confrontandoci con il Comune
se è il caso di soprassedere all'esperimento dell'asta, per
permettere al Comune di avviare le pratiche che possono in qualche
modo rendere appetibile o comunque rendere l'area disponibile ad
altre destinazioni rispetto a quelle attuali.
Président - La parole au Vice-président Lanièce.
Lanièce (SA) - Prendiamo atto della risposta dell'Assessore.
Questa struttura ha visto anni e anni di discussione in
quest'aula. In effetti, nessuno pensava che si potesse ancora
realizzare "L'Ecole des Neiges", ma il problema era invece quello
di riuscire a dare una destinazione al più presto a quest'area che
è dismessa, fatiscente e non serve a nulla; in effetti, un'area
assegnata a qualche destinazione potrebbe anche portare ad uno
sviluppo economico della stessa comunità di La Thuile.
In passato sono state esperite diverse aste, tutte andate
deserte; questo segnale avrebbe dovuto essere subito recepito,
perché voleva dire che l'intera area non aveva acquirenti, forse
anche per le sue dimensioni e forse anche perché esisteva questo
PUD, questo vincolo ricettivo alberghiero, troppo "vincolante" per
possibili acquirenti. Finalmente, dopo diversi anni, durante i
quali si è proceduto a tali aste pubbliche, sempre andate deserte,
sembra che si prospetti all'orizzonte dalle parole dell'Assessore
la possibilità di voler cambiare qualcosa; per primo, sembra che si
voglia rivedere questo vincolo di destinazione, di concerto con
l'amministrazione comunale, per permettere all'amministrazione
comunale di sviluppare e di dare una destinazione a quest'area, in
modo da poter trovare degli acquirenti interessati ad acquistarla,
in parte o tutta.
Secondariamente è anche importante - una volta tolto il PUD -
frazionare quest'area, perché con il frazionamento, magari
suddiviso in 2 o 3 lotti, è possibile trovare diversi acquirenti.
Una parte potrebbe rimanere allo stesso Comune di La Thuile ed
essere destinata ad attività ricettiva alberghiera, un'altra parte
potrebbe essere destinata anche ad uso scolastico, come la Regione
- lo ricordava l'Assessore - aveva prospettato in anni passati e,
un'altra parte, potrebbe essere destinata a eventuali investimenti
privati. Penso che questa sia la cosa migliore da fare: capire che,
visto che finora nulla si è mosso, e cioè nessuno ha fatto delle
offerte, c'è qualcosa che non funziona ed è probabilmente
l'esistenza di questo vincolo. Ritengo possa essere interesse della
stessa comunità di La Thuile togliere tale vincolo e frazionare
l'area, proprio al fine di trovare degli acquirenti.
Per quanto riguarda la "cartolarizzazione", prendiamo atto che
per ora non è possibile esperirla; io l'avevo indicata solo perché
il precedente Assessore l'aveva a sua volta indicata nella risposta
alla mia precedente iniziativa. Sicuramente con la scelta della
cartolarizzazione questo problema si poteva risolvere a breve e
avrebbe rappresentato una strada innovativa per quanto riguarda
tutto il patrimonio immobiliare regionale. Oggi apprendiamo che
quanto allora detto dall'ex Assessore Agnesod è di difficile
attuazione, e quindi accantoniamo questa strada.
Invitiamo l'Assessore ad incontrare di nuovo l'Amministrazione
comunale di La Thuile, per verificare la volontà di modificare
questo vincolo, per evitare di fare un'altra asta e vederla di
nuovo deserta… altrimenti fra 6 mesi
saremmo di nuovo qui a presentare la stessa iniziativa e a
chiedere: "dopo l'ennesima asta andata deserta, cosa volete fare?"
Credo che si debba invece dare concretezza all'agire e che sia
nell'interesse della Regione - ma soprattutto della comunità di La
Thuile - modificare questo vincolo di destinazione, in modo da
utilizzare quest'area a fini sicuramente utili alla stessa
comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK