Consiglio Regionale della Valle d'Aosta - Oggetto del Consiglio n. 994 del 24 gennaio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 994 del 24 gennaio 1990 - Resoconto
OGGETTO N. 994/IX - Servizi a favore delle persone affette da
disturbi psichici ed assistite dal servizio sanitario pubblico
(Interpellanza).
Presidente - Do lettura dell’interpellanza
presentata dai Consiglieri Mafrica e Bajocco:
INTERPELLANZA
Verificato che dall’esame delle deliberazioni
della Giunta regionale risultano ancora numerosi i provvedimenti
amministrativi che riguardano persone affette da disturbi psichici
ricoverate in istituti esterni alla Valle
d’Aosta;
ricordati alcuni recenti episodi di cronaca che hanno coinvolto
persone socialmente emarginate e con problemi di natura
psichica;
allo scopo di avere un quadro generale di una problematica di
particolare interesse umano e sociale;
i sottoscritti Consiglieri regionali del Gruppo co-munista
interpellano
la Giunta regionale per conoscere:
1) i dati suddivisi per sesso e classi di età relativi a persone
con problemi psichici, assistite dal Servizio sanitario pubblico
negli anni 1988 e 1989. (Risulterebbero utili, inoltre, copie del
piano di lavoro per il 1989 e della relazione annuale per il 1988
presentate dall’Unita Operativa di Psichiatria)
;
2) il numero di persone con tali problemi ancora ricoverate
fuori Valle;
3) la tipologia e la dislocazione delle strutture e dei servizi
a disposizione in Valle per le persone con disturbi psichici;
4) le intenzioni della Giunta in ordine ai provvedimenti da
prendere per una migliore organizzazione di tali tipi di
servizio.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Verificando le deliberazioni della
Giunta, vediamo ancora sovente che esistono numerosi casi di
persone residenti in Valle che sono ricoverate in istituti esterni
alla Valle d’Aosta; si tratta prevalentemente di
persone che hanno disturbi di orgine psichiatrica.
Vogliamo anche ricordare che negli ultimi tempi nelle cronache
regionali abbiamo potuto avere notizia di casi che hanno coinvolto
persone con questo tipo di disturbi in fatti di cronaca nera.
Ora, da qualche anno in questa Regione il tema della malattia
psichica e degli interventi regionali per andare incontro a questo
tipo particolare di pazienti è stato un po’
dimenticato, e il non parlarne non ha sicuramente aiutato una
soluzione di casi che per gli interessati e per le famiglie sono
questioni che ogni giorno rappresentano un dramma.
Lo scopo di questa interpellanza è quello di riattirare
l’attenzione dell’Esecutivo e di
questo Consiglio sul problema, per riprendere le fila di un
discorso che non può più essere dimenticato, perchè le sofferenze
delle famiglie, anche se noi non ce ne occupiamo, permangono.
Abbiamo, quindi, chiesto di conoscere dei dati per avere qualche
elemento su quante persone sono ricoverate fuori Valle, quante sono
state assistite dal servizio sanitario pubblico nelle sue più
diverse forme e per verificare anche quali sono le intenzioni della
Giunta rispetto ai problemi che vengono presentati da questa parte
in difficoltà della nostra società.
Attendiamo da parte dell’Assessore delle risposte
precise per quello che riguarda i casi e gli interventi, attendiamo
anche una ripresa dell’attenzione e delle proposte
per le soluzioni da dare a questi problemi che coinvolgono una
parte comunque abbastanza rilevante della
popolazioneval-dostana.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Il primario dell’Unità
operativa di psichiatria mi ha comunicato che allo stato attuale
non è possibile fornire dati suddivisi per sesso e per classi di
età relativi a persone con problemi psichici assistite dal servizio
sanitario pubblico, in quanto per le stesse non è previsto
l’apposito rilevamento. I dati più recenti
disponibili sono contenuti nella relazione annuale 1988 del
servizio ospedaliero, che posso trasmettere in sintesi ai colleghi
interpellanti.
Il primario dell’Unità operativa di psichiatria
mi ha fatto inoltre pervenire la relazione da lui tenuta al
convegno di Gardone Riviera sulla organizzazione, lo sviluppo, le
possibilità operative dei servizi psichiatrici territoriali della
Valle d’Aosta, che posso fornire in copia agli
interpellanti. Dalla stessa vi possono essere ricavati i dati che
rispondono al punto 1) dell’interpellanza.
Ho fatto predisporre un grafico per visualizzare meglio i dati
statistici relativi agli ultimi anni. Adesso si vedrà che
sostanzialmente l’andamento dei ricoveri e delle
consulenze ospedaliere è in rettilineo, non presenta impennate
verso l’alto, ma è anzi in leggera flessione. Con
ciò, non si vuole certo indulgere all’ottimismo
sulla salute psichica di tanti nostri concittadini, perchè
purtroppo siamo tutti consapevoli dei drammi venuti ancora
ultimamente alla ribalta della cronaca in Valle
d’Aosta, come di tante altre situazioni meno
clamorose o drammatiche ma certamente non meno penose per tante
famiglie.
La relazione annuale per il 1989 non è ancora pronta, mi farò
premura appena mi sarà pervenuta di trasmetterne copia ai colleghi
interpellanti.
Circa l’assistenza fuori Valle, sottolineo che
l’USL eroga prestazioni di diagnosi e cura per
patologie psichiatriche presso il presidio "Fatebene Fratelli" di
S.Maurizio Canavese, in regime di ricovero, e che i venti posti
convenzionati con tale istituto vengono ad integrare i ventiquattro
posti letto di cui dispone il reparto ospedaliero regionale.
Preciso che il numero dei soggetti appartenenti alla categoria
di ricoverati negli ex ospedali psichiatrici ed ancora ospitati in
istituti fuori dalla Regione sono trentotto.
Allo stato attuale l’assistenza psichiatrica in
Valle è erogata attraverso le seguenti strutture:
dall’Unità operativa di psichiatria del presidio
ospedaliero, con disponibilità di ventiquattro letti, di cui sei in
day hospital; tramite l’erogazione di prestazioni
ambulatoriali di diagnosi e cura del poliambulatorio di Donnas e di
quello annesso al reparto ospedaliero, nonchè degli ambulatori
distrettuali di Verrès, Chatillon, Gignod e Saint-Pierre. Circa le
determinazioni per il futuro, preciso che,
nell’ambito della deliberazione regionale di
applicazione degli standards ospedalieri sono stati previsti
ventinove posti letto, di cui ventuno in elevata assistenza, cinque
di riabilitazione e tre di lunga degenza.
Per la riorganizzazione e l’assistenza
psichiatrica, seguendo le indicazioni del decreto ministeriale
sull’applicazione degli standards e quello del
progetto obiettivo del piano sanitario nazionale 1990-94, in corso
di adozione e finanziamento, si dovrà procedere secondo un modello
comprendente le attività ospedaliere, quelle residenziali e
semiresidenziali di terapia e risocializzazione, avvalendosi a tal
fine del piano straordinario degli investimen-ti, di cui al decreto
29 agosto 1989, n. 321, e del DPCM del 22 dicembre 1989, che dà le
indicazio-ni per come accedere ai finanziamenti di questo
piano.
Tengo a disposizione la documentazione per
l’interpellante, che gli farò pervenire, e voglio
ancora aggiungere, per quanto concerne
l’applicazione della legge 180 che
c’è uno studio fatto dall’assemblea
dell’USL, che è in possesso della Giunta e che
stiamo esaminando, per individuare la zona dove creare un primo
complesso.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Devo distinguere il giudizio sulla
risposta in due parti. Ringrazio l’Assessore per i
dati che mi ha fornito e che mi darà in copia successivamente.
Mi pare che su questa parte comunque venga confermata
l’esistenza di un problema che ormai si trascina da
tempo, perchè sono trascorsi anni da quando è stata varata la legge
180 e noi abbiamo ancora trentotto casi in istituti diversi e venti
casi al "Fatebene Fratelli" di S.Maurizio Canavese, che non siamo
riusciti a risolvere con strutture presenti nella nostra Regione.
Questo aspetto credo non possa essere trascurato, perchè
indubbiamente la lontananza dalla nostra Regione crea delle
difficoltà alla famiglia e comunque fa sì che il controllo, che può
esercitare il servizio sanitario regionale sulle prestazioni
assistenziali che vengono fornite a questi pazienti, possa essere
molto ridotto. Quindi auspichiamo un intervento che possa aiutare
la nostra Regione a prendere direttamente a suo carico
l’assistenza a questi pazienti.
Volevo invece dire che mi è sembrata un po’ più
confusa la parte di risposta dell’Assessore relativa
alle intenzioni e alla proposta. Mi pare che in questo caso
l’Assessore abbia fatto riferimento a standards, a
prescrizioni di leggi, ma che non abbia enunciato il proposito di
realizzare un progetto definito articolato in un certo modo. In
questo campo ho l’impressione che non si sia
maturata una proposta che risolva, almeno in modo soddisfacente,
delle situazioni che sicuramente sono presenti, come i dati
dimostrano, anche nella nostra Re-gione.
Ci riserviamo, dopo aver esaminato le relazioni fornite dal
primario, di tornare sull’argomento con delle
proposte, perchè questo Consiglio possa fare dei passi in avanti
nella soluzione di problemi che per le famiglie interessate sono
indubbiamente molto pesanti.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK