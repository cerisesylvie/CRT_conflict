Consiglio Regionale della Valle d'Aosta - Oggetto del Consiglio n. 1783 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1783 del 2 febbraio 2016 - Resoconto
OGGETTO N. 1783/XIV - Interpellanza: "Interventi per
garantire l'attività e la fruibilità del Parco regionale del Mont
Avic".
Viérin M. (Presidente) -
Punto n. 32 dell'ordine del
giorno. La parola al Consigliere Bertin.
Bertin (ALPE) -
Grazie Presidente.
Quest'interpellanza riguarda il Parco del Mont Avic, ma potrebbe
riguardare anche tante altre strutture simili nel settore
naturalistico, ma anche in altri settori. Nel caso specifico i
parchi caratteristici della Valle d'Aosta hanno un'importanza
rilevante e vanno sostenuti, valorizzati per molte ragioni sia di
rispetto dell'ambiente che di promozione turistica, eccetera. Negli
anni questa struttura, come altre simili, ha avuto delle riduzioni
significative degli stanziamenti da parte della Regione, riduzioni
che mettono in difficoltà poi l'operatività di questa come di altre
strutture simili. Fra queste una che ha delle difficoltà ad essere
mantenuta è quella riguardante il centro visitatori presenti nel
parco, attività che servono anche per valorizzare l'intera attività
del parco e che hanno una funzione divulgativa importante. Esse
sono sostenute con la partecipazione dei Comuni, che in questi anni
hanno assicurato un'apertura minima di queste strutture,
sufficiente a mantenerle aperte. Se guardiamo i bilanci e le
prospettive, a forza di ridurre diventerà sempre più difficile
garantire quest'apertura minima e comunque dare un senso alla
presenza di questo parco.
Passando alle domande previste da me nell'interpellanza,
volevamo sapere il costo di realizzazione, di gestione e il numero
dei visitatori nei centri visitatori; inoltre se l'apertura di
questi centri nel parco sarà garantita anche per gli anni prossimi,
il problema è proprio avere una prospettiva di lungo periodo,
perché, a mio avviso, le conseguenze negative potrebbero essere
significative e avere una stabilità in questo senso importante. La
terza domanda riguarda più in generale se e come il Governo
regionale intende intervenire per assicurare la piena attività del
Parco del Mont Avic. Con la quarta domanda si chiede la situazione
finanziaria e lo stato delle attività delle altre riserve naturali
della nostra regione. Potrebbe essere anche l'occasione di avere un
incontro in commissione per poi scendere più nei dettagli rispetto
a questa e ad altre problematiche che certo in Consiglio non
possono essere sviluppate nei loro dettagli. Grazie.
Presidente -
Grazie collega Bertin. La parola
all'Assessore Testolin.
Testolin (UV) -
Grazie Presidente.
Rispondo volentieri in merito ad un argomento che è molto
sentito all'interno dell'Assessorato e in maniera puntuale cercherò
di dare delle risposte precise. In riferimento al primo punto
dell'interpellanza, cioè al costo di realizzazione, di gestione e
al numero di visitatori delle strutture richiamate in premessa,
siamo a segnalare che, per quanto riguarda il centro visitatori di
Champorcher che è stato inaugurato nel 1999, il suo costo di
realizzazione comprensivo degli allestimenti ammonta a circa 1,75
milioni di euro, mentre il costo annuo complessivo di gestione
della struttura, riferita all'annualità 2015, è di circa 28 mila
euro. Il fabbricato comprende altresì una base operativa a
disposizione dei guardia parco e una foresteria utilizzata da
ricercatori e studenti che generano per l'Ente Parco introiti a
titolo di rimborso spese che, seppur marginali, possono contribuire
alla gestione dello stesso. Con riferimento invece al centro
visitatori di Champorcher, Villa Biamonti, inaugurata nel 2014, si
segnala che il costo di realizzazione allestimenti è stato pari ad
euro 1,43 milioni di euro, mentre il costo annuo di gestione della
struttura, relativamente sempre al 2015, ammonta a circa 11.300
euro. A questi dati vanno aggiunte le spese di gestione sostenute
direttamente dal Parco con personale interno per l'apertura nei
periodi di bassa stagione. Per quanto riguarda i dati relativi al
numero di visitatori, il centro di Champorcher, relativamente al
2015, ha fatto registrare circa 3040 presenze, mentre a Champdepraz
si è avuto un riscontro di circa 5000 presenze durante il 2015.
In merito al secondo quesito: "se l'apertura dei centri
visitatori del Parco sarà garantita anche negli anni a venire e se
siano state valutate le ricadute negative nell'area del Parco
dovute ad un'eventuale chiusura o ulteriore ridimensionamento dei
centri visitatori", si sottolinea come l'eventualità di una
chiusura dei centri non sia mai stata ipotizzata, anche tenuto
conto dell'importanza e del ruolo essenziale svolto da tali
strutture ai fini divulgativi e turistici, così come bene
evidenziato dai documenti programmatici dell'Ente, quali il piano
della
performance
dell'Ente 2016-2018 e la dichiarazione
ambientale EMAS 2015-2017, nella quale, tra l'altro, si evidenzia
un andamento costante dei dati relativi ai centri visitatori e un
aumento dei flussi turistici nel vallone di Champdepraz. Le due
strutture risultano peraltro anche essenziali per l'attività di
divulgazione, com'è stato spiegato dal collega Bertin, e anche a
fronte di questa non intenzione di chiudere i centri pertanto non è
stata mai fatta una valutazione in merito ad eventuali ricadute
negative di questa scelta.
Per quanto attiene il terzo punto dell'interpellanza: "se e come
il Governo regionale intenda intervenire per assicurare la piena
attività del Parco in questione", va sottolineato che nel complesso
delle rimodulazioni del bilancio regionale dovute al
ridimensionamento delle risorse complessive emerge come
evidentemente anche per il Parco naturale del Mont Avic si siano
operati dei ridimensionamenti sui contributi erogati, il cui calo
si attesta tuttavia intorno ad un 10 percento rispetto ai
trasferimenti che venivano erogati nel 2012, a testimonianza
comunque di un'attenzione e di una volontà di sostenere la piena
attività del Parco, per il 2016 l'Amministrazione regionale
assicura all'Ente un trasferimento pari a 890 mila euro.
Evidentemente, prendendo atto di una contrazione dei trasferimenti
regionali diretti, l'Ente sarà chiamato a mettere in atto opportune
valutazioni gestionali che consentano di proseguire, e dove
possibile di potenziare, le attività di apertura dei centri: prima
tra tutte l'attivazione di progetti europei finalizzati alle
iniziative di promozione e gestione del Parco, sulle quali poter
spesare parte delle azioni da realizzare e per garantire il
mantenimento di tutte le attività attualmente già gestite dal Parco
stesso. A tale proposito è con piacere che segnaliamo come la
Regione sostenga l'Ente Parco nell'attivazione di nuovi progetti
europei e nello specifico proprio in quest'ottica parteciperà in
qualità di
partner
al progetto di cooperazione
transfrontaliera 2014-2020
Visit Alp
, volto alla creazione
di una rete di centri e musei delle aree protette, al fine di
promuovere la conoscenza e le opportunità di promozione del
territorio che queste strutture possono sicuramente stimolare. A
completamento degli interventi che il Parco dovrà mettere in campo
si sottolinea, come già peraltro avvenuto e come anche già
sottolineato nelle premesse sviluppate dal collega, la necessità
del coinvolgimento dei Comuni interessati, oltre che degli
operatori del comprensorio, per un'operazione sinergica di sostegno
alle attività dell'Ente stesso e di valorizzazione del comprensorio
nel suo insieme.
In merito al quarto punto: "qual è la situazione finanziaria e
lo stato delle attività delle altre riserve naturali della
regione", segnaliamo come i fondi di bilancio dedicati alle altre
riserve naturali regionali e ai siti della
rete Natura 2000
abbiano subito un fisiologico ridimensionamento nel corso degli
ultimi anni. Per l'anno 2016 il bilancio regionale prevede una
dotazione complessiva di circa 75 mila euro per le varie attività
relative alle aree protette della nostra regione, alla gestione
ordinaria, alla promozione e divulgazione. Considerato il numero
dei siti e la loro estensione, è evidente come tali somme dovranno
essere implementate necessariamente dal reperimento di risorse
comunitarie, come già sopra evidenziato anche per il Parco naturale
del Mont Avic e così come già avvenuto nella passata programmazione
in cui si è fatto un massiccio ricorso ai fondi europei. Importanti
risorse comunitarie sono in effetti state impiegate nella vecchia
programmazione per le attività di creazione del sistema di
promozione
VIVA-Valle d'Aosta unica per Natura
, per
l'approfondimento delle conoscenze, per la realizzazione di
importanti interventi di recupero e valorizzazione, vedi la riserva
naturale di
Les Îles
a Saint-Marcel, piuttosto che il lago
di Villa, piuttosto che i sentieri e l'allestimento di strutture
espositive come
Maison Gargantua
.
In conclusione, considerato che non si ipotizza ad oggi un
aumento delle dotazioni ordinarie, si evidenzia che, per assicurare
tali attività, si farà pertanto riferimento alle opportunità
offerte dai programmi europei e in tal senso la struttura
competente ha già provveduto ad elaborare cinque proposte
progettuali di cooperazione transfrontaliera ALCOTRA, che saranno
presentate nel bando in scadenza il prossimo 15 febbraio e, se lo
riterrete opportuno, assolutamente saremo disponibili a presentare
anche questo tipo di interventi in commissione consiliare.
Presidente -
La parola al Consigliere Bertin.
Bertin (ALPE) -
Grazie Presidente.
Come accennavo in premessa per questo tipo di valutazione, è
meglio evidentemente un incontro in commissione che non
un'interpellanza in Consiglio, nel quale non si può scendere nei
dettagli. In termini generali però bisogna tenere in considerazione
che questo settore è un settore importante per una Regione come la
nostra. Va bene ed è essenziale usufruire di tutte le possibilità
fornite dai fondi europei, bisogna però altrettanto avere un'idea
generale di come far funzionare queste strutture e anche inventarsi
qualcosa, sono degli aspetti importantissimi per una Regione come
la nostra. Negli anni, tra l'altro, si sono investite molte risorse
nel settore. Accennava prima a quanto si è speso per realizzare
questi centri visitatori all'interno del Parco del Mont Avic, non
ci vorremmo trovare nella situazione paradossale che, dopo aver
speso tutti questi soldi, alla fine questi centri si chiudono
perché non ci sono più risorse. Questa è una paura che non esiste
soltanto per questa struttura, perché nel tempo diventerà sempre
più difficile tenere aperto, bisogna però riuscire a garantire
l'attività di questi parchi e di queste strutture, altrimenti le
risorse a disposizione restano soltanto per il mantenimento della
struttura e basta e le attività non si riescono più a fare e la
stessa ragione di esistere del Parco o di altre situazioni simili
alla lunga viene a sminuirsi.
È pertanto un settore nel quale bisogna intervenire e
intervenire con una programmazione, perché se la tendenza è questa,
nel medio, neanche nel lungo periodo, il rischio che questa e altre
strutture simili si trovino in una situazione di
impasse
tale da non riuscire a continuare a fornire delle attività, tipo
quella del centro visitatori, non è così remota. Se si guarda e si
legge rapidamente la relazione di bilancio approvata di recente, ci
si rende conto che ci sono pochi margini di manovra. L'invito
pertanto è a seguire attentamente questo settore, poi magari a
programmare un incontro in commissione per valutare più
attentamente ogni singolo aspetto delle varie riserve e dei parchi
presenti sul territorio della nostra regione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK