Consiglio Regionale della Valle d'Aosta - Oggetto del Consiglio n. 730 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 730 del 23 giugno 2021 - Resoconto
OGGETTO N. 730/XVI - Reiezione di mozione: "Impegno ad
individuare nel bilancio regionale le risorse necessarie alla
realizzazione dell'impianto di tiro a volo nel Comune di
Châtillon".
Bertin (Presidente) -
Consiglieri, riprendiamo l'analisi
dell'ordine del giorno. Vi chiedo di prendere posto. Come da
accordi intercorsi nella capigruppo di questa mattina, anticipiamo
le mozioni e a questo punto affrontiamo il punto n. 40 all'ordine
del giorno. Per l'illustrazione della mozione, consigliere Perron
ne ha facoltà.
Perron (LEGA VDA) -
È quella che possiamo definire una
vera e propria odissea quella del campo di tiro al volo valdostano,
che risale ai primi anni 2000, farò brevemente una panoramica di
quanto è successo in questi ultimi ormai vent'anni.
Le aree identificate negli anni come potenziamenti idonee sono
state molte, a volte proposte dagli attori regionali o comunali ma
poi non ritenute idonee dalla Fitav per motivazioni tecniche, altre
volte giudicate favorevolmente da quest'ultima ma, viceversa, poi
non realizzate per vari motivi dalle Amministrazioni.
Sono tra l'altro anche molti i colleghi Consiglieri che
conoscono la situazione, perché coinvolti in varie vesti nella
questione dell'impianto.
Senza entrare nei dettagli ma dei quali abbiamo raccolto una
documentazione piuttosto completa, nel tempo le aree potenziali
sono state innanzitutto l'area sopra Saint-Vincent nella zona del
vecchio tiro al piccione, poi si passò alla zona di Verrayes non
quella di Rapy dove c'è il campo di tsan ma quella di Marseiller
che però rappresentava un problema per la popolazione, e di questo
già il Presidente ci aveva edotto nella seduta precedente o quando
era, riguardo a questo tema ci aveva già dato conto.
Poi si parlò di Montjovet presso la stazione Estaod, Emarèse e
l'area di Domianaz, a Châtillon, rientravano nelle alternative ma
anche queste non sono mai andate in porto per le motivazioni più
disparate.
Arriviamo quindi più vicino a noi, arriviamo a Châtillon, cinque
anni fa, cioè nel 2016, sulla quale si trova una definitiva
concordanza tra la Fitav e il Comune, per un'area che potesse
offrire le migliori possibilità sia dal punto di vista sportivo per
la federazione sia da quello turistico per il paese, ma anche
questa volta quelli che definirei gli "avversi numi" con una
citazione letteraria, si scatenarono sul progetto.
Nel giugno 2017 l'accordo di programma si blocca e sarà
necessaria poi una nuova modifica del progetto riguardo a un
posteggio che arriverà mesi dopo, sei mesi dopo.
È a dicembre 2020, e qui siamo vicino a noi, quindi dopo altri
tre anni, che il progetto di fattibilità tecnica ed economica
approda finalmente nel Comune di Châtillon e qui lascio
l'esposizione al collega Brunod che porta avanti la cosa.
Presidente -
Come cofirmatario, sempre in fase
d'illustrazione, il consigliere Brunod.
Brunod (LEGA VDA) -
Come ha detto il collega Perron,
proseguo nell'illustrazione di questa Mozione a partire dal periodo
di fine dicembre 2020.
Preso atto che in data 28 dicembre 2020 il Consiglio comunale di
Châtillon con parere favorevole all'unanimità ha deliberato di
approvare il testo dell'accordo di programma inerente alla
realizzazione dell'impianto di tiro a volo e la gestione della
struttura sportiva d'interesse regionale sita nel Comune di
Châtillon, testo dove le parti coinvolte avrebbero dovuto procedere
nel modo seguente: il Comune di Châtillon approva il progetto di
fattibilità tecnico-economica dell'impianto di tiro a volo, anche
al fine di renderlo coerente con uno strumento urbanistico vigente.
L'Amministrazione regionale provvede ad affidare le diverse fasi di
progettazione, l'Amministrazione regionale cede al finanziamento e
alla realizzazione dell'impianto regionale di tiro a volo sul
territorio del Comune di Châtillon con modalità definite nei punti
seguenti del presente accordo: la Federazione Italiana di tiro a
volo, per il tramite del collegio tecnico giuridico della
federazione, assume l'onere di curare gli aspetti progettuali
riguardanti la valutazione sull'impatto acustico oltre che la
progettazione occorrente per sopperire a eventuali criticità.
Sempre durante la seduta del Consiglio comunale di Châtillon
viene approvato il progetto di fattibilità tecnico economica della
nuova area di tiro a volo ed è stato dato atto, inoltre, che il
piano regolatore generale non destina in tutto o in parte a servizi
pubblici e che ai sensi dell'articolo 27 comma 4 della legge
regionale 98 n. 11 l'accordo produce variante al piano regolatore
generale.
Appreso inoltre da notizie riportate da fonti di stampa nel
marzo scorso che la firma dell'accordo di programma tra Regione,
Comune di Châtillon e Fitav non ha avuto corso in quanto a oggi
l'intervento manca della necessaria copertura finanziaria e
riscontrata dalle medesime notizie di stampa la grande delusione
manifestata per la mancata firma del protocollo d'intesa da parte
del Presidente nazionale della Fitav, il quale ha inoltre precisato
che se il campo non verrà costruito dovrà togliere l'incarico al
delegato regionale facendo perdere così alla sezione valdostana
della Fitav la propria autonomia conquistata nel 2004 con
conseguente perdita di tutta una serie di contributi essenziali per
la promozione dell'attività di tiro a volo, in modo particolare per
le iniziative rivolte al settore giovanile;
evidenziato che il Consiglio comunale di Châtillon in data 15
marzo 2021 ha presentato e approvato il bilancio di previsione
pluriennale 2021-2023, dove sono stati previsti 18 mila euro per
l'acquisizione dei terreni del progetto tiro a volo;
ritenuto che il riconoscimento dell'interesse sovraregionale
della infrastruttura ha permesso d'individuare un luogo idoneo per
questa attività sportiva che potrà essere un importante volano
turistico per il Comune di Châtillon e per i Comuni limitrofi,
anche in virtù dell'omologazione per gare internazionali;
richiamata l'interpellanza discussa nel corso della seduta del
Consiglio regionale del 22 aprile scorso rubricata "Soluzione delle
problematiche relative alla firma del protocollo d'intesa con il
Comune di Châtillon per la legalizzazione dell'impianto di tiro a
volo";
rilevato che già nel bilancio di previsione dei lavori pubblici
2017-2019 erano stati stanziati 700 mila euro per la realizzazione
di un impianto regionale di tiro a volo nel Comune di Châtillon e
che sia nel bilancio di previsione 2020-2022 che in quello
2021-2023 sono stati stanziati 100 mila euro per la progettazione e
di un centro per il tiro a volo nel Comune di Châtillon ed anche
nel DEFR 2020-2022 erano stati stanziati 950 mila euro come importo
presunto dell'intervento per la realizzazione di un centro per il
tiro a volo nel Comune di Châtillon;
rilevato che senza l'adeguata copertura finanziaria la
realizzazione dell'impianto non è possibile, così come non sia
possibile neppure dare corso alla firma del già citato accordo di
programma nonché all'adeguamento delle valutazioni già fatte per la
realizzazione dell'impianto;
appreso inoltre che dal recente articolo del primo giugno su La
Stampa: "Tiro a volo - un altro titolo europeo per la quarantenne
di Sarre, Vittoria l'ha conquistato nella specialità di tiro a volo
calibro 20 in fossa universale presso la struttura sportiva delle
Alpi di Cigliano", nell'articolo si apprende che l'atleta è
estremamente soddisfatta per la prestazione sportiva ma allo stesso
tempo è rammaricata in quanto per potersi allenare deve fare almeno
100 km, in quanto in Valle d'Aosta non c'è un campo di tiro.
Sempre sul medesimo articolo volevo leggere un passaggio finale
dove questa ragazza che ha vinto ha fatto alcune dichiarazioni
molto importanti che fanno capire quanto è importante la
realizzazione di questo impianto sportivo: Il futuro del tiro a
volo valdostano è in bilico e la ragazza è molto preoccupata: "Non
avere un campo ha fatto smettere molti che non possono andare
lontano per sparare. Molti giovani ci contattano ma le difficoltà
per praticare li fanno desistere. È un peccato non avere un campo
di tiro in Vale d'Aosta dopo le tante promesse che ci hanno
fatto".
Ecco, dopo queste premesse con questa mozione noi chiediamo:
"Si impegna il Governo regionale a individuare, tra le priorità
nell'ambito dell'assegnazione dei fondi dell'avanzo di bilancio di
cui al rendiconto 2020, le risorse necessarie alla realizzazione
dell'impianto di tiro a volo nel Comune di Châtillon e di
conseguenza poter dare immediatamente seguito all'iter di
autorizzazione attraverso la sottoscrizione dell'accordo di
programma tra il Comune di Châtillon, Fitav e Regione Valle
d'Aosta.
Presidente -
Siamo in discussione generale. Qualcuno
vuole intervenire? Non vedo richieste d'intervento in discussione
generale. La discussione generale è chiusa. Per il Governo, il
presidente della Regione Lavevaz ne ha facoltà.
Lavevaz (UV) -
Come giustamente i colleghi hanno
ricordato in maniera puntuale, l'ubicazione dell'impianto di tiro a
volo in Valle d'Aosta è una questione annosa che risale
effettivamente a parecchi anni fa e, come giustamente ricordato, ho
partecipato per una parte agli studi relativi all'individuazione di
questo impianto, quindi sulla volontà politica della realizzazione
di questa struttura sul territorio regionale non vi è alcun dubbio,
in quanto risulta una struttura di interesse, e sicuramente di
interesse regionale, di un'attività per la quale ci sono comunque
dei numeri seppur piccoli comunque interessanti di atleti e
soprattutto di atleti di alto e di altissimo livello perché i
risultati a livello italiano e a livello internazionale sono di
alto livello, come peraltro ricordato dal collega Brunod, anche
molto di recente.
Siamo anche d'accordo sul fatto di cercare di chiudere questa
situazione in tempi rapidi o comunque nei tempi più rapidi
possibili. Ora il problema non è più di natura politica nel senso
stretto, cioè di individuazione delle aree o di scelte sulla natura
dell'impianto, siamo peraltro molto contenti e soddisfatti che si
sia trovata finalmente una soluzione, peraltro in zona centrale,
cioè siamo tornati un po' alla partenza perché siamo partiti da
Saint-Vincent, si è fatto un giro fino in Media valle, si è andati
fino alla Bassa Valle e poi si è trovata una soluzione comunque nei
dintorni di Saint-Vincent, quindi nell'area sulla quale un po'
tutto è nato, quindi anche dal punto di vista della valorizzazione
di quell'area, nonostante sia oggettivamente un impianto di
interesse regionale, questo ci soddisfa e siamo contenti che si sia
trovata una soluzione che mette d'accordo anche l'amministrazione
comunale di Châtillon.
Ora il problema è sostanzialmente di natura economica e
finanziaria, si tratta di reperire le risorse, come giustamente la
mozione chiede che venga fatto.
Il problema, come tutti voi sapete, è che attualmente abbiamo
ancora di quota libera dell'avanzo 2020 circa 72 milioni perché
siamo partiti da un avanzo di 201 milioni, abbiamo utilizzato 129
milioni per la prima misura, il primo assestamento, per le misure
Covid, la legge 15 che abbiamo appena approvato; si tratta
ovviamente adesso con questi 72 milioni decidere cosa si vuole e
cosa si può finanziare, sostanzialmente.
Ci sono circa 150 milioni di richieste sul tavolo da parte delle
diverse strutture di diversi Assessorati, 150 milioni che sono
tutti degni di attenzione: andiamo dal sociale, alle scuole, alle
manutenzioni e agli investimenti sugli impianti a fune e a
interventi di manutenzione straordinaria sull'Ospedale eccetera,
quindi tutti interventi degni di attenzione, ovviamente, almeno
quanto lo è l'impianto di tiro a volo.
Quello che dobbiamo fare adesso - e stiamo proprio iniziando a
farlo in questa settimana, come Giunta - è di decidere
sostanzialmente come sintetizzare questi 150 milioni nei 72.
Nei 150 milioni di richieste ovviamente c'è anche l'impianto di
tiro a volo, si tratta di capire se nell'ambito delle priorità si
riuscirà o meno a inserire questo impianto di tiro a volo,
semplicemente, credo che la questione sia molto semplice, si tratta
di una definizione di priorità, anche su ambiti - ma questo è il
lavoro dell'Amministrazione - molto diversi.
Partiamo da interventi all'Ospedale, dalle politiche sociali ma,
non mi ripeto, sapete benissimo quali sono le questioni in
campo.
Quindi sicuramente da parte nostra c'è la volontà di addivenire
a una soluzione per reperire le risorse quanto prima, non possiamo
però prenderci l'impegno oggi di trovarle sul prossimo
assestamento, perché le valutazioni sulle priorità sono attualmente
in corso e, ripeto, le altre questioni sul tavolo hanno pari
dignità rispetto al tiro a volo e quindi non possiamo prenderci
l'impegnativa con questa mozione per questo fondo, anche se
ovviamente ci sarà l'impegno di provare a farlo, ma non possiamo
prenderci l'impegno di farlo.
Non so se sono stato chiaro ma credo di sì, la questione è
piuttosto semplice.
Quindi chiederei di ritirare la mozione, altrimenti ci asterremo
dalla votazione.
Presidente -
Consigliere Perron, ne ha facoltà.
Perron (LEGA VDA) -
Ma ovviamente è quello che
chiedevamo, di prendere appunto il passo oggi, perché come
giustamente lei ha rilevato e gliel'abbiamo portato sul tavolo,
sono più di quindici anni che questo va avanti, quindi io capisco
il suo discorso delle priorità, capisco il suo discorso economico
eccetera, però essendo quindici anni che si porta avanti il
progetto, credo che si sarebbe potuto tranquillamente oggi prendere
e chiudere definitivamente questa questione, perché al di là della
doppia valenza di questa questione, c'è quella sportiva, c'è quella
turistica, ma poi diventa proprio un discorso legato alla
credibilità, secondo me, di un'intera classe politica nella
realizzazione delle opere necessarie, soprattutto quando sono tanti
anni che si tira avanti, perché poi è con questo atteggiamento che
si spinge un po' la popolazione alla disaffezione verso la
politica, all'antipolitica o all'astensionismo: non chiudiamo, non
riusciamo a portare a compimento dei progetti dopo tanti anni, e
questo sicuramente non giova a nessuno.
Quindi questo è quanto noi chiedevamo, l'impegno preciso oggi.
Non ritiriamo la mozione, ne prendiamo atto e, ovviamente, voteremo
positivamente.
Presidente -
Consigliere Brunod.
Brunod (LEGA VDA) -
Sarò brevissimo, solo per ribadire i
concetti che ha espresso anche il collega Perron: questa poteva
essere una grande occasione proprio di collaborazione nel dare un
segnale di ripartenza al settore turistico attraverso una grande
attività sportiva per il territorio della Bassa Valle. Come ha
sostenuto anche il Presidente Lavevaz, l'attività di tiro a volo,
nonostante magari i numeri non siano così grandi richiama
un'attività, atleti e sportivi di alto livello che comunque creano
indotto sul territorio, non solamente sul Comune dove verrebbe
realizzato l'impianto di tiro a volo ma in tutti i Comuni limitrofi
e, soprattutto guardando in ottica di competizioni in ambito
internazionale e a raduni di squadre a livello mondiale, questa
sarebbe stata un'ottima occasione da non perdere. Al tempo stesso
credo che non si sia tanto recepita l'importanza, quanto era
fondamentale cercare di chiudere questo cerchio nel 2021, perché è
stato ribadito più volte dal delegato regionale e ancor più dal
Presidente della Fitav che purtroppo, se non si arriva alla
realizzazione di questo impianto, devono togliere la nomina di
delega regionale del tiro al volo.
Questo è un danno in ambito sportivo che si percuote sul settore
giovanile e sull'attività, quindi ci dispiace molto di non avere in
questo momento delle certezze sulla realizzazione dell'impianto e
siamo quindi rammaricati.
Presidente -
Consigliere Rollandin, ne ha facoltà.
Rollandin (PA) -
Credo che l'illustrazione fatta sia
sufficiente a far capire qual è l'urgenza di questa richiesta, a
parte i quindici anni - forse sono persino di più, sono quasi
diciassette - che non solo è aperto questo problema, ma è
supportato e sostenuto da tutte le comunità circostanti.
Nell'ambito degli impianti sportivi, lei mi insegna che se uno
ha voglia di farlo, ci sono tutti gli strumenti, cioè adesso lei
dice che ci sono solo più 70 milioni da distribuire e da valutare,
però nell'ambito degli interventi a livello di mutuo sportivo, di
interventi sportivi, obiettivamente c'è la possibilità di erogare
fondi a tassi agevolati che potrebbero chiaramente cominciare
almeno a dare un segnale che si va avanti perché se non si
comincia... obiettivamente la sensazione è che un'altra volta
ancora "Adda venì baffone".
Almeno accettiamo il discorso di portare avanti una parte,
soprattutto nell'ambito sportivo: in questo momento ci sono
richieste anche dalle zone vicino a noi, addirittura dalla Svizzera
chiedono se ci sia o no una possibilità di avere un campo.
Credo che sia anche un valore aggiunto e non sono poi delle
sproporzioni... almeno diamo la possibilità d'intervenire, di non
rimandare per l'ennesima volta questo tema. Francamente per chi è
della zona è difficile passare per le strade e sentire dire: "Ma
ancora una volta? Ancora una volta mi hanno preso in giro?". Io
credo che non sia giusto.
Io chiederei di accogliere questa mozione e poi progressivamente
dare gli spazi per...
Presidente -
Altre richieste? Non vedo altre richieste.
Mettiamo in votazione la mozione. La votazione è aperta. La
votazione è chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet e Testolin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK