Consiglio Regionale della Valle d'Aosta - Oggetto del Consiglio n. 336 del 29 giugno 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 336 del 29 giugno 1981 - Resoconto
OGGETTO N. 336/81 - PROBLEMI CONCERNENTI LA RECENTE TEMPORANEA
CHIUSURA DEI GIOCHI PRESSO IL CASINO DI SAINT-VINCENT.
(Interpellanza)
Presidente
- Do lettura dell'interpellanza:
INTERPELLANZA
Il Consigliere regionale Demetrio Mafrica
INTERPELLA
la Giunta regionale per conoscere:
1) per quali motivi sono stati occupati anzi tempo dei locali
non soggetti ad autorizzazione;
2) chi si è assunto la responsabilità di dar luogo ai giochi
del Casinò in locali non in possesso dei requisiti di
legge;
3) in quale modo la Regione può essere risarcita del danno
subito per evidenti negligenze della Società
concessionaria.
Presidente
- La parola al Consigliere Mafrica.
Mafrica (PCI)
- Il Casinò di Saint-Vincent continua a
tenere la prima pagina ormai da alcune settimane; o per una vicenda
o per l'altra, si continua a parlare di questa nostra Casa da
Gioco. Di solito si dice che la pubblicità serve, ma non tutta
serve. Io credo che alcune vicende fra le ultime non abbiano fatto
della buona pubblicità, anche se gratuita, alla Casa da Gioco di
Saint-Vincent. In modo particolare mi riferisco a quell'intervento
della Magistratura che ha sequestrato, dai locali dove erano stati
trasferiti, i giochi durante i lavori per le nuove opere. Credo che
il fatto che ci sia stato un intervento della Magistratura abbia
arrecato un grave danno alla credibilità della Casa da Gioco
valdostana, e che quindi questi tipi di danni siano difficilmente
valutabili. Voglio comunque riferirmi, e nell'interpellanza mi
riferisco a questo, ai danni materiali causati dalla chiusura per
alcuni giorni, prima che i giochi fossero trasferiti in altra sede.
Almeno per questi danni, per questi giorni di chiusura forzata e
per i danni conseguenti al fatto che in questa nuova soluzione
provvisoria evidentemente le possibilità di accesso dei giocatori
sono più limitate, credo che la Regione debba fare qualcosa.
Con l'interpellanza, appunto, chiedo come mai sono stati
occupati dei locali prima che ci fosse l'autorizzazione, la licenza
di agibilità. Chi si è assunto questa responsabilità, se esistono
responsabilità di altri, cosa ha fatto o intende fare la Giunta
regionale per tutelare i propri diritti, in quanto la Giunta
preleva circa il 70% delle entrate e quindi, in questo caso, ci ha
rimesso il 70% delle mancate entrate.
Presidente
- Risponde il Presidente della Giunta, ne ha
facoltà.
Andrione (UV)
- Il sequestro temporaneo di Via Ponticelli
e di un locale è stato ordinato dalla Magistratura su
interpretazione fiscale, di una legge del '34, di un regolamento
del '71 che sembra, sia in contraddizione con l'ultimo regolamento
emanato nel marzo dell'80. Ho chiesto informazioni per essere
sicuro. La vicenda è in parte coperta dal segreto istruttorio. Per
poter richiedere i danni, lascio adesso da parte la questione se
sussistono o meno nei giochi dei danni, bisogna che sia accertato,
con sentenza giudiziaria, il dolo con la colpa grave. Non si
chiedono dei danni, perché anche i Magistrati possono sbagliare e
ordinare dei sequestri in base ad una interpretazione di legge,
mentre qualsiasi Tribunale, qualsiasi Corte la può dichiarare in
seguito non valida, decaduta. E quindi si ritorna al punto di
partenza. La questione è stata studiata dalla Presidenza della
Giunta, abbiamo guardato con avvocati, ecc. tutte le leggi in
materia, non abbiamo ritenuto costituirci in questa fase del
giudizio, la costituzione può essere fatta anche in dibattimento,
in aula, qualora l'istruttoria sfoci con un rinvio a giudizio.
Per quanto riguarda la continuità dei giochi è stata assicurata
con altre sale. La pubblicità, dice Mafrica, qualche volta può
essere negativa, è vero, però, di fronte al fatto che dopo 34 anni,
quanti sono, finalmente si è riusciti a mettere in movimento quelle
famose opere del Casinò di Saint-Vincent che giacevano incompiute
da un antico contratto con la SITAV non ci aspettavamo che
venissero fuori delle difficoltà, delle grane, che i locali fossero
insufficienti, inadeguati, per questo periodo temporaneo.
Ora di fronte ad una situazione di questo genere ritengo che
l'unica cosa da fare, sia di valutare esattamente quella che è la
situazione giuridica, chiedere magari qualche consiglio ad un
avvocato, aspettare che sia formalizzato, se vi sarà, un rinvio a
giudizio, e a quel momento prendere delle decisioni, aspettando,
evidentemente, per qualsiasi eventuale richiesta di risarcimento,
che vi sia la sentenza passata in giudizio, perché altrimenti non
potremmo avere titolo da richiedere alcunché. Ammesso che questo
titolo, in altra sede, esista.
Presidente
- Per la risposta, la parola al Consigliere
Mafrica.
Mafrica (PCI)
- Io esprimo un'opinione, sulla risposta
del Presidente, diciamo ancora non del tutto definita. In questo
senso, si tratta di vedere poi cosa effettivamente sarà fatto. Mi
sembra, però, che l'atteggiamento del Presidente della Giunta sia
ispirato in parta ad una giusta cautela, però ho l'impressione che
ci sia anche una certa difficoltà ad impegnarsi fino in fondo nel
tutelare quelli che sono, dei diritti acquisiti dalla Regione. Si
tratterà di vedere se si chiariranno i punti, gli elementi legali
della vicenda.
Però io credo che occorra una maggiore decisione dell'impegnarsi
in questo senso. Si tratta, è vero, di aspettare e verificare se i
regolamenti sono stati applicati bene, se l'azione della
Magistratura era fino in fondo necessaria, penso che la cautela da
parte dell'Amministrazione regionale verso i suoi diritti, la
costituzione di parte civile, sia indispensabile. Se si aspetta
molto probabilmente si dà anche un'impressione di indecisione nella
difesa dei diritti della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK