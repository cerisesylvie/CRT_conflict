Consiglio Regionale della Valle d'Aosta - Oggetto del Consiglio n. 2437 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2437 del 24 gennaio 2007 - Resoconto
OGGETTO N. 2437/XII - Costituzione di un gruppo di lavoro per
iniziative finalizzate a incrementare le squadre forestali.
(Interpellanza)
Interpellanza
Ricordata la crisi occupazionale che affligge la media e
bassa Valle, interessante in particolare lavoratrici e lavoratori
socialmente deboli;
Ricordato che più volte in Consiglio regionale è emersa la
disponibilità del Governo regionale a prevedere, per il 2007, un
significativo aumento delle squadre addette ai cantieri forestali,
alla sentieristica e a tutte le altre attività occupazionali
dell'Assessorato regionale all'Agricoltura e risorse
naturali;
Preso atto che un ruolo fondamentale per il raggiungimento di
tale obiettivo è quello svolto dall'Agenzia del Lavoro, non solo
per identificare con la massima precisione la tipologia dei
bisogni, la disponibilità in termini di professionalità e la
suddivisione territoriale della richiesta occupazionale, ma anche
per identificare i percorsi più utili al raggiungimento di
un'occupazione in qualche modo stabilizzata attraverso un'adesione
convinta e gratificante a questi nuovi lavori in campo
ambientale;
Preoccupato perché in queste fasce di disoccupazione è
particolarmente presente la componente femminile, che ha più
difficoltà all'inserimento in tali tipologie di lavoro;
il sottoscritto Consigliere regionale
Interpella
Il Governo regionale per conoscere se intenda:
1) attivare un gruppo di lavoro tra Agenzia del lavoro e il
Dipartimento Risorse naturali e corpo forestale, nonché con gli
altri soggetti interessati alla piena occupazione, nei tempi più
ristretti, al fine di predisporre una campagna di incremento delle
squadre forestali e della sentieristica, in grado di dare una
risposta corretta, e per quanto più possibile, esaustiva al disagio
occupazionale sopra menzionato;
2) prevedere comunque un più modesto incremento della
composizione delle squadre attualmente esistenti, al fine di
comunque garantirsi per la prossima stagione una maggiore
occupazione;
3) coordinare l'azione dell'Agenzia del Lavoro e del
Dipartimento Risorse naturali e corpo forestale, al fine di
prestare particolarmente attenzione al più complesso, ma
indispensabile, avviamento ai lavori forestali delle
lavoratrici.
F.to: Sandri
Président
- La parole au Conseiller Sandri.
Sandri (GV-DS-PSE)
- Torniamo sul tema dell'agricoltura
per certi versi, in quanto su tale tema, che abbiamo più volte
affrontato anche con una grande disponibilità da parte del Governo
regionale, che non possiamo per questo che ringraziare, è stata più
volte ribadita la volontà di arrivare a un significativo aumento
delle squadre addette ai cantieri forestali, alla sentieristica e
ad altre attività occupazionali dell'Assessorato dell'agricoltura,
in quanto, a fronte di una difficoltà occupazionale, in particolare
nella media e bassa Valle, questo può essere un momento non solo di
risposta a un'esigenza immediata di reddito, ma anche ad una
riqualificazione professionale che consenta almeno a una parte di
quelli che verrebbero avviati in questo settore di acquisire quelle
capacità professionali e quelle competenze che possono fare di tale
occupazione l'occupazione della loro vita. È un tema non facile,
perché una parte di questa disoccupazione è di tipo femminile e non
sempre è riconducibile a tipologie di lavoro disagiate come è in
particolare nei "bûcherons" e altre attività del genere. A fronte
di questo impegno, abbiamo visto ancora dei timidi passaggi, per
cui l'Agenzia del lavoro, che doveva essere un punto di riferimento
essenziale di tale iniziativa, non mi sembra che si sia attivata
sufficientemente, perché dipende dall'Agenzia del lavoro capire
qual è la richiesta e quali sono le caratteristiche dell'offerta di
lavoro presente, perché queste devono essere coordinate con
l'Assessorato che deve, a fronte di quali bisogni ci sono e di
quali capacità sono disponibili, coordinare un incremento delle
composizioni delle squadre o un incremento delle squadre per dare
questa risposta. In via subordinata ci si chiede se non può aver
senso arrivare, in attesa che si riesca a fare tale lavoro con
l'Agenzia del lavoro, a un più modesto incremento non tanto delle
squadre, ma della loro composizione, perché questo consentirebbe di
assumere quelle 20-30 persone in più per la prossima stagione e
sarebbe un modo per alleviare le difficoltà esistenti nella media e
bassa Valle. Infine un problema particolarmente importante è dare
una risposta alla questione delle lavoratrici, che potrebbero
utilmente essere sfruttate da parte della sentieristica.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Evidentemente è apprezzabile l'azione
del collega Sandri nell'ipotizzare un possibile aumento
dell'occupazione nel settore forestale al fine di dare sollievo
alla grave crisi occupazionale che attualmente investe soprattutto
la media e bassa Valle, causa la chiusura di alcuni importanti
stabilimenti. In tal senso un'analoga interpellanza era stata fatta
in un'adunanza dell'autunno scorso e alla stessa era data una
sufficientemente esauriente risposta su quella che era l'attività
del settore forestale. Erano state esaminate le problematiche del
settore, anche le criticità, le esigenze relative alla preparazione
e allestimento dei cantieri e la possibilità di varare un eventuale
piano straordinario, perché solo attraverso un piano di questo
genere, parallelo all'attività in corso, sarà possibile agire
significativamente sulla situazione della disoccupazione specifica
in atto.
È importante ribadire che il settore forestale ha trovato in
questi ultimi anni un equilibrio fra la forza lavorativa impiegata
e le esigenze di salvaguardia del territorio, mantenendo costante
negli anni l'attività del settore; ciò ha mantenuto costante anche
il livello occupazionale, perché poi, fatto salvo il normale
"turnover" o l'eventuale passaggio da un'attività all'altra, a
seconda delle professionalità che si sono venute a creare... basta
dire che i "bûcherons", che lei citava prima, hanno un'attività
molto specialistica, chiedono una preparazione specifica,
un'esperienza che deve essere acquisita in campo e naturalmente non
è facile inserire qualcuno in quel settore, perché è un settore più
propenso per un'occupazione maschile, ma sicuramente anche in
questo caso chiede una preparazione non da poco e anche
un'attitudine. Si vuole poi ricordare come ingenti siano le risorse
economiche che il bilancio destina alla difesa del territorio, ai
lavori di salvaguardia ambientale e come il numero di addetti non
possa, né debba essere aumentato in rapporto anche alle altre
attività produttive. Non bisogna dimenticare che da parte
dell'imprenditoria privata vi è a volte l'osservazione legata al
fatto che i cantieri forestali vengono a volte individuati come
concorrenziali nell'utilizzo della manodopera presente sul
territorio con le attività normali delle imprese, è risaputo che vi
sia una posizione di tale tipo da parte di chi ha delle attività in
corso.
Attualmente, come già in passato, in momenti simili di crisi
industriale il settore forestale è servito attraverso piani mirati
e attraverso l'adozione di piani straordinari a superare fasi
congiunturali critiche. Viene in mente ad esempio l'"operazione
Valle d'Aosta pulita" di alcuni anni fa, che aveva utilizzato nel
caso specifico una certa quantità di manodopera femminile, per
tornare a un altro punto critico. Un piano straordinario necessita
di risorse finanziarie al momento non previste nel bilancio
regionale, la necessità quindi sarebbe di modificare il bilancio
attingendo ai fondi di riserva.
Con riferimento all'interpellanza di oggi in merito alla
costituzione di un gruppo di lavoro per predisporre un piano
straordinario di impiego nel settore, questo non è stato
formalizzato, anche se sono in atto contatti con l'Agenzia del
lavoro per conoscere l'entità della situazione di crisi
occupazionale, ma non solo, cercando di individuare fra le 250
maestranze che all'Agenzia si sono rivolte anche coloro che non
usufruiscono dei cosiddetti "aiuti di legge" -cassa integrazione e
mobilità -: è verso di loro che dovranno rivolgersi le priorità
dell'impiego. Da una prima analisi, confermando quanto affermato
dall'interpellante, emerge che risulta più colpito il settore delle
lavoratrici rispetto a quello degli uomini: questo potrebbe porre
alcuni problemi nell'identificare le tipologie di intervento.
Bisogna tener presente che attualmente nel complesso degli occupati
il rapporto fra uomini e donne è 9 a 1, quindi la disponibilità ad
operare per varare un programma straordinario nel settore il
Governo ce l'ha, tuttavia la soluzione della crisi occupazionale
non può passare con intervalli sempre più ravvicinati attraverso
l'occupazione nel settore forestale, ma devono essere trovate anche
altre soluzioni, quali impieghi nel settore pubblico e nel privato,
favorire la creazione di posti di lavoro presso imprese, artigiani
e commercianti. Bisogna sfatare il luogo comune che il settore
forestale sia lo sbocco unico per questo tipo di problematiche,
perché dobbiamo stare attenti a fare degli inserimenti che non
vadano a ledere la capacità operativa di un settore così importante
per il mantenimento del nostro territorio.
Président
- La parole au Conseiller Sandri.
Sandri (GV-DS-PSE)
- Mi scuso per la battuta, ma me l'ha
proprio "tirata fuori di bocca" l'Assessore all'agricoltura, cioè
Assessore all'industria... perché ha difeso la necessità di dare
risposte di tipo diverso e non ha difeso invece il ruolo
fondamentale della forestazione e del territorio, perché in un
momento in cui il territorio ha bisogno, per fenomeni naturali
legati alla complessità della nostra orografia, ma anche
all'abbandono delle colture, di profondi interventi... credo che ai
forestali privati e pubblici non manchi il lavoro: questa è una
delle poche cose... sulla sentieristica, che è quella che poi è più
fattibile da parte delle lavoratrici, ce n'è da vendere, le posso
dare lavori per i prossimi 25 anni, fra cui le ricordo il problema
delle segnalazioni della cartellonistica, di tutte le indicazioni,
perché, per quanto riguarda i rifugi alpini, continuo a ripetere -
anche se non è competenza della Regione, ma magari qualcuno di qui
mi ascolti - che il "Nacamuli" non è segnalato in nessuna
indicazione alpina sui sentieri, non esiste, esiste il rifugio, ma
non si sa come arrivarci: questo è uno degli interventi che
bisognerebbe fare, ma su cui i cantieri forestali possono fare
qualcosa di più.
Mi fa piacere che si sia passati da una fase di buone intenzioni
a primi contatti, mi sembra che si sia raggiunta anche una
documentazione rispetto alle esigenze, si è identificato che ci
sono queste 100-200 persone a maggioranza lavoratrici in
quell'area, non so se si potrà risolvere già quest'anno, ma mi
auguro che ci si metta a lavorare seriamente per fare tale piano
speciale, anche perché molte di queste potrebbero scoprire che tale
tipo di lavoro nella sentieristica è un lavoro che può dare delle
belle soddisfazioni, può integrarsi anche con l'attività annuale di
una persona, perché è un lavoro che copre solo alcuni mesi,
consente negli altri mesi di poter seguire di più la famiglia e
cose di questo genere; penso quindi che sia un settore su cui
lavorare in modo serio.
Bisogna tener conto anche di 2 "atouts" che abbiamo: da una
parte, che non c'è conflittualità fra pubblico e privato, perché
per quanto si dice che il pubblico non deve debordare, però i
privati esistono in Valle d'Aosta, vanno avanti abbastanza bene, lì
c'è un problema da mettere più in chiaro: quello della famosa
azienda forestale che è l'"Araba fenice", tutti ne parlano, dove
sia nessuno lo sa; dall'altra parte, che è uno dei non tantissimi
settori in cui abbiamo la disponibilità di un'organizzazione molto
efficiente, un sistema ormai collaudato di attuazione
dell'organizzazione, in cui vi sono dei risultati positivi perché
vi è anche un'ottima collaborazione fra Amministrazione regionale
ed enti locali, credo che questo sia il momento di utilizzare ciò
per fare qualcosa di più. Le chiedo di tener conto di tale
possibilità e in subordine anche quella semplicemente di andare a
una serie di ritocchi delle squadre esistenti per avere quei 20-30
posti che consentano a livello di questa campagna 2007 di poter
dare un minimo di sollievo, altrimenti lì saremmo in grossa
difficoltà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK