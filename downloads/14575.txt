Consiglio Regionale della Valle d'Aosta - Oggetto del Consiglio n. 385 del 27 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
LINGUA FRANCESE
Precedente
Successivo
Resoconto integrale del dibattito dell'aula
Oggetto del Consiglio n. 385 del 27 gennaio 1999 - Resoconto
SÉANCE DU 27 JANVIER 1999 (APRÈS-MIDI)
OGGETTO N. 385/XI Possibilità di derogare dall'esame preliminare
di conoscenza della lingua francese in caso di urgente necessità di
professionalità mediche ed infermieristiche. (Reiezione di mozione
- Reiezione di risoluzione)
Mozione Considerata la necessità di dotare i servizi sanitari
delle professionalità necessarie per garantire la tutela e la cura
della salute dei cittadini;
Constatato che l'esame preventivo della conoscenza della lingua
francese è uno degli ostacoli che impedisce all'azienda ospedaliera
di assumere i medici e gli infermieri di cui la struttura necessità
per garantire i servizi ai cittadini;
Considerato che la conoscenza della lingua francese è, sì, un
fattore culturale importante per la nostra regione, ma non
essenziale per lo svolgimento delle professionalità mediche ed
infermieristiche;
Tenuto conto che in passato, in ambito scolastico, si era
prevista - in casi particolari - la deroga dall'esame di
accertamento della lingua francese, pur di assicurare agli alunni
lo svolgimento di materie inserite nel curriculum scolastico;
Considerato inoltre che la tutela e la cura della salute del
cittadino sono obiettivi prioritari in quanto derivanti dai diritti
di cittadinanza riconosciuti ad ogni persona.
Il Consiglio regionale
Impegna
La Giunta regionale:
ad emanare disposizioni che prevedano la possibilità di derogare
dall'esame preliminare di conoscenza della lingua francese per
quelle professionalità mediche ed infermieristiche di cui l'azienda
sanitaria ha urgente bisogno per garantire i servizi sanitari ai
cittadini ed ottemperare al dettato costituzionale.
F.to: Squarzino Secondina - Beneforti - Curtaz
Président La parole à la Conseillère Squarzino Secondina pour
l'illustration de la motion.
Squarzino (PVA-cU) Le premesse indicate in mozione mi sembrano
abbastanza chiare, nel senso che non richiedono una spiegazione
così prolissa o dettagliata.
Credo che, sia nella giornata di oggi come in altri Consigli,
sia emerso a più riprese il problema della carenza di personale
medico ed infermieristico; in molti casi le cause di quest'assenza
di personale dipendono proprio da quella barriera che l'esame
preliminare di accertamento della conoscenza della lingua francese
costituisce.
Sappiamo, per esempio, che molti infermieri e molti medici non
riescono a superare quest'esame e poi di fatto, dato che abbiamo
comunque bisogno di infermieri e di medici, allora ricorriamo ad
altri strumenti come le convenzioni - di cui anche stamani si
parlava - con cooperative di infermieri che non garantiscono che il
nostro personale conosca la lingua francese, ma garantiscono per
fortuna la presenza di personale infermieristico nel servizio
sanitario.
Quello che qui si vuole sottolineare è questo: perché ricorrere
a questi strumenti che non fanno altro che rallentare ulteriormente
l'assunzione di persone di cui abbiamo realmente bisogno? Sappiamo
che una serie di infermieri che lavoravano da noi con convenzioni,
hanno partecipato a concorsi fuori Valle, li hanno vinti, sono
diventati di ruolo e hanno di nuovo sguarnito i nostri reparti.
Sappiamo che la conoscenza della lingua francese è, sì, un
fattore culturale importante per la nostra Regione, ma non
essenziale per lo svolgimento della professionalità medica ed
infermieristica. Fra l'altro, abbiamo anche in ambito scolastico un
esempio di come può essere superata questa situazione, di
impasse.
Questo Consiglio in passato ha votato, sia con la legge
regionale n. 63/88 sia con la legge n. 12/93, una norma in cui si
dice che "nei casi di assoluta comprovata necessità e limitatamente
al perdurare di tale situazione"… "il
Sovrintendente agli studi, esperiti gli opportuni accertamenti, può
autorizzare l'assunzione di supplenti sprovvisti del requisito
della piena conoscenza della lingua francese purché in possesso del
titolo di studio prescritto per l'insegnamento dando priorità ai
diplomati presso una scuola secondaria della Regione autonoma Valle
d'Aosta".
La nostra richiesta è di questo tipo: perché non prevedere una
norma analoga anche nel settore della sanità, in modo da risolvere
problemi urgenti e situazioni a rischio che ci sono nella nostra
sanità? Questo è il senso della mozione.
Président La discussion est ouverte. La parole au Conseiller
Tibaldi.
Tibaldi (FI) Mi limito ad annunciare che presentiamo una
risoluzione su questo punto che è parzialmente modificativa di
quello che è il contenuto della mozione. Intendo adesso annunciarla
e poi il mio collega l'illustrerà.
Président Le Conseiller Tibaldi a présenté une résolution, qui
récite:
Risoluzione Richiamata l'ormai cronica carenza di organico
presso le strutture sanitarie regionali di personale medico e
paramedico;
Rilevato - che tale situazione, oltre a creare disagio
all'utenza, va a discapito dell'efficacia, dell'efficienza e della
qualità del servizio sanitario regionale;
- che tra le principali cause di tale stato - confermate anche
dall'esame dei dati inerenti i bandi di concorso - vi sono le
difficoltà create dalla prova preliminare di francese;
Considerato che la tutela della salute del cittadino è un
diritto costituzionalmente garantito e che, pertanto, deve avere
priorità su ogni altra valutazione politica;
Il Consiglio Regionale
Impegna
la Giunta a presentare un disegno di legge urgente che,
derogando all'attuale normativa sull'accesso al pubblico impiego,
preveda per il comparto sanitario - limitatamente al personale
medico e paramedico professionale - il superamento della prova di
francese ai soli fini della corresponsione dell'indennità di
bilinguismo.
F.to: Tibaldi - Frassy
La discussion est toujours ouverte. La parole au Conseiller
Frassy.
Frassy (FI) Abbiamo presentato questa risoluzione per un motivo
molto semplice. Il problema che è contenuto nel punto 33
dell'ordine del giorno è un argomento che avevamo già anticipato
nello scorso Consiglio regionale nel dibattito relativo alle
problematiche della sanità in quanto avevamo individuato nel
meccanismo dell'esame preliminare di francese una di quelle cause
che stavano alla base dell'attuale carenza di organico.
Abbiamo poi visto come i colleghi del gruppo Verde siano stati
bravissimi e forse più tempestivi di quanto non siamo stati noi che
peraltro avevamo preannunciato iniziative su quest'argomento, di
conseguenza abbiamo ritenuto che fosse opportuno a questo punto
aprire la discussione anche da quello che è il nostro punto di
vista, che si scosta per certi versi dalle conclusioni contenute
nella mozione presentata dal gruppo Verde.
Perché si scosta? Si scosta perché i colleghi del gruppo Verde
chiedono che la Giunta emani disposizioni che prevedano in maniera
generica la possibilità di derogare all'esame preliminare per
quelle professionalità di cui l'Azienda ha urgente bisogno.
Ora l'Assessore, senza bisogno della nostra risoluzione e della
mozione testé sintetizzata, ha già provveduto in questa direzione.
Dicevamo stamani che nei fatti le convenzioni che verranno attuate
da qui a qualche settimana già derogano per certi versi a questa
situazione. Ed è proprio partendo da questa situazione di realismo
e di pragmatismo che vede l'Assessore Vicquéry primo attore -
consapevole del fatto che il problema della sanità non può essere
mediato ed intermediato da altre considerazioni di natura più
prettamente politica - che pensiamo che sia opportuno riflettere e
dare regola e regolamento nuovo a questa materia.
Perché? Perché pensiamo che la tutela della salute, bene
primario come ognuno di noi penso lo ritenga e garantito anche a
livello costituzionale, debba avere, di fronte a questa situazione
di emergenza sanitaria che sta caratterizzando le strutture
ospedaliere e sanitarie regionali, priorità assoluta.
Il discorso del francese e dell'accesso al pubblico impiego ci
rendiamo conto che è un discorso impegnativo, complesso e
difficilmente risolvibile nello spazio di quel poco tempo al quale
dedicheremo l'attenzione nel dibattito che è testé iniziato, però
senza voler fare delle fughe in avanti o senza voler fare dei passi
all'indietro perché anche qui dipende dalle prospettive e dai punti
di vista, diciamo solo questo.
Se è vero, e mi sembra che il dato trovi conferma dall'analisi
di quelle che sono le risultanze degli ultimi bandi concorsuali
tenuti dall'ASL, che il meccanismo del barrage preliminare del
francese è stata una delle cause primarie nelle carenze di organico
che stiamo patendo, penso che una riflessione possa essere fatta in
maniera realistica dando fra l'altro applicazione a quello che già
l'Assessore sta praticando e dire: l'esame di francese rimane, non
diventa più una prova di sbarramento ossia il mancato superamento
della prova stessa, ha influenza soltanto su quella che è
l'indennità di bilinguismo che in questo caso ovviamente non
verrebbe riconosciuta.
Qualcuno potrebbe dire che così facendo, noi facciamo cadere -
al di là di quelle che sono riflessioni di tipo politico-culturale
- quella specie di garanzia che è stata posta anche a tutela della
popolazione che vive ed opera in questa Regione. Se così fosse, non
ci troveremmo nella situazione di carenza di organico nella quale
ci troviamo, evidentemente nel campo della sanità le risorse umane
disponibili in loco non sono sufficienti e non vengono nemmeno
integrate e sostituite dalle risorse umane che potrebbero essere
disponibili sul territorio nazionale.
Allora non pensiamo che sia così fantasioso ed azzardato
impegnare e chiedere alla Giunta di emanare delle disposizioni che
deroghino a questa normativa limitatamente a quello che è il
comparto sanitario e limitatamente a quello che è il personale
medico e paramedico professionale, perché le premesse - che sono
quelle che vi ho appena illustrato - devono avere a mio avviso
priorità su ogni altro tipo di valutazione. Non solo, tenete
presente che le convenzioni che stiamo attivando nel settore
ospedaliero, ossia il distacco di medici che provengono da altri
ospedali, già by-passano il meccanismo dell'accertamento della
prova di francese con l'aggravante che, essendo distacchi
temporanei, non consentono assolutamente di risolvere il problema
in maniera definitiva e impediscono comunque che si crei
quell'armonia che è necessaria all'interno di un qualsiasi lavoro
di équipe e a maggior ragione di un'équipe medica dove è importante
che ci sia un certo affiatamento perché sono situazioni tampone e
provvisorie.
Questa è un'ipotesi, sicuramente ci potrebbero essere tante
altre ipotesi; è evidente però che le altre ipotesi noi ad oggi non
le abbiamo viste e riteniamo che l'attuale situazione della sanità
valdostana inizi a diventare pesante non solo per quello che è un
discorso di numeri, cioè di piante organiche, ma per i pesanti
riflessi che può avere sull'efficienza e sulla qualità delle
prestazioni della sanità stessa.
Qui voglio riagganciarmi sinteticamente ad una parte della
discussione fatta stamani a chiarezza di quel sintetico no che
l'Assessore ha dato e che in parte ha dovuto - mi smentirà se dico
cose male intese - rettificare con una serie di dati che mi ha
successivamente fornito. Nelle sale operatorie dell'Ospedale
regionale non ci vanno persone che non hanno capacità medica perché
nessuno di noi affermava questo, ma è bene sapere che, stante la
carenza di organico che c'è nelle Unità operative di anestesia e di
rianimazione, nelle sale operatorie ci sono medici non specialisti
e non specializzati che sono coordinati chiaramente da chi ha
acquisito già la specializzazione, ma è indiscutibile che questa
previsione legittima, perché consentita dalla legislazione vigente,
dovrebbe essere l'estrema ratio, dovrebbe essere l'eccezione.
L'Ospedale regionale della Valle d'Aosta ne ha fatto la regola
perché l'obbligo di legge che impedisce a questo personale di fare
le guardie, di fare i turni e le reperibilità notturne, non gli
impedisce invece paradossalmente di andare in sala operatoria.
Questo è un dato sul quale bisogna riflettere che ci dice a qual
punto sia l'emergenza sanità in Valle d'Aosta dopodiché penso che
il confronto sia aperto. Noi responsabilmente abbiamo indicato una
strada proprio in risposta ad una riflessione che stamani
l'Assessore faceva su altro argomento dicendo che l'opposizione
critica, ma non indica delle strade.
Noi la strada l'abbiamo indicata, non riteniamo che sia una
strada sulla quale ci si debba sorprendere più di tanto anche
perché c'è un indirizzo di principio e sulla proposta si possono
poi fare tutte le valutazioni, ma sarebbe bello che si iniziasse a
ragionare su qualcosa di concreto.
Président La parole au Conseiller Marguerettaz.
Marguerettaz (Aut) Vorrei fare qualche considerazione che sono
certo alcuni colleghi giudicheranno estemporanee, forse fuori tema,
inadatte al contesto di quest'aula, ma le voglio fare comunque.
Personalmente in questi 6 anni di presenza in questo Consiglio
regionale mi è capitato nel primo anno, quindi nel 1993, di far
parte di una commissione di concorso ancora istituita sui vecchi
sistemi che prevedeva la presenza di commissari politici, cosa che
oggi non è più. La commissione del concorso a cui sto facendo
riferimento era per l'assunzione di un operaio non ricordo più di
quale genere, comunque un manutentore all'interno della Regione.
Ricordo che anche in quel concorso la prima prova che i candidati
dovevano affrontare era la prova di francese.
Allora, se la valutazione da parte della commissione di quelle
prove di francese di quella dozzina, mi sembra, di candidati che si
erano presentati fosse stata di tipo scolastico, di tipo
prettamente ligio alla verifica della conoscenza della lingua
francese di quei 12 candidati, vi dico che nessuno di essi avrebbe
passato quell'esame. Invece, alla fine di quel concorso un
candidato fu assunto come operaio presso la Regione.
Era successo che tutta la commissione nella sua interezza aveva
convenuto che la prova di francese, determinata per legge e
giustamente sostenuta dai concorrenti per quel posto di lavoro,
dovesse avere una valutazione relativa visto le mansioni che quel
concorso prevedeva.
Vi ho raccontato quest'aneddoto perché la mia sensazione è che
oggi - non so se è dovuto al fatto che sono cambiati i tipi di
commissioni dei vari concorsi o per altre motivazioni - nelle varie
commissioni che sono tenute a verificare la conoscenza del francese
per le diverse mansioni buon senso non ce ne sia assolutamente
perché la discussione che facciamo oggi è sotto un certo aspetto
pericolosa perché dire che per un qualche settore vogliamo l'esame
di francese e per qualcun altro non lo vogliamo le istituzioni
della Valle vacillano un attimo. Però è altrettanto vero che stiamo
facendo una discussione che, se le cose fossero state gestite ad
esempio nel settore di cui stiamo parlando con un minimo di
intelligenza da parte della commissione, quest'aula non dovrebbe
essere chiamata a fare.
Credo che sia evidente facendo un parallelismo con l'aneddoto
che vi ho raccontato che, nel momento in cui c'è effettivo bisogno
di assumere un personale sanitario o parasanitario, la commissione
dovrebbe avere un occhio riguardo alla valutazione del francese
diverso rispetto al caso in cui questa necessità non c'è.
Ho parlato, ripeto, forse non da Consigliere regionale, ma da
semplice cittadino che pensa di sapere cos'è il buon senso nel
gestire le leggi e le disposizioni e prendo atto con un po' di
dispiacere che questo non c'è più.
Certo questa è una materia di difficile gestione perché sappiamo
anche che c'è un rovescio della medaglia. Sappiamo che l'esame di
francese anche in ambito sanitario o forse proprio in quest'ambito
spesso è servito da freno in determinati concorsi perché si
attendeva di pubblicare altri concorsi che avrebbero permesso a
candidati che nel primo concorso non avevano ancora i titoli per
presentarsi di poter accedere poi ai concorsi successivi.
Queste sono cose che è bene che non si dicano più solo per la
strada, nei bar o nei vicoli, ma che anche in quest'aula con tutta
umiltà e sincerità si comincino a dire quindi, cercando di
recuperare al di là delle ideologie di chi propone di togliere il
francese dai concorsi o da chi dice di toglierlo qui oppure là,
innanzitutto da parte nostra questa logica che se non è ferrea, se
non è ideologica, è quella che più di ogni altra fa progredire
anche la Valle nel suo complesso.
Di fronte a queste cose, senza poi stare nei canoni ordinari di
queste tematiche, ritengo che in un certo senso un qualche
indirizzo a seconda dell'esame vada dato.
Al di là delle leggi, così come viene richiesto dalle mozioni,
non mi scandalizzerei del fatto che ad esempio l'Assessore alla
sanità, nel caso in cui davvero ci sia necessità di assunzioni di
medici o di personale paramedico, alzi il telefono o addirittura
scriva una circolare in cui faccia presente la necessità di
assumere un certo personale e che quindi la prova di francese deve
avere una valutazione relativa rispetto ad altri momenti. Questo fa
parte del buon senso, lo ripeto.
Président Si personne ne s'inscrit pour parler, je ferme la
discussion générale. La parole à l'Assesseur à la santé, au
bien-être et aux politiques sociales, Vicquéry.
Vicquéry (UV) Giustamente diceva il Consigliere Marguerettaz che
l'argomento è di quelli che meriterebbero un'attenzione maggiore
rispetto a quella che può esserci a fine Consiglio, ma a me pare di
poter capire che c'è un percorso logico che sta alla base della
mozione dei Consiglieri Squarzino e Beneforti in parte ripreso
dalla risoluzione del gruppo di Forza Italia ed è quello che passa
- se così si può dire - attraverso una "realpolitik" del
Consigliere Marguerettaz che dice cose sensatissime, cose di buon
senso, che però hanno difficoltà applicativa in una normativa e in
una legislazione così com'è quella attuale.
Questo percorso logico mi pare di capire che ha il suo punto di
partenza nella demonizzazione delle carenze della dotazione
organica dell'Ospedale di Aosta, non so l'ospedale dell'USL, per
poi andare a finire, passando attraverso queste carenze, nel
francese. Allora vorrei molto brevemente cercare di esorcizzare
questi due temi perché non è vero come può sembrare che ci siano
queste carenze.
L'USL della Valle d'Aosta è stata non dico l'unica, perché non
ho dati certi, ma una delle pochissime USL che durante il 1998 ha
continuato a bandire concorsi e ad assumere, i dati li ho
presentati la settimana scorsa, per decine e decine e decine di
personale.
La pianta organica dell'USL è di 1830 unità, il che significa un
medico ogni 2 posti letto, il che significa un rapporto
assolutamente sproporzionato rispetto a tutte le medie italiane ed
europee. Non è vero che ci sono queste carenze, è vero che ci sono
dei problemi contingenti che sono legati agli anestesisti, che sono
legati agli oncologi, ai medici legali, ai medici del lavoro, ma
questi medici non si trovano in nessuna parte d'Italia, c'è una
carenza europea perché non si trovano neppure in Francia. I
contatti che ho avuto con Chamonix mi hanno dimostrato che anche in
Francia mancano gli anestesisti e non mi pare che in Francia ci sia
il problema del francese.
La carenza è legata ad una riforma che tutti hanno voluto, ma
che è entrata con il piede sbagliato perché è entrata senza poter
assestare la situazione precedente, la quale, ricordo al
Consigliere Frassy, prevedeva la presenza non di specializzandi
nelle sale operatorie, ma di medici neolaureati che avevano fatto
un piccolo tirocinio durante il corso di laurea nelle sale
operatorie e questo fino al 1992.
Tutti noi che siamo stati operati fino al 1992 siamo stati
operati anche da medici neolaureati che non sapevano neppure cosa
era un bisturi per cui la riforma era necessaria, ma la riforma non
poteva calarsi su una realtà nella quale le università avevano nel
contempo inserito i numeri chiusi e avevano bloccato l'inserimento
nelle scuole di specialità.
Stamani ho avuto una telefonata dal Direttore di specialità di
anestesia che mi ha confermato che su 2 medici valdostani che hanno
presentato la loro candidatura per specialità di anestesia, uno è
arrivato 25° su 32 posti e l'altro è stato bocciato. Speriamo che
possa recuperare, ma la situazione è questa: è difficilissimo
entrare nelle specialità per motivi che non è il caso di affrontare
perché apriremmo un capitolo molto interessante delle baronie
universitarie.
Pertanto vorrei smitizzare questo, ci sono delle carenze, ma non
sono così grandi e non sono assolutamente legate all'esame del
francese perché i dati sono questi e li dico pubblicamente. Nel
1998, rispetto agli avvisi pubblici del personale medico, si sono
presentati 37 candidati e sono stati ritenuti idonei alla prova di
francese 31, bocciati 6; biologi presentati 4, ammessi 4. Concorsi
pubblici del 1998: personale medico 7 candidati presenti, 7
candidati idonei. Avvisi quinquennali, secondo livello, primariato
per intenderci: 12 candidati presentati, 12 candidati che hanno
superato l'esame di francese. Allora non demonizziamo il francese
perché è una scusante che non regge. Troviamone altre se vogliamo
discutere sul francese, ma non discutiamo più di questi dati.
Poi c'è il capitolo a latere dei concorsi per infermieri
professionali dove confermo che c'è stata una percentuale di
bocciatura più alta, ma perché essendo stato bandito un mega
concorso di 70 posti, si sono iscritti centinaia di infermieri
professionali, se ne sono presentati circa 150, di questi ne sono
stati bocciati una trentina, ma la conclusione è che i 70 posti
sono stati coperti. E da chi sono stati coperti questi posti? Sono
stati coperti dai ragazzi valdostani che avevano frequentato la
Scuola infermieri professionali per cui mi pare di poter dire che
il problema per quanto riguarda gli infermieri professionali non si
pone.
Questo vorrei che fosse chiaro, perché se è vero quello che è
successo nel concorso di oncologia che uno dei due candidati è
stato bocciato, è anche vero che a questo candidato è stata data la
possibilità di ripresentarsi nel successivo concorso e lo ha poi
superato.
Detto questo, vorrei anche ricordare che l'Assessore Vicquéry
non è così pragmatista per il piacere di by-passare il problema del
francese; è la legge che permette questo, ma lo permette nei limiti
dei posti di precariato, non parliamo di posti di ruolo.
Le convenzioni con le altre USL, il nuovo sistema messo in piedi
dal contratto firmato la settimana scorsa dal Ministero che prevede
contratti di formazione, contratti di tirocinio, contratti a tempo
determinato prevedono una privatizzazione del sistema di rapporto
di lavoro così come prevede lo stesso piano socio-sanitario un
sistema di sinergie pubblico privato e questo significa che per i
centri traumatologici - faccio un esempio concreto - dove non
riusciamo a trovare medici specialisti in Traumatologia per le note
incompatibilità, non mi scandalizzerei e spero che non vi
scandalizziate neppure voi se si affidassero i centri
traumatologici ad una società privata a scatola chiusa che fornisce
il servizio compreso la presenza di medici specialisti in
Traumatologia.
Infatti, quando si parla di sinergie pubblico/privato significa
questo: significa dare in service alcuni servizi, significa non
gestire più con una logica pubblicistica tutto il sistema
sanitario. E questa è la logica che sta andando avanti non solo in
Italia, ma in tutta Europa; basta leggere le riviste specializzate,
basta vedere come stanno lavorando alcune cliniche come San Matteo
di Pavia ad altissima specializzazione che stanno affidando settori
dell'ospedale al privato, gestendo a livello di programmazione
sempre il tutto da parte dell'amministrazione regionale. Per cui
questa è una strada non sicuramente per by-passare il francese, ma
è una strada per ragionare in termini di efficienza dei servizi
sanitari.
Detto questo, evidentemente non può essere accettata la mozione
presentata dal gruppo dell'Ulivo per le motivazioni che ho detto,
ma men che meno può essere accettata la risoluzione del gruppo di
Forza Italia perché sta trasformando il francese in un
"optional".
A questo riguardo vorrei ricordare l'articolo 38 dello Statuto
speciale che prevede l'obbligo dell'esame di francese nei concorsi
pubblici e gli articoli 40 e 41 per cui l'esame di francese non è
un "optional", di conseguenza non potete chiederci di votare una
risoluzione di questo genere pur confermando che siamo disponibili
ad aprire un dibattito per quanto riguarda l'accesso al pubblico
impiego all'interno del quale dibattito potrà essere anche inserito
il sistema sanitario perché per primi abbiamo sempre detto che il
sistema della dictée, come confermava prima il Consigliere
Marguerettaz, non è il sistema migliore e più efficiente per
accertare la conoscenza della lingua francese.
Anzi sosteniamo che dovrebbe essere seguita una logica di
professionalizzazione di accertamento in corso di servizio della
conoscenza stessa con aggiornamenti obbligatori perché lì faremmo
un passo avanti nella conoscenza, nella divulgazione e
nell'utilizzo della lingua francese.
Per questi motivi chiedo di ritirare la mozione e la
risoluzione, in caso contrario non possiamo che votare contro.
Président La parole à la Conseillère Squarzino Secondina pour
déclaration d'intention.
Squarzino (PVA-cU) L'Assessore ha chiesto il ritiro della
mozione. Noi non la ritiriamo, Assessore, anche perché sono veri in
parte i dati che lei ha fornito, però lei ha un po' by-passato il
problema e faccio solo due esempi.
Lei dice che in oncologia il problema è stato superato, ma in
due concorsi di oncologia, il 29 settembre 1998 e il 14 dicembre
1998, su 4 candidati presentati 3 sono stati bocciati per il
francese. Per gli infermieri, Assessore, lei mi può affermare che
tutti gli infermieri che lavorano in Ospedale sono stati assunti
mediante concorso?
Certo che in organico ci sono i posti da coprire, ma sono
coperti proprio con convenzioni, quindi anche lei ha fornito dei
dati che non sono totalmente esatti.
Io sono convinta che non è il francese il punto di maggior
criticità della nostra sanità, però sono convinta anche che
quest'elemento potrebbe dare un po' di respiro in alcuni settori in
cui effettivamente c'è una strozzatura.
Non intendiamo pertanto ritirare la mozione.
Président La parole au Conseiller Frassy.
Frassy (FI) Una risposta all'Assessore anche perché il suo
invito è nel ritirare la risoluzione.
Ora, ritirare la risoluzione, a fronte di quella che a nostro
modo di vedere è la situazione, è un po' come volere nei fatti
ignorare i problemi.
L'Assessore ha citato dei dati, lo sottolineo, dei dati più che
i dati, nel senso che ha citato sicuramente dei dati reali, ma che
sono una parte di un insieme di dati e ha dimenticato di dirci,
forse perché quei dati non li ha in questo momento disponibili,
quali sono e quanti sono i concorsi banditi che sono andati deserti
per mancanza di domande.
Ha anche dimenticato di fornire i dati relativi a quei candidati
che hanno fatto poi sapere di rinunciare al concorso e alcuni di
questi candidati lo hanno, se non motivato per iscritto, dichiarato
pubblicamente che proprio per il problema che creava la prova di
francese rinunciavano a partecipare al concorso.
Quanto al fatto poi che si dica che la situazione non è una
situazione di emergenza in quanto riguarderebbe solo i medici
legali, i medici del lavoro, gli anestesisti e gli oncologi non mi
sembrano specializzazioni da sottovalutare.
Per i medici del lavoro sappiamo bene qual è la normativa in
materia soprattutto da quando è in vigore il decreto legislativo n.
626/94 che ha rilanciato il ruolo della prevenzione medica nel
campo del lavoro; gli anestesisti sappiamo che sono il punto nodale
e di equilibrio della funzionalità di una struttura ospedaliera;
sugli oncologi è intuitiva la prevenzione che in questo campo
diventa vitale proprio nel senso letterario del termine, di
conseguenza che queste carenze non sono delle emergenze e sono
insignificanti, secondo il nostro punto di vista, vuol dire negare
l'evidenza dei fatti.
Non ho capito il riferimento agli articoli 38-39-40 che fra
l'altro fanno riferimento all'ordinamento scolastico e alla lingua
francese perché nessuno di noi è venuto qui con l'intendimento di
utilizzare strumentalmente il problema della sanità in chiave di
rivoluzionamento di quelli che possono essere certi dogmi.
Abbiamo sempre sostenuto che il francese va valorizzato per
quello che è; ma abbiamo anche sempre sostenuto che di fronte a
certe realtà il comportamento di chi si ostina a non capire, che
alle soglie del duemila certi costrutti ideologici, certi costrutti
politici possono essere quanto meno oggetto di serena revisione e
di sereno riesame, mi sembra - rimanendo in campo medico - di
poterlo diagnosticare come un caso di cecità politica, ma questa è
una valutazione totalmente soggettiva.
Il dato di fatto è che comunque ad oggi la sanità in Valle
d'Aosta ha notevoli problemi che non hanno dietro l'angolo
soluzione alcuna perché, lo ha riconosciuto l'Assessore stamattina
e lo ha ribadito poc'anzi, le convenzioni sono delle misure tampone
perciò le convenzioni non servono a risolvere il problema
dell'emergenza sanità in Valle.
Chiudendo, esprimo una preoccupazione perché la riflessione
fatta dal Consigliere Marguerettaz, che mi auguro non venga
assolutamente praticata dall'Assessore Vicquéry, nonostante il tono
dotto e pacato con cui il Consigliere Marguerettaz abilmente riesce
ad essere certe volte anche convincente, è un'aberrazione che non
ha possibilità alcuna di essere praticata senza riflessi di natura
penale.
È un'istigazione a delinquere quella del Consigliere
Marguerettaz perché ipotizzare delle circolari che, usando una
definizione di tipo giuridico, sono "contra legem" e di conseguenza
sono impraticabili, mi sembra una tesi non condivisibile.
Se è vero che la nostra risoluzione può andare a creare un po'
di turbamento sulla problematica dei concorsi pubblici, la teoria
del collega Marguerettaz più che creare del turbamento, crea della
turbativa che è cosa ben peggiore.
Detto questo, in tutta coscienza ci sentiamo di dover mantenere
questa risoluzione proprio perché è una risoluzione che riteniamo
interpreti le esigenze reali della popolazione di questa
Regione.
Ogni altra visione è deformata e per certi versi deformata da
un'impostazione ideologica che non ci sentiamo di condividere e di
sostenere sino a questo limite.
Président La parole au Conseiller Marguerettaz.
Marguerettaz (Aut) Lungi da me istigare alla delinquenza; il mio
intervento invece voleva istigare al buon senso che sono due cose
decisamente diverse.
Ho fatto una premessa al mio discorso che è il caso di
risottolineare. Sappiamo tutti che ci sono delle leggi e sappiamo
tutti che però le leggi devono trovare un'applicazione che può
essere più o meno rigida; questo credo che anche a livello di
tribunali, visto che siamo in quell'ambito, tutti ne abbiamo
coscienza.
Qui si tratta di applicare una legge con un buon senso, era
questo che intendevo dire e non sempre questo accade, ma se il
Consigliere Frassy è preoccupato perché nel mio intervento ci può
essere un invito alla delinquenza, e così fosse porterebbe in causa
solo la mia persona e quindi sotto un certo aspetto mi permetto di
dirgli che sono affari miei, quello che invece mi preoccupa assai
di più è il contenuto della loro risoluzione che non istiga alla
delinquenza, ma istiga ad una visione della Valle che personalmente
non condivido.
Président Aux termes de l'article 104, 4ème alinéa, c'est la
motion qui doit être votée d'abord et la résolution ensuite, la
procédure est inversée en ce qui concerne les résolutions
présentées dans le contexte des motions.
Je soumets au vote la motion:
Conseillers présents: 30
Votants: 21
Pour: 2
Contre: 19
Abstentions: 9 (Collé, Comé, Fiou, Lanièce, Marguerettaz,
Martin, Nicco, Piccolo et Tibaldi)
Le Conseil n'approuve pas.
Je soumets au vote la résolution:
Conseillers présents: 31
Votants: 23
Pour: 2
Contre: 21
Abstentions: 8 (Beneforti, Collé, Comé, Fiou, Lanièce,
Marguerettaz, Nicco et Squarzino Secondina)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK