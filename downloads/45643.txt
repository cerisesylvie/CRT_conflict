Consiglio Regionale della Valle d'Aosta - Oggetto del Consiglio n. 2311 del 6 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2311 del 6 aprile 2023 - Resoconto
OGGETTO N. 2311/XVI - Interrogazione: "Notizie in merito
all'annullamento di alcuni viaggi scolastici organizzati per
partecipare alla manifestazione nazionale per la giornata della
memoria e dell'impegno in ricordo delle vittime innocenti delle
mafie".
Bertin (Presidente) -
Punto n. 85. Risponde l'assessore
Jean-Pierre Guichardaz, ne ha facoltà.
Guichardaz (FP-PD) -
L'interrogazione chiede se quanto
riportato corrisponda al vero.
Confermo che alcune istituzioni scolastiche non hanno potuto
partecipare in data 21 marzo alla manifestazione nazionale a Milano
per la giornata della memoria e dell'impegno in ricordo delle
vittime innocenti delle mafie.
Ci tengo tuttavia precisare che l'annullamento a ridosso del
viaggio non è dovuto a mancanza di senso civico, di impegno da
parte della Sovrintendenza agli studi, o, come sottolineato da
alcuni genitori dell'istituzione scolastica Trèves di
Saint-Vincent, diciamo tre-quattro genitori, da un atteggiamento
irrispettoso della Sovrintendente nei confronti dei ragazzi, degli
insegnanti e dell'Associazione Libera.
Vorrei infatti sottolineare che c'è sempre stata la massima
disponibilità da parte della Sovrintendenza, anche in passato, a
collaborare con le scuole e con le associazioni del territorio per
realizzare progetti ed eventi che possano permettere ai nostri
ragazzi di affrontare percorsi di educazione civica, innovativi ed
inclusivi.
Al fine di fornire gli opportuni chiarimenti, riporto nel
dettaglio quanto accaduto dal mese di novembre: la referente
regionale dell'Associazione Libera ha trasmesso, via e-mail, in
data 24 novembre 2022 alla Sovrintendente agli studi - dopo
un'interlocuzione con la segreteria dell'Assessore competente in
materia di istruzione, allora era il collega Luciano Caveri - la
documentazione relativa al progetto che, in modo autonomo, ha
proposto alle varie scuole della regione a inizio di anno
scolastico.
Dato che nella mail non erano indicati tutti i dati necessari
per richiedere un preventivo (il numero esatto di partecipanti,
luogo di arrivo, orario eccetera), la referente di Libera si è
riservata d'integrare la suddetta richiesta non appena in possesso
di tutte le informazioni.
In data 9/01/2023, quindi un mese e mezzo dopo, la referente ha
trasmesso via mail alla Sovrintendenza il numero esatto dei
partecipanti, non fornendo però indicazioni circa gli orari e i
luoghi di arrivo e di partenza; questi dati sono stati forniti via
mail dalla referente, la professoressa Corti, in data 27 gennaio
2023, con le indicazioni del luogo di arrivo, Lampugnano, intorno
alle ore 09:00, e di partenza, da Lampugnano per Aosta verso le ore
18:00.
Gli uffici, alla luce delle suddette indicazioni, hanno
predisposto il piano viaggi e in data 02 febbraio 2023 hanno
inviato quattro richieste di preventivo per il servizio trasporto.
I preventivi sono stati chiesti alle ditte Raso Roberto, Arriva
Italia, Svap e Vita, con scadenza di presentazione il
10/02/2023.
In data 07 febbraio 2023 perviene dalla ditta Svap comunicazione
d'indisponibilità a effettuare il servizio di trasporto. In data 09
febbraio 2023 perviene il preventivo della ditta Vita. In data 12
febbraio 2023 la Sovrintendenza riceve, a mezzo mail,
dell'Associazione Libera, indicazioni più puntuali circa
l'organizzazione del trasporto per il 21 marzo 2023, indicando la
modifica del parcheggio da Lampugnano a San Siro, con orario di
arrivo entro le ore 08:00.
L'Associazione Libera comunica di riservarsi, questo il 12
febbraio, la conferma del nuovo parcheggio e dell'orario entro San
Valentino, cioè entro il 14 febbraio 2023.
In data 20 febbraio 2023, viene adottato l'atto d'impegno per il
servizio di trasporto alla ditta Vita di Arnad. Essendo in attesa
delle conferme sopraindicate dall'Associazione Libera, gli uffici
della Sovrintendenza provvedono a contattare la ditta Vita, per
avvertire che l'impegno di spesa è stato assunto ma che si è in
attesa di indicazioni certe sul parcheggio definitivo assegnato e
sull'orario; è prassi infatti confermare il preventivo con un piano
di viaggio certo, in quanto le modifiche da apportare potrebbero
comportare una diversa spesa e, pertanto, la possibile necessità di
dover modificare in aumento l'impegno di spesa.
In data 04 marzo 2023 arriva alla Sovrintendenza una nuova mail
dell'Associazione Libera con ulteriori e diverse indicazioni circa
il parcheggio, che è stato spostato in Via Caprilli, e l'orario di
arrivo, anticipato questa volta alle ore 07:30, salvo deroga per
alcune categorie di mezzi indicati nella stessa e-mail, siamo al 4
marzo.
Nella stessa data gli uffici inviano una mail alla Vita con le
indicazioni trasmesse dall'Associazione Libera, per capire se le
nuove indicazioni comportano una modifica del preventivo.
In data 06 marzo 2023 perviene agli uffici della Sovrintendenza
una e-mail della ditta Vita, che segnala a questo punto
l'indisponibilità ad effettuare il servizio di trasporto.
Il nuovo orario di arrivo a Milano alle ore 07:30, segnalato da
Libera, comportava l'impossibilità di reperire un numero adeguato
di autisti, otto invece di quattro, tenuto conto del prolungamento
del servizio, e quindi l'impossibilità di effettuare il
servizio.
Si precisa, per completezza d'informazioni, che le norme
comunitarie che regolano i servizi di trasporto, prevedono che la
giornata lavorativa, quindi l'impegno orario del conducente, può
essere estesa fino a un massimo di 15 ore - parlo del regolamento
CE 561/2006 - ed è per questa ragione che la Vita avrebbe dovuto
raddoppiare il numero di autisti, in quanto i pullman Vita si
trovano nelle autorimesse di Hône che distano 40 minuti circa di
strada da Aosta; per essere a Milano alle ore 07:30, i pullman
sarebbero dovuti partire alle ore 05:30 da Aosta e almeno 40 minuti
prima da Arnad, quindi alle ore 04:50 e il rientro da Milano era
previsto per le ore 18:00 con arrivo ad Aosta alle ore 20:00 e ad
Arnad alle ore 20:40, senza tener conto del traffico e di eventuali
ritardi; quindi l'impegno giornaliero previsto andava quindi dalle
ore 04:50 alle 20:40 per essere ottimisti, per un totale di quasi
16 ore, che superano le 15 ore di impegno massimo consentito.
La Sovrintendenza, pertanto, contatta immediatamente la referente
dell'Associazione Libera, al fine di poter trovare una possibile
soluzione.In data 09 marzo 2023, la referente dell'Associazione, la
professoressa Corti, invia una e-mail alla Sovrintendenza con la
quale comunica l'assegnazione di un nuovo ulteriore parcheggio,
questa volta a Cascina Gobba, che si può raggiungere dopo le ore
07:30.Con tempestività gli uffici informano la ditta Vita della
modifica, la ditta però, avendo annullato il servizio in data 06
marzo, ha impegnato gli autisti in altri servizi e, in data 13
marzo, comunica di non aver reperito altri autisti per effettuare
il servizio che ritenevano annullato.In data 13 marzo 2023 gli
uffici della Sovrintendenza hanno quindi provveduto a contattare
telefonicamente anche tre ditte piemontesi, per provare a reperire
delle disponibilità. La ricerca non ha dato esito positivo.Le ditte
sono Rezza Viaggi di Strambino, Kubaba Viaggi di Caluso e Autolinee
Giachino di Villanova d'Asti.La tempistica ristretta - mancano solo
cinque giorni lavorativi all'evento - non ha permesso di effettuare
un'ulteriore ricerca a tappeto di possibili mezzi di trasporto.Dopo
tutto questo trigomiro, la Sovrintendenza ha pure tentato l'ultima
carta, chiedendo anche all'Esercito, questa volta, quindi ci tengo
e lo voglio dire a ringraziare anche l'Esercito che ha provato sino
all'ultimo, cioè fino a venerdì 17 marzo, nonostante lo scarso
preavviso, ad attivarsi per garantire il servizio di trasporto con
almeno un mezzo.Poi lei chiede "Quale società di trasporto ha
effettuato il servizio per conto del Liceo Bérard e
dell'Istituzione scolastico Corrado Gex", che lei sa essere tutta
un'altra cosa perché non dipende assolutamente dalla
Sovrintendenza, ma fa parte dei fondi previsti dal PTCO.Il Liceo
Bérard e l'Istituto tecnico e professionale Corrado Gex hanno
aderito all'evento di Milano con tre classi per istituzione
scolastica; il Liceo Bérard si è avvalso della ditta Alpa di Ivrea,
mentre il Corrado Gex della ditta Vita di Arnad, con un pullman
ciascuno. Gli atti di affido sono stati fatti dalle scuole in modo
autonomo, non c'entra la Sovrintendenza.Poi mi chiede "Se nel
provvedimento di affido del servizio erano state previste delle
penali in caso di mancato svolgimento dello stesso e se siano state
quindi applicate".In merito alle penali, nel precisare che l'atto
d'impegno richiama il preventivo ricevuto dalla Vita, ci si chiede
quali penali avrebbero dovute essere applicate, considerato che la
conferma del servizio prevedeva una modifica sostanziale rispetto a
quanto richiesto dagli uffici.La ditta, infatti, non ha rinunciato
al servizio per cui ha fornito il preventivo; l'annullamento del
servizio - come ho spiegato - è avvenuto a seguito di nuove
indicazioni e informazioni, plurime direi, fornite
dall'Associazione: cambio degli orari con relativo prolungamento
del servizio da parte degli autisti.Lasciatemi ancora ribadire due
cose: intanto il viaggio a Milano non era stato programmato nei
tempi solitamente previsti per le attività da inserire nel catalogo
dell'offerta educativa della scuola.La Sovrintendenza ha accolto la
richiesta, dopo essersi consultata tra l'altro e su impulso del
collega Caveri, accogliendo una richiesta estemporanea ed
eccezionale di Libera, movimentandosi autonomamente fuori dalle
ordinarie procedure, proprio per l'importanza dell'evento,
sostituendosi in qualche modo alle singole istituzioni, tranne il
Bérard e il Gex che hanno organizzato autonomamente, utilizzando i
fondi del PCTO visto che sono delle scuole superiori con un numero
superiore a 500 studenti, mi pare.Per chiudere, volevo solo
ringraziare le scuole per aver comunque portato numerosi studenti
in piazza, organizzando una manifestazione parallela a quella
milanese, grazie anche a Libera che martedì ha invitato Don Ciotti
a recuperare, in qualche modo, la manifestazione di Milano.
È stata una bella occasione per centinaia di ragazzi delle
superiori e delle medie per incontrare il fondatore di Libera.
Presidente -
Consigliera Minelli, ne ha facoltà.
Minelli (PCP) -
Dalle risposte dell'Assessore abbiamo dunque
la conferma che circa 200 studenti valdostani, che per mesi hanno
lavorato insieme ai loro insegnanti con serietà e impegno a un
progetto di educazione alla cittadinanza di alto valore formativo,
impiegando ore di attività didattiche, hanno dovuto rinunciare al
momento finale di quel progetto e quindi alla socializzazione delle
varie esperienze e alla condivisione dei risultati finali, e questo
per una serie di problemi nell'organizzazione che lei ha
evidenziato, dandoci date, mail eccetera eccetera.Poi lei ci ha
anche detto che questo viaggio non rientra nel catalogo
dell'
offre
della Sovrintendenza. Come credo che sappia chi
opera nella scuola ma anche chi ha avuto dei figli che partecipano
a uscite didattiche e visite d'istruzione, l'offerta culturale
della nostra Regione non è l'unica che perviene alle scuole, e
molto spesso si scelgono delle proposte alternative che vengono
inviate direttamente da altri soggetti, anzi, la maggioranza delle
volte è proprio così.In questo caso la proposta è arrivata a
novembre per un evento che era il 21 di marzo, lei ci ha detto
giustamente che ci sono stati degli spostamenti sia di orari che di
parcheggi, faccio però anche riferimento al fatto - ma poi l'ha
detto anche lei - che nella proposta finale il parcheggio era stato
previsto in un luogo molto più vicino allo svolgimento della
manifestazione, proprio perché si era cercato di trovare una
soluzione. Non solo, l'allungamento del periodo di servizio degli
autisti si poteva tagliare ed era arrivata anche la proposta, ci
risulta, di rientrare prima delle ore 18:00. Quindi c'erano i
margini, ancora nel momento in cui è stata fatta questa proposta,
per trovare delle soluzioni.Io non credo che ci sia stata della
negligenza, come lei sembra invece volermi attribuire come idea,
però sicuramente non c'è stata un'efficacia nella comunicazione,
perché addirittura, nel caso della scuola di Saint-Vincent, si è
saputo 24 ore prima che non ci sarebbe stato il viaggio.Poi lei ha
fatto riferimento alla manifestazione che è stata organizzata ad
Aosta, parallelamente a quella di Milano, per permettere ai ragazzi
di essere idealmente collegati con i loro compagni. Io non so se
lei ha idea della differenza che ci sia tra una manifestazione
fatta ad Aosta e partecipare a una manifestazione come quella di
Milano, immagino che non sia la stessa cosa.Tra l'altro, dal palco
di Milano è stato detto pubblicamente - e credo che sia una cosa
spiacevole - che gli studenti valdostani non erano presenti perché
non gli erano stati dati i pullman, questo è quello che è stato
detto e non mi sembra che sia una cosa positiva per la nostra
regione.Poi abbiamo visto che due scuole si sono organizzate
autonomamente con i loro fondi, viene quasi da pensare che forse
funziona meglio così, però non sempre è possibile farlo.Sulle
penali, lei dice che non ci sono e non si potevano applicare perché
è stato cambiato in corso il programma, ma non era stato nemmeno
confermato nel momento in cui è stato fatto il primo impegno.La
sensibilità di Don Ciotti e la sua attenzione di educatore verso i
giovani ha fatto sì non che sia stato invitato da Libera, ma che si
sia offerto lui di venire a incontrare i nostri studenti, e proprio
martedì si è tenuto quest'incontro a Palazzo regionale.Sicuramente
un momento importante, un modo per riconoscere l'impegno dei
ragazzi e per recuperare, almeno in parte, l'aspetto della
condivisione e della coralità, ma di certo il salone Viglino non ha
potuto sostituire l'esperienza del 21 marzo a Milano.Però c'è anche
un'appendice a tutto questo, e la figuraccia arriva adesso, alla
fine di tutto, perché c'è stata davvero qui una pessima
organizzazione: la ciliegina sulla torta è che il trasporto degli
alunni che sono saliti martedì ad Aosta da Pont-Saint-Martin, in
treno, non è stato a carico della Regione, come ci si poteva
aspettare, anche per cercare di mettere una parola "Fine" a una
situazione che, per vari motivi, non è stata positiva: i biglietti
del treno per gli alunni della scuola di Pont-Saint-Martin, per un
costo di 210 euro, perché questo è il prezzo del biglietto di
andata e ritorno per 25 persone, non sono stati pagati né
dall'Assessorato né da altri enti della Regione, ma li ha pagati
Libera Nazionale.
Io credo che questa sia veramente una cosa sconcertante.
Presidente -
Per una precisazione, un minuto per
l'assessore Jean-Pierre Guichardaz.
Guichardaz J. (FP-PD) -
Solo per dire che lei è veramente
una mistificatrice delle cose che dicono gli altri.Allora o
ascolta, e allora si mette lì con pazienza e cerca di capire le
cose, o altrimenti il fatto di ritrattare completamente quello che
ho detto, tra l'altro è tutto scritto, le posso anche dire, e le
leggo la mail che ha mandato la coordinatrice di Libera: "Come
potete immaginare, accogliere una città per quanto grande come
Milano quasi 70 mila persone, non è affatto semplice, e vi sono
state diverse variazioni, non ovviamente dipendenti dal nostro
coordinamento che, purtroppo, hanno contribuito a creare il
seguente disguido. Tuttavia, possiamo confermare, come già ancora
una volta anticipato dalla professoressa Fey, che si è fatto di
tutto, sia come Sovrintendenza sia come Associazione Libera, per
trovare una soluzione alternativa al fine di permettere ai ragazzi
di scendere a Milano. É stato contattato l'Esercito e anche alcune
ditte fuori Valle che però purtroppo non erano disponibili".
Allora è stato fatto di tutto, mettere questa cosa qua come se
fosse un'omissione da parte della Sovrintendenza, francamente mi
sembra proprio una cosa che non sta né in cielo né in terra.
Presidente -
Va bene, la precisazione è stata fatta.
Consigliera Minelli, le passo la parola, però non facciamo un
dibattito tra lei e l'Assessore che ormai ha esaurito anche la
questione in sé, è già superata. Io le passo la parola e la invito
a non trasformare ancora questa discussione in qualcosa che non è
il caso. A lei la parola.
Minelli (PCP) -
Semplicemente per ricordare che, secondo
quello che prevede il regolamento, l'Assessore ha risposto, io ho
replicato e questo doveva chiudersi così. Se poi lei dà la
possibilità di replica all'Assessore, allora la deve dare anche a
chi ha presentato l'iniziativa, perché altrimenti non ci siamo.Io
respingo le accuse di mistificazione, perché io le ho appena detto,
Assessore - lei dice che io non ascolto, ma lei non ha ascoltato me
- io le ho detto che lei ha evidenziato, con tanto di date e di
riferimento alle mail: un problema di organizzazione che c'è
stato.Le ho poi detto che, all'interno di questo, c'erano state
delle offerte di trovare una soluzione anche successivamente,
quella per esempio di anticipare il rientro per avere una
possibilità di ridurre l'orario e ovviare a quel problema. E le ho
anche detto che non ho assolutamente pensato che ci fosse una
negligenza, ma che ci sia stato un deficit di efficacia in tutta
questa questione sì, è questo che va detto!
Poi, alla fine di tutto, almeno pagate il pullman a questi
ragazzi che non possono pagarselo a questo punto dell'anno, perché
come lei dovrebbe sapere, Assessore, loro hanno un tetto
massimo...
Presidente -
Consigliera, concluda...
Minelli (PCP) -
...Dopodiché non hanno più soldi.
Presidente -
Basta, chiudiamo con l'invito ai Consiglieri
di ascoltarsi reciprocamente con maggiore attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK