Consiglio Regionale della Valle d'Aosta - Oggetto del Consiglio n. 2623 del 11 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2623 del 11 giugno 1997 - Resoconto
SEDUTA ANTIMERIDIANA DELL'11 GIUGNO 1997
OGGETTO N. 2623/X Disegno di legge: "Intervento finanziario per
l'acquisizione di un'apparecchiatura a risonanza magnetica nucleare
e di un'apparecchiatura TC a rotazione continua".
Articolo 1 (Finalità)
1. La Regione interviene finanziariamente per l'acquisizione di
un'apparecchiatura a risonanza magnetica nucleare da destinare
all'Unità operativa di radiologia del presidio ospedaliero
regionale.
2. Per le finalità di cui al comma 1, la Giunta regionale è
autorizzata ad assegnare all'Unità sanitaria locale (USL) un
apposito finanziamento, subordinando l'erogazione dello stesso
all'accertamento dell'osservanza, da parte dell'USL, delle
procedure di cui al decreto legislativo 24 luglio 1992, n. 358
(Testo unico delle disposizioni in materia di appalti pubblici di
forniture, in attuazione delle direttive 77/62/CEE, 80/767/CEE e
88/295/CEE).
Articolo 2 (Disposizioni finanziarie)
1. Per l'applicazione della presente legge è autorizzata la
spesa di lire 4.000.000.000, a carico dell'esercizio 1997.
2. L'onere di cui al comma 1, graverà sul cap. 60445
(Finanziamento all'USL per l'adeguamento tecnologico delle
apparecchiature sanitarie) del bilancio di previsione della Regione
per l'anno 1997.
3. Alla copertura dell'onere di cui al comma 1 si provvede
mediante l'utilizzo di pari importo dello stanziamento iscritto al
cap. 69020 (Fondo globale per il finanziamento di spese di
investimento) del bilancio di previsione della Regione per l'anno
1997, a valere sull'apposito accantonamento previsto nell'allegato
n. 1 del bilancio stesso (Promozione sociale, istruzione e cultura
- Tutela della salute - Risonanza magnetica - D.1.3).
Articolo 3 (Variazioni di bilancio)
1. Alla parte spesa del bilancio di previsione della Regione per
l'anno 1997 sono apportate le seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
lire 4.000.000.000;
b) in aumento:
cap. 60445 "Finanziamento all'USL per l'adeguamento tecnologico
delle apparecchiature sanitarie"
lire 4.000.000.000.
Presidente Ha chiesto la parola il Consigliere Perron.
Perron (UV) Si tratta di un disegno di legge semplice nei suoi
contenuti, ma non per questo assolutamente non importante. Con
questo disegno di legge si disciplina un intervento finanziario a
favore dell'USL vincolato, destinato infatti all'acquisizione
dell'apparecchiatura a risonanza magnetica nucleare.
Con una circolare in data 14 novembre 1991 il Ministero della
sanità ha indicato il bacino di utenza per le apparecchiature a
risonanza magnetica in 300mila abitanti ogni macchina. Questo
valore rappresenta un'indicazione di larga massima ed è un valore
già ampiamente superato sia dalla letteratura medica che da studi
autorevoli, quale ad esempio quella della Regione Veneto che indica
un bacino di utenza di 100mila abitanti. Questo rapporto è
modificabile in base a diversi fattori, quali la densità della
popolazione, le caratteristiche del territorio, movimenti
stagionali, fluttuazioni stagionali della densità di popolazione
che possono essere legate al turismo, livelli quantitativi e
qualitativi delle prestazioni sanitarie.
È opportuno però ricordare: che la Regione Valle d'Aosta, pur
essendo caratterizzata da un territorio montano, una popolazione
contenuta e a bassa densità, è comunque l'unica Regione che non
possiede un'apparecchiatura a risonanza magnetica nucleare; che
esistono delle oggettive difficoltà di accesso alle apparecchiature
ubicate nelle regioni limitrofe, soprattutto a Torino, dove si reca
gran parte della popolazione valdostana che deve eseguire questi
esami; che la popolazione residente subisce degli incrementi
stagionali di grandissima entità, soprattutto nelle località
turistiche; che con questa macchina il livello qualitativo delle
prestazioni diagnostiche è decisamente elevato.
Per la Regione Valle d'Aosta la presenza di un'apparecchiatura
di questo genere consentirebbe l'esecuzione teorica - sottolineo il
"teorico" - in base alla potenzialità massima di un'indagine ogni
35 abitanti. È un dato questo estremamente favorevole in grado di
soddisfare certamente tutte le necessità di tali prestazioni nelle
diverse patologie, non solo quando è indispensabile per un corretto
inquadramento diagnostico, ma anche quando è complementare ad altre
metodiche di indagine.
È un disegno di legge, come dicevo, relativamente semplice. Con
tale disegno di legge si assegna un finanziamento vincolato all'USL
che deve essere destinato all'acquisizione di
quest'apparecchiatura. In Commissione durante la discussione erano
sorte da parte di alcuni commissari delle legittime richieste, cioè
si trattava di giustificare in una maniera più dettagliata questo
finanziamento, a questo proposito mi pare opportuno ricordare che
le azioni da realizzare possono essere le seguenti: asportazione
del tomografo pluridirezionale tradizionale; trasferimento
dell'attuale apparecchiatura TC nella sala diagnostica che al
momento ospita il citato tomografo pluridirezionale. È compresa in
questa somma la ristrutturazione dei locali che attualmente
ospitano l'apparecchiatura TC e dei locali di servizio che sono
attigui per collocare negli stessi un'apparecchiatura RM e una TC a
rotazione continua. È contemplato l'acquisto di un'apparecchiatura
RM del gruppo A, di un'apparecchiatura TC a rotazione continua, di
una stazione di lavoro integrata per l'elaborazione di immagini
digitali.
Allo stesso modo in Commissione erano uscite alcune richieste
riguardanti i dettagli di costi di quest'operazione. L'importo
totale che viene stanziato è di circa 4 miliardi (3.630 milioni più
IVA, che viene applicata ad un'aliquota agevolata) così suddiviso:
500 milioni per lavori di preparazione della sala RM, 300 milioni
per altri lavori di ristrutturazione, 1.500 milioni per
l'apparecchiatura RM, 1.100 milioni per l'apparecchiatura TC a
rotazione continua, 130 milioni per la stazione di lavoro
integrata, circa 100 milioni per il trasferimento dell'attuale
apparecchiatura TC.
A tali azioni vanno aggiunti ovviamente i costi per la
formazione del personale già in atto da tempo in preparazione
dell'utilizzo di quest'apparecchiatura.
Ripeto, pur nella semplicità di questo disegno di legge, mi pare
di poterne sottolineare l'importanza, ricordando che siamo l'unica
Regione d'Italia che non dispone di un'apparecchiatura di questo
genere e che il fatto di averla consentirebbe prestazioni
diagnostiche decisamente più elevate rispetto a quelle che vengono
fatte attualmente, nonché un disagio molto, molto minore per la
gran parte di persone che adesso devono eseguire esami di questo
genere e che sono obbligate a trasferirsi in altre regioni.
Presidente Ha chiesto la parola l'Assessore alla sanità ed
assistenza sociale, Vicquéry.
Vicquéry (UV) Voglio aggiungere a quanto già indicato dal
relatore che ho ritenuto opportuno presentare un emendamento, che
vi è stato consegnato, per meglio chiarire le finalità del disegno
di legge, invitando la Presidenza del Consiglio a modificare
d'ufficio il titolo del disegno di legge stesso.
Nella complessa operazione dell'inserimento di
quest'apparecchiatura, come è già stato detto, si tratta anche di
spostare la TC attualmente esistente e di reinserirne una nuova
perché il tutto si inserisce in un sistema integrato computerizzato
che va dalla RM nucleare, alla TC, all'angiografia digitale.
Presidente È aperta la discussione generale. Ha chiesto la
parola il Consigliere Squarzino Secondina.
Squarzino (VA) In Commissione avevo posto una serie di domande
rispetto a questa legge, alla quale avevo dato il mio voto
favorevole, perché non si può dire di no agli interventi che
servono per qualificare meglio il servizio ospedaliero e la sanità,
ma il fatto è che avevo una serie di domande a cui in quel momento
non mi è stata data una risposta. Quindi sono contenta di aver
sentito nella relazione le risposte ad alcuni miei quesiti.
Fra le domande di fondo che avevo posto vi era quella di come
vengono utilizzati i 4 miliardi. Se il costo di una RM è di circa
1,5 miliardi, non si capiva bene come potessero essere utilizzati
gli altri miliardi previsti dalla legge. In altri casi (ricordo, ad
esempio, la legge sul finanziamento delle attività bilingue nella
scuola media superiore) si era voluto indicare in modo chiaro le
diverse voci di spesa, facendo quasi un elenco delle attività
previste per spiegare come andavano spesi i soldi; in questo caso
invece c'è un'intenzione di massima e non si dice come vanno spesi
i finanziamenti, pertanto mi sembrava doveroso avere queste
informazioni. Fra l'altro dalle precisazioni fornite nella
relazione risulta che la legge finanzia l'acquisto di 2
apparecchiature importanti: la RM e la TC a rotazione continua; per
questo è stato anche cambiato il titolo della legge. Fatta questa
premessa, rimangono altri interrogativi.
C'è da chiedersi, ad esempio, se dotando il nostro Ospedale di
tutta quest'attrezzatura, ovvero una TC, una TC a rotazione
continua e una RM, non mettiamo in piedi un'attrezzatura un po'
ridondante, nel senso che probabilmente sarà utilizzata per il
30-40 percento delle sue reali possibilità. Ma questa è una
questione da verificare in un secondo momento.
Verrebbe da chiedersi anche: il denaro che mettiamo per questo
tipo di attrezzatura non lo togliamo ad altri settori?
Nell'Ospedale ci sono alcuni settori, alcuni reparti che sono
sottodimensionati per quanto riguarda i locali, per quanto riguarda
il personale, in cui sarebbero necessari degli interventi urgenti,
senza aspettare né la ristrutturazione né la soluzione per il nuovo
Ospedale. Comunque, credo che questo tipo di verifica sui costi
andrà fatta, anche per chiarire in uno studio complessivo qual è il
tasso di utilizzazione di quest'apparecchiatura. È vero che nel
gennaio ?96 è stata presentata in Commissione una relazione in cui
si descrive cosa si vuole fare, però non si tratta di uno studio
del rapporto costi-benefici.
Mi spiego meglio. In questo momento la Regione Valle d'Aosta, in
assenza di risonanza magnetica, ricorre ad una gara a licitazione
privata per garantire il servizio di esecuzione degli esami di RM
nucleare ai pazienti degenti, provenienti dal Presidio ospedaliero
di Aosta e iscritti al SSR. È un appalto, di cui c'è una delibera
recente, una delibera approvata il 19 maggio dalla nostra
Giunta.
L'appalto prevede per il biennio ?97-'99 un numero di esami di
RM pari a 600, quindi il fabbisogno che viene calcolato per questi
due anni è di 300 RM all'anno. Per questi esami, il cui costo
unitario è di 750mila lire, sono stanziati 225 milioni all'anno. A
fronte di una spesa di 225 milioni all'anno per pagare gli esami di
risonanza magnetica ritenuti necessari, oggi noi impegniamo alcuni
miliardi per comprare quest'apparecchiatura, per la cui sola
manutenzione, per il cui ammortamento veniamo a spendere circa 300
milioni all'anno. Di fatto solo con l'ammortamento e con la
manutenzione di quest'apparecchiatura spendiamo tanto quanto ci
costa adesso pagare gli esami di RM previsti dalla nostra USL.
Naturalmente ai costi dell'acquisto e della manutenzione, andranno
aggiunti anche i costi per il personale perché, se attualmente il
servizio di radiologia è ricorso a dei contratti di sei mesi per
assumere tre tecnici di cui aveva bisogno per poter svolgere il suo
lavoro attuale, in un secondo momento, quando saranno potenziate le
possibilità di utilizzo di questo reparto con la RM e la TAC a
rotazione continua, è chiaro che sarà necessario altro personale in
più, per cui sicuramente ci saranno dei costi aggiuntivi.
Quello che manca in questo tipo di operazione è il calcolo dei
costi reali e la ricaduta che questi costi avranno di anno in anno
nel bilancio dell'USL, costi che sarebbe interessante prevedere per
fare un rapporto costi-benefici, per comparare il costo attuale del
servizio al costo futuro del servizio che qui è previsto. Questo
per dire che stiamo facendo un'operazione di alto livello
scientifico, ma anche di alto costo e sappiamo che questo costo va
pagato; il problema è di sapere quanto si paga e sapere esattamente
cosa questo significa non solo oggi, ma anche per il bilancio USL
dei prossimi anni ed indirettamente per il bilancio della Regione
perché ci troviamo non solo a finanziare l'USL, ma anche a
ripianare di anno in anno quel bilancio.
Detto questo, non ci sottraiamo mai quando si lavora per
qualificare la sanità. L'Assessore però dovrebbe capire che mette
la sottoscritta e noi Verdi in grosse difficoltà a votare questo
disegno di legge e vorrei che fosse chiaro che i motivi per cui lo
votiamo sono diversi da quelli che l'Assessore ha dichiarato
pubblicamente nella lettera apparsa pochi giorni fa (il 9 maggio)
su La Stampa.
Vorrei cioè che fosse chiaro che quando diciamo sì ad
un'apparecchiatura scientifica, non diciamo contestualmente sì
anche alla ristrutturazione dell'Ospedale.
L'Assessore in questa sua lettera dice che lui è sempre stato
per ristrutturare l'Ospedale attuale, dice ancora che se avesse
avuto chiarezza che l'intenzione era quella di costruire un nuovo
Ospedale mai si sarebbe impegnato per farlo acquistare, per fare i
lavori di appalto, per intervenire, per ristrutturare le varie
unità operative, per mettere in cantiere altri tipi di intervento.
Allora vorrei che fosse chiaro che ogni volta che noi abbiamo detto
sì ad alcuni interventi nell'Ospedale, era per rispondere ad
un'esigenza immediata dei pazienti, era per dare una risposta ad
una situazione di disagio che c'era, ma non era certamente per dire
di no al nuovo Ospedale, o per rallentare le decisioni per il nuovo
Ospedale.
Questa precisazione è necessaria perché mi sembra che fare certe
affermazioni è un po' come attribuire un significato politico
diverso al voto che noi Verdi abbiamo dato agli interventi sulla
sanità.
Presidente Ha chiesto la parola il Consigliere Rocchio.
Rocchio (RV) Mi rivolgo alla collega Dina: mi sembra più un
discorso vicino a Fossa, Presidente della Confindustria, che vicino
ai Progressisti e quindi la preoccupazione dei costi aggiuntivi, la
preoccupazione in termini sia economici che percentuali.
Purtroppo la vita umana non la si può quantificare, tanto più
che un'apparecchiatura del genere nella nostra Regione non può che
valorizzare le nostre strutture, visto che molte diagnosi non
vengono fatte a causa della mancanza di un'apparecchiatura del
genere. Altrimenti ci troveremmo di fronte allo scandalo, da tutti
risaputo, di avere delle convenzioni con delle cliniche private
dove molti esami non vengono neanche eseguiti per cui andiamo a
pagare degli esami non fatti. Mi preoccuperei molto di più per
incentivare affinché l'Ospedale di Aosta si attrezzi di una TC, di
una RM, di una tomografia computerizzata visto che per molte
patologie, come i traumi vascolari e le patologie tumorali, la
nostra è la Regione più a rischio rispetto a tante altre.
Penso che sia importantissimo per una struttura ospedaliera come
la nostra, anche se la nostra è una comunità di 120mila abitanti,
dotarsi di un'apparecchiatura che non può che valorizzarla nel
tempo, al di là di quelli che possono essere sia i costi aggiuntivi
e non il personale, che va comunque utilizzato.
Presidente Ha chiesto la parola in modo sommesso il Consigliere
Marguerettaz.
Marguerettaz (PpVA) In modo sommesso perché mi stavo ancora
riparando dagli spruzzi che sono stati sollevati dopo questo salto
carpiato con triplo avvitamento che abbiamo visto fare dalla
collega Squarzino perché è caduta in acqua e ha fatto degli
spruzzi...
Volevo fare due o tre domande molto semplici.
Con la prima vorrei capire perché c'è necessità di
quest'apparecchiatura a rotazione continua cioè se è strettamente
collegata all'acquisto dell'apparecchiatura a RM.
Con la seconda vorrei capire come mai ci vogliono così tanti
soldi (quasi 1 miliardo) per la preparazione dei locali che
dovranno ospitare quest'apparecchiatura.
Con la terza chiedo cosa se ne farà del tomografo
pluridirezionale che è in funzione attualmente in Ospedale.
Presidente Se non ci sono altri interventi, dichiaro chiusa la
discussione generale. Ha chiesto la parola l'Assessore alla sanità
ed assistenza sociale, Vicquéry.
Vicquéry (UV) Devo dire con estrema soddisfazione che è sempre
un piacere sentire gli interventi del Presidente della V
Commissione perché sono la summa delle tesi e delle antitesi,
chiederò la copia registrata di quest'intervento a futura memoria
perché sono altro che tuffi in acqua! Sono espressioni di
contraddizioni interne che il Presidente della V Commissione
trascina in sé da quando ha preso queste funzioni e che prima o poi
devono essere portate all'attenzione.
Da una parte ha detto oggi - non in altri interventi - che non
si sa bene se quest'intervento è giustificato considerato il costo
perché altri settori avrebbero bisogno di urgenti ristrutturazioni,
di urgenti potenziamenti, salvo dire alla fine dell'intervento,
oltre ad annunciare il voto dei Verdi - per il quale li ringrazio e
che è espressione della volontà della base popolare che i Verdi
rappresentano perché qui rappresentiamo la popolazione, non
rappresentiamo noi stessi -, che questi soldi probabilmente
verranno sottratti ad altri interventi di ristrutturazione.
Delle due l'una: o si fanno questi interventi e si ristruttura o
non si fanno; non c'è nessun problema di spostamento di fondi
perché questa è una scelta politica inserita nel bilancio
regionale. C'è comunque, indipendentemente dagli investimenti sul
fondo regionale, la possibilità di andare ad utilizzare i fondi
dell'articolo 20 quando questi verranno messi a disposizione da
parte dello Stato; sotto questo punto di vista devo dire che la
Giunta regionale nella sua collegialità - sottolineo nella sua
collegialità - ha dato ampio spazio agli interventi nel settore
socio-sanitario nel bilancio regionale ?96 e ancor di più nel
bilancio regionale ?97.
Non c'è stata nessuna sottrazione di fondi, anzi c'è stato un
massiccio impegno finanziario, questo a testimoniare della volontà
della Giunta regionale e del Consiglio regionale nel suo insieme di
investire in salute perché si tratta di questo alla fin fine e,
quando parliamo di investire in salute, i rapporti costi-benefici
paiono un tantino fuori luogo perché ricordo al Consigliere
Squarzino che dal ?93 al ?96, cioè in 4 anni, sono stati ben 1337 i
pazienti valdostani che hanno dovuto essere trasportati, a volte,
in ambulanza, e a volte no, in cliniche specializzate fuori Valle,
la più vicina delle quali era a Torino, per poter effettuare esami
d'urgenza per le TC. Ripeto: 1337 pazienti per una spesa totale di
lire 782.493.000 all'anno. I 600 previsti della licitazione privata
dell'USL stanno in questa logica, mediamente sono stati 300, tranne
il ?94 quando sono stati 525, nel ?93 sono stati 353, nel ?95 222,
nel ?96 237, per cui l'USL, nell'espletare le gare a licitazione
privata, si è tenuta su una media presunta di 300 prestazioni
all'anno.
Non è opportuno fare dei raffronti con l'utilizzo potenziale
quando ci sarà l'apparecchiatura in Valle d'Aosta perché questi
esami vengono fatti in casi di assoluta necessità e, generalmente,
quando c'è bisogno di analisi diagnostiche molto più approfondite,
si preferisce ricoverare il paziente tout court in altri ospedali.
Se andassimo a calcolare il costo della mobilità del trasferimento
dei pazienti valdostani in altre sedi, andremmo sicuramente a
scoprire che costerebbe molto, molto di più di un singolo esame
perché viene calcolato il DRG del costo del ricovero in strutture
generalmente ad altissima specializzazione che, come sapete,
superano ampiamente il milione e mezzo al giorno. Questo tanto per
fare un piccolo raffronto dei rapporti costi-benefici, rapporti che
sono comunque totalmente fuori luogo quando si parla di salute dei
cittadini.
Sarebbe facilissimo oggi da parte mia fare dei raffronti su
quali generi può essere più utile investire, sarebbe molto semplice
andare a toccare altri capitoli di bilancio, dove i rapporti
costi-benefici non vengono mai presi in considerazione, ma non lo
faccio. Non lo faccio perché la Giunta regionale, ripeto, ha deciso
queste cose nella sua collegialità e io concordo in pieno con le
decisioni collegiali della Giunta regionale. Qualcun altro non è
abituato a fare così, da parte mia sicuramente non cambierò tipo di
atteggiamento.
Intendo ora rispondere al Consigliere Marguerettaz, che ha posto
tre domande. Quanto alla prima:"Perché c'è bisogno della TC a
rotazione?", prendo la relazione che aveva accompagnato il tutto e
che è predisposta dal Primario della radiologia che dice
testualmente: "La Regione autonoma Valle d'Aosta è dotata di una
sola apparecchiatura TC non più in grado di fronteggiare da sola la
crescente richiesta di prestazioni".
In effetti i tempi di attesa a volte sono molto lunghi perché
sono raddoppiate le prestazioni del pronto soccorso in due anni e
questo significa che tutta la diagnostica in generale occupa più di
metà del tempo per le prestazioni in pronto soccorso, allungando i
tempi di risposta per i ricoveri. Continua la relazione: "In caso
di sosta forzata dell'apparecchiatura per guasto è necessario
ricorrere a strutture extraregionali anche per esami urgenti. Le
apparecchiature TC più moderne oggi in commercio a rotazione
continua - come questa - consentono di ridurre drasticamente i
tempi di esecuzione delle indagini con notevole aumento della
produttività".
In cosa consiste? La TC tradizionale significa posizionare il
paziente in modo molto calibrato e in genere si impiega un'ora per
ogni TC di un certo livello; con il sistema a rotazione continua il
posizionamento del paziente avviene in modo molto più facile e
veloce per cui i tempi di esecuzione della TC si riducono
notevolmente. In più il progetto per la radioterapia in Valle
d'Aosta, che è stato trasmesso al Comune di Aosta in questi giorni,
renderà utile eseguire in sede con apparecchiatura TC le centrature
per il piano di terapia, evitando così un viaggio a Ivrea. Con una
sola apparecchiatura non sarebbe possibile fare fronte anche a
questa necessità senza influire negativamente sul numero di
prestazioni già erogate con altre prestazioni. Per quanto riguarda
i motivi per cui si rende necessario predisporre i locali, nel
momento in cui si sposta la TC - perché i locali individuati sono
quelli della TC attuale - per inserire la RM nucleare, si inserisce
la TC vecchia in un altro ambulatorio e si inserirà la nuova TC a
rotazione nel locale ristrutturato.
Per questo motivo - rispondo alla seconda domanda - i costi di
ristrutturazione dei locali sono relativamente alti; ricordo al
Consigliere che, quando si tratta di locali ad altissima
specializzazione come questo, i costi sono molto alti. Stanno
ristrutturando in questi mesi il servizio di rianimazione e
anestesia e i costi per tutto il servizio superano 1,2-1,3 miliardi
proprio perché c'è una tecnologia molto avanzata. Per la sala
operatoria ultima che è stata inaugurata due mesi fa si è speso 1,3
miliardi, ma è una sala operatoria ad altissima specializzazione
sotto tutti gli aspetti.
Mi pare di aver risposto alle domande che mi sono state
avanzate. Concludo dicendo che questo disegno di legge arriva in
ritardo, Consigliere Squarzino, non in anticipo perché il
presupposto per poter far questo era il PSSR e il PSSR ha dato
delle indicazioni ben precise.
Dispiace ricordare al Comitato per il nuovo Ospedale, che si
diletta a dire delle fesserie sugli organi di stampa, che l'atto
programmatorio unico di questo Consiglio regionale consiste nel
piano socio-sanitario regionale che è entrato in vigore il 13
aprile; prima non si era mai parlato di RM nucleare perché
l'Assessore non aveva la possibilità di parlarne mancando l'atto
programmatorio che l'autorizzava a farlo.
Presidente Ha chiesto la parola il Consigliere Squarzino
Secondina per dichiarazione di voto.
Squarzino (VA) Ho già detto come voto. Volevo solo precisare che
quando chiedo uno studio del rapporto costi-benefici, non è per
dire che il criterio di scelta è soltanto il criterio economico,
però bisogna sapere quanto costa in servizi, bisogna sapere qual è
l'investimento che facciamo con un certo tipo di operazione. Solo
questo: sapere quanto costa la salute.
Non ho mai detto che i soldi spesi per la salute sono sempre
troppi, assolutamente no, però bisogna sapere quanto spendiamo e
cosa questo comporta. Questo significa rapporto costi-benefici.
Presidente Se nessun altro chiede la parola per dichiarazione di
voto, si passa all'esame dell'articolato.
All'articolo 1 c'è l'emendamento presentato dall'Assessore
Vicquéry di cui do lettura:
Emendamento All'articolo 1, comma 1, dopo la parola "nucleare"
aggiungere le parole "e di un'apparecchiatura TC a rotazione
continua".
Di conseguenza modificare il titolo del disegno di legge.
Presidente Pongo in votazione l'articolo 1 nel testo così
emendato:
Articolo 1 (Finalità)
1. La Regione interviene finanziariamente per l'acquisizione di
un'apparecchiatura a risonanza magnetica nucleare e di
un'apparecchiatura TC a rotazione continua da destinare all'Unità
operativa di radiologia del presidio ospedaliero regionale.
2. Per le finalità di cui al comma 1, la Giunta regionale è
autorizzata ad assegnare all'Unità sanitaria locale (USL) un
apposito finanziamento, subordinando l'erogazione dello stesso
all'accertamento dell'osservanza, da parte dell'USL, delle
procedure di cui al decreto legislativo 24 luglio 1992, n. 358
(Testo unico delle disposizioni in materia di appalti pubblici di
forniture, in attuazione delle direttive 77/62/CEE, 80/767/CEE e
88/295/CEE).
Presenti, votanti e favorevoli: 26
Presidente Pongo in votazione l'articolo 2:
Presenti, votanti e favorevoli: 26
Presidente Pongo in votazione l'articolo 3:
Presenti, votanti e favorevoli: 26
Presidente Pongo in votazione la legge nel suo complesso:
Presenti, votanti e favorevoli: 26
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK