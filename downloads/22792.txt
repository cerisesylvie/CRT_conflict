Consiglio Regionale della Valle d'Aosta - Oggetto del Consiglio n. 2229 del 26 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2229 del 26 ottobre 2006 - Resoconto
OGGETTO N. 2229/XII - Approvazione della mozione:
"Approvazione del regolamento per il controllo dell'attività della
Casa da gioco di Saint-Vincent".
Mozione
Premesso che:
- l'articolo 2 comma 2 lett. D) della L.R. 36 del 30/11/2001
istitutiva della "Casino de la Vallée S.p.a." prevede che i
rapporti tra Regione e società di gestione siano retti da un
disciplinare che, tra le altre questioni, regolamenti anche "le
modalità di gestione da parte della Regione, sotto il profilo
finanziario, gestionale ed operativo in ordine alla Casa da gioco,
nonché le attività del servizio ispettivo regionale";
- l'articolo 13 del Disciplinare, approvato con deliberazione
di Giunta del 14/04/2003, prevede che i controlli regionali sulla
Casa da gioco siano svolti secondo "le modalità previste
dall'apposito regolamento da approvarsi dal Consiglio regionale
entro 180 giorni";
- il nuovo regolamento per definire il controllo, la
regolarità dei giochi e dei relativi incassi non è stato a
tutt'oggi determinato e, pertanto, continua ad applicarsi quello
approvato nel 1967;
Rilevato che:
- a più riprese le cronache giudiziarie hanno evidenziato la
debolezza dei controlli interni con particolare riferimento alle
loro procedure e ai loro strumenti;
Il Consiglio regionale della Valle d'Aosta
Impegna
la Giunta regionale a dare attuazione, entro 90 giorni
dall'approvazione del presente documento, alla previsione di cui
all'articolo 13 del Disciplinare per la gestione della Casa da
gioco di Saint-Vincent, portando all'esame delle competenti
Commissioni consiliari una proposta di regolamento inerente le
modalità e gli strumenti del controllo regionale.
F.to: Frassy - Tibaldi - Lattanzi
Presidente
- La parola al Consigliere Frassy.
Frassy (CdL)
- Questo non è un argomento nuovo, più volte
il Consiglio ne ha discusso; fin da quando esiste la casa da gioco.
In particolare sull'argomento dei controlli abbiamo avuto modo di
fare ulteriori puntualizzazioni quando venne approvata la legge
istitutiva della "Casinò S.p.a.", anche perché, a seguito di quella
legge e a seguito del successivo disciplinare che regolamenta i
rapporti fra l'Amministrazione regionale e la "Casinò S.p.a.",
veniva prevista una revisione di quel vecchio regolamento datato
1967 che tutt'oggi è il regolamento che sovrintende ai controlli
della casa da gioco. Dal 1967 ad oggi sono cambiate molte
situazioni dal punto di vista delle esigenze di certi controlli
rispetto a certi fenomeni, che forse nel 1967 non esistevano o
erano marginali; sono cambiati anche gli ausili che la tecnologia
può offrire a controlli più puntuali ed attenti. La problematica
dei controlli è una problematica reale, perché comunque
l'Amministrazione regionale è dotata di una sua struttura: quella
dei controllori regionali che sono preposti a queste funzioni. È un
problema reale, perché anche i fatti recenti di cronaca giudiziaria
ci portano a dire che sulla tematica dei controlli forse una
qualche maggiore attenzione da parte del Consiglio sarebbe
auspicabile ed opportuna, soprattutto in tempi compatibili con
esigenze che ogni giorno che passa denotano di essere in attesa di
risposte concrete. Dei tempi c'erano e i tempi erano fissati nei
180 giorni che avrebbero dovuto decorrere da quell'articolo 13 del
disciplinare, che era stato approvato nell'aprile 2003. Siamo in
ritardo quanto meno di 2 anni e mezzo rispetto a quella previsione,
non era sicuramente un termine perentorio, ma era un termine
indicativo di una volontà politica e di una situazione che aveva
visto concordi le forze politiche allora presenti nell'evidenziare
la necessità di modificare quel regolamento che ricordavo prima
risale al 1967. Le problematiche di questi tempi ci portano a dire
che dovremmo fare in fretta, che dovremmo valutare ipotesi concrete
che non sono state esposte in tale mozione, perché auspichiamo che
il dibattito che dovrebbe accompagnare l'approvazione di questo
nuovo regolamento possa essere "a tutto campo".
Solo a titolo di spunto di riflessione - in vista del futuro
dibattito su quella bozza di regolamento - pensiamo a questioni
come il tipo di controlli che il Corpo dei controllori regionali
possa effettuare. Oggi la loro attività è limitata alla sala da
gioco, ma ci sono tutta una serie di situazioni che vanno oltre la
sala da gioco, a partire da quello che accade alle casse, per
continuare con quello che accade nell'Ufficio fidi. Ci sono tutta
una serie di situazioni che bisognerebbe capire se debbano essere
monitorate non dico condizionate all'assenso delle funzioni del
Corpo dei controllori, ma quanto meno monitorate. Per non parlare
del problema delle telecamere, sappiamo che ormai in tutti i casinò
le telecamere sono una realtà che aiuta il momento del controllo;
telecamere che ovviamente devono attenersi alle previsioni della
legge n. 300/1970, lo Statuto dei lavoratori, e che perciò non
servono a controllare ciò che combina o non combina il "croupier",
ma servono comunque a verificare cosa accade al tavolo o alle casse
sui cambi, su tutte quelle situazioni che in tempi recenti hanno
denotato una carenza del controllo nel senso più ampio del
termine.
Cosa devo dire perciò rispetto a questa problematica? Auspico
che il Consiglio prenda atto di un ritardo significativo di 2 anni
e mezzo rispetto alla previsione del disciplinare del 2003; che
recuperi il tempo perduto, cercando di portare a conclusione una
revisione del regolamento; che possa percepire tutte quelle
modifiche operative che in 30 anni si sono susseguite; che possa
valutare una serie di spunti che in maniera sintetica ho cercato
oggi di riassumere. Non penso sia il caso di dilungarsi
ulteriormente su questa materia, auspico e penso che su di essa, se
dibattito serrato ci dovrà essere, dovrà essere sul contenuto da
dare a tale regolamento. Sarebbe paradossale se oggi il Consiglio
non recepisse tale mozione, che ribadisce un impegno che questo
Consiglio si era dato nel 2003 e prima ancora con la legge
istitutiva della "Casinò S.p.a." nel 2001. Alla luce dell'andamento
del dibattito, ci riserviamo di intervenire per ulteriori e più
approfondite considerazioni.
Président
- Je déclare ouverte la discussion
générale.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV)
- Rispetto a questa mozione, credo ci
si debba avvicinare con estrema onestà e così nell'ambito della
presentazione della stessa le premesse sono delle premesse
assolutamente lineari, corrispondono ad articolati che tutti
conosciamo. Volevo solo confrontarmi con voi per poi fare un
ragionamento. Dall'inizio del 2006, per ricordare solo le attività
dell'ultimo anno, abbiamo avuto diversi incontri con i responsabili
regionali sia della casa da gioco, sia del personale, così come
incontri che poi nel tempo si sono susseguiti con i rappresentanti
dei lavoratori, anche perché la definizione di un nuovo regolamento
è una definizione che, da un lato, come diceva il collega Frassy,
evidenzia una serie di obiettivi; dall'altro, bisogna poi tradurre
in pratica il perseguimento di quegli obiettivi con delle funzioni
e degli organici che sono corrispondenti a quegli obiettivi.
Con il servizio di controllo regionale vi è uno scambio
importante, tanto che vi sono anche delle proposte che sono state
consegnate; è chiaro che parliamo di attività che devono adeguarsi
a una nuova filosofia ma, se questo è vero, bisogna capire se i
profili professionali saranno adeguati. Vi è una richiesta che è
stata fatta indipendentemente dal regolamento, ma non può che
essere legata ad esso, che è una richiesta dell'inquadramento di
tutti i controllori regionali nella categoria "D" (vecchio ottavo
livello). Noi dobbiamo assolutamente fare tutta una serie di
valutazioni, capire se quegli obiettivi che ci poniamo sono
perseguibili, se lo sono con le professionalità presenti oggi, con
gli inquadramenti che ci sono oggi, oppure sono delle verifiche di
altro genere e quindi necessitano di professionalità più elevate e
di organici più importanti, perché non è indifferente. Qui ci
sediamo attorno a un tavolo e decidiamo che bisogna controllare e
bisogna fare, poi alla fine vi è sempre un discorso, che deve
essere fatto anche: chi paga? In teoria si può controllare tutto,
possiamo mettere tutte le modalità possibili e immaginabili, ma
dobbiamo poi calarci nella realtà; ad esempio, oggi esiste la
necessità importante di avere dei controlli su tutti i giochi
elettronici, ma il controllo che viene fatto fino ad oggi è un
controllo di tipo formale. Vogliamo estendere questi controlli
anche su aspetti di tipo sostanziale? Ma allora dovremmo introdurre
nell'ambito del Corpo dei controllori degli informatici, dovremmo
introdurre delle persone che hanno determinate competenze anche in
ambito "hardware" e in ambito "software". Non dico di no: dico che
è un'operazione molto complessa, per cui gli incontri che abbiamo
avuto fino ad oggi sono degli incontri assolutamente positivi e
propositivi. Vi è la questione dei tempi. Personalmente il Governo
non è contrario a questo tipo di mozione espressa abbastanza
sobriamente, tuttavia nella seconda parte della mozione prima
dell'impegno non condivido quello che viene detto, ovvero
"a più
riprese le cronache giudiziarie hanno evidenziato la debolezza dei
controlli interni..."
, in quanto non ho visto nessun atto
giudiziario dove veniva evidenziato questo, nel senso che è un
giudizio che viene fatto dal gruppo "CdL", pertanto su questo
vorrei una posizione più sobria. Sappiamo che vogliamo rinnovarlo
con la proposta di un nuovo regolamento, quindi eviterei di
esprimere dei giudizi, è stato scritto tutto, non c'è nulla di
nuovo, anche perché poi mi chiedo: dov'è che è stata evidenziata
questa debolezza? Lei ha degli atti, da qualche parte la
Magistratura ha detto che non abbiamo fatto bene i controlli? Per
quanto riguarda questo ragionamento, chiederei se fosse possibile
avere un lasso di tempo, per permettere a tutte le parti di fare le
valutazioni su quali potrebbero essere le conseguenze di quella
modifica del regolamento del controllo, per poi parlarne in
Commissione; mi piace questo ragionamento: a presentare in
Commissione, dove si dibatterà.
La proposta che faccio quindi è sopprimere il passo
"rilevato
che"
e sostituire
"entro 90 giorni"
con
"entro il 28
febbraio 2007"
... dall'approvazione del presente documento,
pertanto andrebbe riformulata, ma indicativamente entro il 28
febbraio da portare in Commissione una bozza di regolamento, al
fine di poter...
Frassy
(fuori microfono)
- ...120 giorni...
Marguerettaz (UV)
- ... possiamo scrivere:
"120
giorni"
, da presentare in Commissione con la soppressione del
capo
"rilevato che"
. Io dico che prima lo facciamo meglio è,
quindi credo che possa essere avviata anche prima la discussione in
Commissione, ma è per evitare...
Caveri
(fuori microfono)
- ... mettete 4
mesi...
Marguerettaz (UV)
- ... ma, per evitare di riformulare la
frase, 150... ma è la filosofia, io sono d'accordo su questo,
bisogna darci dei tempi, però chiederei che quel
"rilevato
che"
fosse escluso dalla mozione, perché non mi sento di
aderire a un giudizio che è un giudizio personale, ma che non è ad
oggi riscontrabile dagli atti.
Presidente
- Posso chiudere la discussione generale? La
discussione generale è chiusa.
La parola al Consigliere Frassy.
Frassy (CdL)
- Brevemente, anche perché, come auspicavo,
il dibattito lo faremo sugli elementi che daranno sostanza al
regolamento. Un'interpretazione autentica rispetto al
"rilevato
che"
. L'Assessore forse lo ha letto in una maniera soggettiva,
ma andava forse letto in una maniera oggettiva, ossia che le
cronache giudiziarie non hanno evidenziato direttamente
problematiche sui controlli, ma ci fanno dire che probabilmente con
dei controlli articolati in maniera diversa certi fatti, che non
sono imputabili ai controlli o ai controllori, non si sarebbero
realizzati. Va benissimo cassarlo, ma il concetto era - per volerlo
riassumere - che a più riprese le cronache giudiziarie hanno
evidenziato la necessità di controlli più efficaci: questo era il
senso, perché la vicenda giudiziaria che ruota attorno al casinò è
vicenda nota. Va bene comunque cassarlo, perché non aggiunge nulla
e non toglie nulla alla sostanza del documento. Anche per quanto
riguarda i tempi: 2 anni e mezzo sono passati, metterci 60 o 90
giorni in più rispetto ai 90 che abbiamo messo a noi va bene,
perciò, visto che lei prende impegno a nome della Giunta, ci dica
lei, Assessore, se sono 120 o 150 come termine massimo e per noi va
bene. Recepiamo perciò le sue richieste di emendamento.
Presidente
- Pongo in votazione la mozione nel testo così
emendato:
Mozione
Premesso che:
- l'articolo 2 comma 2 lett. D) della L.R. 36 del 30/11/2001
istitutiva della "Casino de la Vallée S.p.a." prevede che i
rapporti tra Regione e società di gestione siano retti da un
disciplinare che, tra le altre questioni, regolamenti anche "le
modalità di gestione da parte della Regione, sotto il profilo
finanziario, gestionale ed operativo in ordine alla Casa da gioco,
nonché le attività del servizio ispettivo regionale";
- l'articolo 13 del Disciplinare, approvato con deliberazione
di Giunta del 14/04/2003, prevede che i controlli regionali sulla
Casa da gioco siano svolti secondo "le modalità previste
dall'apposito regolamento da approvarsi dal Consiglio regionale
entro 180 giorni";
- il nuovo regolamento per definire il controllo, la
regolarità dei giochi e dei relativi incassi non è stato a
tutt'oggi determinato e, pertanto, continua ad applicarsi quello
approvato nel 1967;
Il Consiglio regionale della Valle d'Aosta
Impegna
la Giunta regionale a dare attuazione, entro 150 giorni
dall'approvazione del presente documento, alla previsione di cui
all'articolo 13 del Disciplinare per la gestione della Casa da
gioco di Saint-Vincent, portando all'esame delle competenti
Commissioni consiliari una proposta di regolamento inerente le
modalità e gli strumenti del controllo regionale.
Consiglieri presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK