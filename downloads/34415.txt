Consiglio Regionale della Valle d'Aosta - Oggetto del Consiglio n. 2198 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2198 del 25 gennaio 2012 - Resoconto
OGGETTO N. 2198/XIII - Disegno di legge: "Disposizioni in
materia di aziende turistiche. Modificazioni di leggi
regionali".
Articolo 1
(Modificazioni alla legge regionale 6 luglio 1984, n.
33)
1. Al comma 3 dell'articolo 3bis della legge regionale 6
luglio 1984, n. 33 (Disciplina della classificazione delle aziende
alberghiere), le parole: "entro e non oltre dieci giorni" sono
sostituite dalle seguenti: "entro e non oltre trenta
giorni".
2. Dopo la lettera b) del comma 4 dell'articolo 12 della l.r.
33/1984, è aggiunta la seguente:
"bbis) omette di prestare anche solo uno dei servizi previsti
tra i requisiti obbligatori per ciascun livello di
classificazione.".
3. Al comma 6 dell'articolo 12 della l.r. 33/1984 sono
aggiunte, in fine, le seguenti parole: "e, limitatamente alle
ipotesi di cui al comma 4, può altresì essere adottato il
provvedimento di revisione della classificazione la cui efficacia
non deve essere inferiore ad un anno.".
Articolo 2
(Modificazioni alla legge regionale 29 maggio 1996, n.
11)
1. Il comma 2 dell'articolo 16bis della legge regionale 29
maggio 1996, n. 11 (Disciplina delle strutture ricettive
extralberghiere), è sostituito dal seguente:
"2. L'attività di bed & breakfast-chambre et petit
déjeuner è svolta avvalendosi della normale organizzazione
familiare.".
2. Dopo il comma 2 dell'articolo 16bis della l.r. 11/1996,
sostituito dal comma 1, è aggiunto il seguente:
"2bis. Il servizio di prima colazione deve essere fornito
esclusivamente a chi è alloggiato e può essere assicurato
utilizzando:
a) alimenti e bevande confezionati senza alcuna
manipolazione;
b) alimenti e bevande che richiedono manipolazione.".
3. Dopo il comma 2bis dell'articolo 16bis della l.r. 11/1996,
introdotto dal comma 2, è aggiunto il seguente:
"2ter. La somministrazione di alimenti e bevande ai sensi del
comma 2bis, lettera b), non rientra nell'ambito di applicazione del
regolamento (CE) n. 852/2004 del Parlamento europeo e del
Consiglio, del 29 aprile 2004, sull'igiene dei prodotti alimentari,
e può essere esercitata a condizione che il soggetto gestore del
bed & breakfast-chambre et petit déjeuner sia in possesso, alla
data di presentazione della segnalazione certificata di inizio
attività (SCIA) di cui all'articolo 16quater, di uno dei requisiti
professionali di cui all'articolo 71, comma 6, del decreto
legislativo 26 marzo 2010, n. 59 (Attuazione della direttiva
2006/123/CE relativa ai servizi nel mercato interno). In mancanza
di detto requisito professionale, il soggetto gestore deve
frequentare, con esito positivo, il corso professionale di cui
all'articolo 6, comma 4, della legge regionale 3 gennaio 2006, n. 1
(Disciplina delle attività di somministrazione di alimenti e
bevande. Abrogazione della legge regionale 10 luglio 1996, n. 13),
limitatamente alle materie inerenti all'igiene nella manipolazione
degli alimenti.".
4. Alla lettera b) del comma 2 dell'articolo 16quater della
l.r. 11/1996, dopo le parole: "comma 1bis," sono aggiunte le
seguenti: "16bis, comma 2ter,".
5. Al comma 5 dell'articolo 17 della l.r. 11/1996, le parole:
"di tre o più unità abitative" sono sostituite dalle seguenti: "di
due o più unità abitative".
6. Il comma 3 dell'articolo 18 della l.r. 11/1996 è
sostituito dal seguente:
"3. In deroga a quanto previsto dall'articolo 74 della legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), e dagli strumenti
urbanistici comunali, l'utilizzo di unità abitative in forma di
case e appartamenti per vacanze può non comportare il mutamento
della loro destinazione d'uso.".
7. Al comma 2 dell'articolo 20 della l.r. 11/1996, le parole:
"entro e non oltre dieci giorni" sono sostituite dalle seguenti:
"entro e non oltre trenta giorni".
Articolo 3
(Modificazione alla legge regionale 6 aprile 1998, n.
11)
1. Al comma 1 dell'articolo 90bis della legge regionale 6
aprile 1998, n. 11 (Normativa urbanistica e di pianificazione
territoriale della Valle d'Aosta), è aggiunto, in fine, il seguente
periodo: "Tali disposizioni si applicano anche:
a) agli esercizi di somministrazione di alimenti e bevande di
cui alla l.r. 1/2006 che, pur avendo ottenuto l'autorizzazione
comunale all'esercizio dell'attività, non siano in attività o la
cui attività sia temporaneamente cessata, purché non ne sia stata
mutata la destinazione;
b) alle strutture in fase di realizzazione, assentite da
concessione edilizia con espressa destinazione ad esercizio di
somministrazione di alimenti e bevande, ancorché eventualmente non
ultimate. In tale caso, la concessione edilizia deve essere stata
rilasciata antecedentemente alla data del 31 marzo 2010 e per
volume esistente si intende il volume concessionato.".
Articolo 4
(Modificazione alla legge regionale 4 settembre 2001, n.
19)
1. Al comma 1 dell'articolo 23 della legge regionale 4
settembre 2001, n. 19 (Interventi regionali a sostegno delle
attività turistico-ricettive e commerciali), le parole: "di
fabbricati o porzioni di fabbricati" sono soppresse.
Articolo 5
(Modificazioni alla legge regionale 24 giugno 2002, n.
8)
1. Il comma 4 dell'articolo 2 della legge regionale 24 giugno
2002, n. 8 (Disciplina dei complessi ricettivi all'aperto e norme
in materia di turismo itinerante. Abrogazione della legge regionale
22 luglio 1980, n. 34), è sostituito dal seguente:
"4. Nei campeggi sono ammesse, nel limite del 30 per cento
della ricettività totale, la realizzazione di allestimenti fissi
destinati ad unità abitative per il soggiorno dei turisti nonché
l'installazione degli allestimenti mobili di cui all'articolo 4,
comma 2bis.".
2. Il comma 5 dell'articolo 2 della l.r. 8/2002 è sostituito
dal seguente:
"5. Nei villaggi turistici sono ammesse, nel limite del 70
per cento della ricettività totale, la realizzazione di
allestimenti fissi destinati ad unità abitative per il soggiorno
dei turisti nonché l'installazione degli allestimenti mobili di cui
all'articolo 4, comma 2bis. La capacità ricettiva dei predetti
allestimenti mobili non può comunque superare il 30 per cento della
ricettività totale.".
3. Al comma 4 dell'articolo 3 della l.r. 8/2002, le parole:
"di strutture ancorate al suolo; è altresì vietata la locazione
delle stesse" sono sostituite dalle seguenti: "di singoli
allestimenti fissi destinati ad unità abitative per il soggiorno
dei turisti, di cui all'articolo 4, comma 2; è altresì vietata la
locazione degli stessi".
4. Il comma 2 dell'articolo 4 della l.r. 8/2002 è sostituito
dal seguente:
"2. La realizzazione delle strutture di un complesso
ricettivo all'aperto, intendendosi per tali sia gli immobili
destinati ai servizi comuni sia quelli costituiti da allestimenti
fissi destinati ad unità abitative per il soggiorno dei turisti, è
soggetta al rilascio del prescritto titolo abilitativo secondo le
disposizioni vigenti in materia.".
5. Il comma 2bis dell'articolo 4 della l.r. 8/2002 è
sostituito dal seguente:
"2bis. Nei complessi ricettivi all'aperto, gli allestimenti
mobili dotati di meccanismi di rotazione in grado di consentirne lo
spostamento, quali roulottes, caravan, autocaravan, o case mobili,
comunque denominati, e relativi accessori e pertinenze, incardinati
temporaneamente al suolo con accorgimenti tecnici finalizzati a
garantirne la materiale stabilità ma diretti a soddisfare
esclusivamente esigenze turistiche, e non assimilabili, per
funzioni e dimensioni, alle abitazioni o strutture a carattere
residenziale, non sono equiparabili alle costruzioni e non sono
soggetti al rilascio del titolo abilitativo di tipo edilizio ai
sensi della normativa urbanistica vigente. Ai fini di cui al
presente comma, gli allestimenti mobili s'intendono incardinati
temporaneamente al suolo qualora siano dotati di:
a) allacciamenti alla rete idrica e fognaria rimovibili in
qualsiasi momento;
b) meccanismi di rotazione conservati in funzione.".
6. Dopo il comma 2bis dell'articolo 4 della l.r. 8/2002,
sostituito dal comma 5, è aggiunto il seguente:
"2ter. I comuni definiscono, nel rispetto delle norme e degli
strumenti urbanistici vigenti, con proprio atto da adottare di
concerto con la struttura regionale competente in materia di
strutture ricettive e, nei casi in cui l'installazione ricada in
ambiti tutelati ai sensi del decreto legislativo 22 gennaio 2004,
n. 42 (Codice dei beni culturali e del paesaggio, ai sensi
dell'articolo 10 della legge 6 luglio 2002, n. 137), con la
struttura regionale competente in materia di tutela del paesaggio e
beni culturali, i criteri e le modalità per l'installazione degli
allestimenti mobili di cui al comma 2bis, nonché le relative
caratteristiche e tipologie costruttive.".
7. Dopo il comma 2ter dell'articolo 4 della l.r. 8/2002,
introdotto dal comma 6, è aggiunto il seguente:
"2quater. L'installazione degli allestimenti mobili di cui al
comma 2bis è dichiarata nella segnalazione certificata di inizio
attività (SCIA) di cui all'articolo 6, è soggetta alla disciplina
di cui all'articolo 6bis ed è effettuata in conformità alle
disposizioni contenute nell'atto di cui al comma 2ter.".
8. Dopo il comma 2quater dell'articolo 4 della l.r. 8/2002,
introdotto dal comma 7, è aggiunto il seguente:
"2quinquies. Gli allestimenti mobili di cui al comma 2bis che
non rispondono alle caratteristiche e alle tipologie costruttive
prescritte nell'atto di cui al comma 2ter e che sono installati
secondo criteri e modalità difformi da quelli previsti nel medesimo
atto devono essere rimossi, a cura e spese del proprietario, entro
quindici giorni dalla data di comunicazione della
violazione.".
9. Dopo il comma 2quinquies dell'articolo 4 della l.r.
8/2002, introdotto dal comma 8, è aggiunto il seguente:
"2sexies. A tutela della pubblica incolumità, è vietata
l'installazione degli allestimenti mobili di cui al comma 2bis
nelle aree classificate ad elevata e media pericolosità nelle
apposite cartografie di cui agli articoli 35, 36 e 37 della legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta).".
10. La lettera c) del comma 3 dell'articolo 4 della l.r.
8/2002 è sostituita dalla seguente:
"c) i parametri e gli indici urbanistico-edilizi da assegnare
per la realizzazione delle strutture di cui al comma 2.".
11. Al comma 3 dell'articolo 6 della l.r. 8/2002, le parole:
"non oltre dieci giorni" sono sostituite dalle seguenti: "non oltre
trenta giorni".
12. Al comma 2 dell'articolo 14 della l.r. 8/2002, le parole:
"commi 1, 2 e 4" sono sostituite dalle seguenti: "commi 1 e
4".
13. Dopo il comma 2 dell'articolo 14 della l.r. 8/2002,
modificato dal comma 12, è inserito il seguente:
"2bis. Il titolare del complesso ricettivo all'aperto che
violi le prescrizioni di cui agli articoli 2, commi 4 e 5, 4, comma
2bis, e dell'atto di cui all'articolo 4, comma 2ter, è soggetto
alla sanzione amministrativa pecuniaria del pagamento di una somma
di denaro da euro 1.000 a euro 5.200.".
Articolo 6
(Abrogazioni)
1. Sono abrogate le seguenti disposizioni:
a) la lettera d) del comma 2 dell'articolo 16quater della
l.r. 11/1996;
b) il comma 5bis dell'articolo 2 della l.r. 8/2002;
c) il comma 2 dell'articolo 3 della l.r. 8/2002.
Articolo 7
(Disposizione transitoria)
1. Nelle more dell'approvazione dell'atto di cui all'articolo
4, comma 2ter, della l.r. 8/2002, inserito dall'articolo 5, comma
6, della presente legge, i gestori dei complessi ricettivi
all'aperto che intendono installare gli allestimenti mobili di cui
all'articolo 4, comma 2bis, della l.r. 8/2002, inserito
dall'articolo 5, comma 5, della presente legge, presentano al
Comune territorialmente competente apposita istanza corredata di un
elaborato tecnico-descrittivo e di una relazione che illustri e
motivi l'intervento. Il Comune, entro sessanta giorni dalla data di
ricevimento dell'istanza, decide motivatamente in merito al suo
accoglimento, previo parere favorevole della struttura regionale
competente in materia di strutture ricettive e, nei casi in cui
l'installazione ricada in ambiti tutelati ai sensi del decreto
legislativo 22 gennaio 2004, n. 42 (Codice dei beni culturali e del
paesaggio, ai sensi dell'articolo 10 della legge 6 luglio 2002, n.
137), della struttura regionale competente in materia di tutela del
paesaggio e beni culturali.
Articolo 8
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Comunico che il disegno di legge ha avuto
parere favorevole a maggioranza della III e IV Commissione riunite
in seduta congiunta, con la presentazione di un emendamento, ed ha
avuto parere favorevole con le osservazioni del Consiglio
permanente degli enti locali.
La parola al relatore, Consigliere Bieler.
Bieler (UV)
- Grazie Presidente.
Anche questo provvedimento, come altri presentati dal Governo
regionale ultimamente, di cui ho avuto il piacere di essere
relatore, tende a perfezionare le condizioni in cui si trovano ad
operare coloro che si occupano di ricezione turistica. Alcuni
aspetti del presente disegno di legge sono particolarmente
rilevanti anche dal punto di vista urbanistico e di pianificazione
territoriale, e mi sento di affermare che il testo così novellato
migliora parecchio questo ambito assai difficile da trattare.
Ritengo sia motto plausibile che, per apportare queste migliorie
all'impianto normativo, siano state recepite le istanze presentate
da coloro che hanno fatto dell'ospitalità la loro professione.
Dando la possibilità ai gestori di case e appartamenti per vacanza
di prendere in locazione i cosiddetti "letti freddi" come vengono
definiti oltralpe, penso si potranno aumentare le presenze nei
nostri comuni rendendo fruibili molti posti letto. Incrementare il
numero di turisti presenti nel nostro territorio è l'obiettivo
principale che soddisferebbe
in primis
coloro che gestiscono
le strutture ricettive, ma anche di conseguenza tutti gli altri
operatori. Penso alle società che gestiscono gli impianti a fune,
ne avrebbero sicuramente dei benefici. Analogo risultato si otterrà
grazie alle modifiche di legge apportate per quanto riguarda
l'offerta "open air"; i gestori dei campeggi potranno infatti
posizionare alcune case mobili all'interno della loro area, delle
quali potranno essere proprietari e che avranno ovviamente tutto
l'interesse di affittare. Si otterrà anche un notevole abbellimento
dal punto di vista urbanistico perché le caratteristiche di queste
casette saranno normate dagli enti locali. Anche le modificazioni
adottate per i bed & breakfast aumentano la qualità
dell'offerta ampliando la disponibilità dei servizi e disponendo di
poter attuare questo servizio anche all'interno di condomini.
Ci tengo a dire che le modifiche qui apportate sono state
gestite insieme ai gestori dei campeggi e, come ci ha detto la
Presidente dell'ADAVA, tra di loro non hanno trovato resistenza, in
particolare sostengono che la clientela che va nei campeggi non è
la stessa che frequenta gli alberghi, quindi non hanno nulla da
obiettare a queste migliorie. Grazie.
Presidente
- Dichiaro aperta la discussione generale.
La parola al Consigliere Donzel.
Donzel (PD)
- Grazie Presidente.
Il Partito Democratico ritiene positivo nel complesso questo
tipo di intervento, quindi voteremo a favore di questa norma. Ci
permettiamo però in aula di far notare alcuni rilievi che non sono
tali da diminuire l'importanza di questa norma, ma ci teniamo che
sia chiaro che il ragionamento che abbiamo fatto, in un momento di
crisi economica, è tale da sostenere tutte le iniziative, che siano
favorevoli ad uno sviluppo, ad una ripresa e ad una crescita, ma
questo non ci esime dal far notare alcuni aspetti.
Ci siamo riconosciuti nella relazione del collega Bieler, ma
vorremmo far notare che, come abbiamo più volte sottolineato, ci
piacerebbe - lo facciamo presente all'Assessore, sappiamo quanto
sia difficile questa materia, quindi vediamo di non farci prendere
dalle reciproche permalosità - che qualche volta ci fossero delle
leggi di più ampio respiro, non delle "leggine" fatte di tanti
pezzettini, fatte "a spizzichi e bocconi", che parlano di tutto,
anche di argomenti che non sono così legati fra di loro, se non dal
titolone grosso: "turismo". Lo dice lo stesso relatore con
sincerità: ci sono state delle sollecitazioni dall'esterno, le
abbiamo raccolte, abbiamo fatto un pacchetto e adesso lo
restituiamo.
Nella relazione presentata in allegato al disegno di legge si
legge:
"apportando inoltre alcune semplificazioni alle procedure
vigenti"
. Io ho visto una miglioria, che condivido pienamente,
quella dell'allungamento dei tempi...ma, Assessore, deve spiegarmi
quali sono le semplificazioni, cioè la procedura rimane tale e
quale, semplicemente si danno 30 giorni. Per tutta la parte dei
campeggi ci sono nuove procedure, certamente diamo loro la
possibilità di installare strutture; però, solo per darvi l'idea,
leggo sinteticamente un passaggio, per dire se questo risulta
essere...non voglio dire che non siano procedure necessarie, ma
siccome si dice che è una semplificazione, io dico: si chiede al
gestore di presentare al Comune territorialmente competente
apposita istanza corredata di un elaborato tecnico descrittivo di
una relazione che illustri i motivi dell'intervento, il Comune
entro 60 giorni dalla data di ricevimento dell'istanza decide
motivatamente in merito al suo accoglimento, previo parere
favorevole della struttura regionale...semplificazione? Per nulla!
Atto necessario, dovuto, ma non andiamo a dire che questa è una
norma che semplifica! Sui 30 giorni riconosco che è sicuramente di
aiuto avere più tempo, però francamente queste semplificazioni non
le ho viste! Nel merito, sì, ci sono delle agevolazioni alle case
appartamenti vacanze, c'è questa disponibilità in più, andiamo a
sfruttare di più le potenzialità del nostro territorio.
Una riserva che avevo fatto notare in commissione e che segnalo
come problematicità, rispetto alla possibilità che viene data ai
campeggiatori di ampliare la qualità dell'offerta con l'acquisto
delle case mobili...era intervenuto il rappresentante degli
albergatori dicendo: questa cosa riqualifica i campeggi, che in
alcuni casi hanno degli aspetti da baraccopoli. Sì, però non c'è
alcuna norma in questo documento che dice che bisognerebbe rivedere
questi pezzi attaccati alle roulottes, cioè queste migliorie qui,
insomma, forse non è solo la casetta in sé, certamente è bella, ma
se vicino continua a permanere la roulotte con appiccicato davanti
una capanna di legno, non è che il paesaggio ne trae una
miglioria!
L'impressione che abbiamo raccolto e che in questo ci fa dire
"sì" alla legge, è che c'è una pressione da parte di chi gestisce
case appartamenti vacanze, da parte di chi ha questi campeggi; a me
è parsa una sensazione di un certo affanno, una certa difficoltà,
ad esempio tra i campeggiatori, come a dire: ormai nessuno viene
più qui con la tenda, devo dare un'altra offerta. Benissimo, sono
d'accordo, in un momento di crisi facciamolo, ma vediamo di fare lo
sforzo di far venire ancora qui quello che ha la tenda, vediamo di
fare uno sforzo per promuovere anche il classico campeggio, cioè
non andiamo a rincorrere solo una nuova tipologia di offerta!
Infine c'è l'approvazione dell'Associazione degli albergatori
rispetto ad una norma dell'articolo 1, che ha una funzione
sanzionatoria. Rispetto a questa norma non mi pare che andiamo
verso la sburocratizzazione; mi pare - e noi sicuramente voteremo
anche questa norma, perché gli albergatori ci hanno detto che la
vogliono - che serva, più che lavorare sulle ispezioni poliziesche
e sul dare la sanzione a quell'albergo che non fa il suo dovere,
che ci sia invece una cultura del turismo in Valle d'Aosta che
salga di livello. Non trasformiamo la nostra Regione in uno Stato
di polizia in cui probabilmente uno dei principali imputati
potrebbe essere addirittura l'Hôtel Billia...scusatemi la battuta
finale, come a dire: qualcuno molto si è lamentato della
competizione sleale sul territorio di Saint-Vincent. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Abbiamo analizzato questo disegno di legge in commissione molto
attentamente, abbiamo cercato di capire quali sono le ricadute nel
momento in cui si vanno a modificare le regole. Penso che siano
delle modifiche interessanti nella forma, ma soprattutto nel
merito, e devo dire anche necessarie in certi settori. Il disegno
di legge interviene su diverse leggi, più volte abbiamo chiesto se
fosse possibile una modifica più strutturale, ma in questo caso
stiamo parlando di sistema ricettivo nel suo complesso, quindi se
modifiche devono essere, è positivo che si intervenga direttamente
e soprattutto nel merito.
Faccio qualche passo indietro per fare qualche considerazione di
ordine generale e soprattutto politico. Da diversi anni il
territorio valdostano meno turistico, quello già antropizzato,
stiamo parlando di edifici esistenti, chiede prima al CELVA e poi
al Governo regionale modifiche strutturali legate alla possibilità
di utilizzare i beni di proprietà, piccoli o grandi edifici, ma
soprattutto piccoli numeri, in particolare per quei comuni meno
turistici. Il fatto di creare le condizioni a piccoli e nuovi
imprenditori per ristrutturare il bene di famiglia, portando
l'unità abitativa da tre a due, trova il nostro parere molto
positivo per due ragioni: la prima, per il fatto che ci siano le
condizioni per ristrutturare il bene già esistente, la seconda, per
la possibilità di mettere in campo un aiuto pubblico anche a quel
piccolo tessuto che è quello dei numeri piccoli, in questo caso
delle due unità abitative. Faccio di nuovo un appello all'Assessore
se ci siano anche le condizioni per modificare l'applicazione,
quindi una delibera di Giunta, per non far aprire delle partite IVA
per poter gestire in maniera imprenditoriale le due unità abitative
(stiamo sempre parlando di piccoli numeri), per non aggravare i
costi ulteriormente, ben venga quindi questa possibilità.
Accogliamo con una certa soddisfazione, sempre nell'articolo 2,
la possibilità per i gestori di CAV di prendere in locazione le
seconde case, più volte oggetto di dibattito in quest'aula: letti
freddi, case non utilizzate, quindi se questa può essere una forma
per utilizzare il patrimonio esistente, ben venga questa ulteriore
possibilità a costo zero. È un indirizzo politico che ha un impatto
zero sul bilancio regionale, ma l'obiettivo di tipo politico è
quello dell'utilizzo del patrimonio già esistente. L'articolo 3
rimedia probabilmente alla poca chiarezza nella vecchia modifica,
quindi per gli uffici tecnici comunali ci sarà la possibilità di
dare delle risposte e non avere più diverse interpretazioni.
Avevamo qualche dubbio, lo abbiamo esplicitato in commissione,
sulle modifiche apportate al settore campeggio. Abbiamo
approfondito, abbiamo cercato di analizzare la situazione reale in
questo momento e quali potrebbero essere le ricadute. Stiamo
parlando di numeri importanti: 45 campeggi in Valle d'Aosta con una
capacità ricettiva di circa 15.000 posti letto. Non sarà l'unica
ricetta immagino, ma in un momento come questo penso che possa
essere una possibilità in più, con la necessità di chi deve
controllare le cose - in questo caso saranno i Comuni e la
struttura regionale - di dover verificare la stagionalità,
l'utilizzo e soprattutto il fatto di utilizzare questi beni non
come seconde case, ma come sistema pararicettivo o ricettivo che
sia.
Questo disegno di legge, a nostro avviso, va quindi nella
direzione da noi auspicata diverse volte; ribadisco in quest'aula
che avevamo qualche dubbio sull'articolo 5, ma voteremo questo
nuovo impianto proposto dal Governo regionale.
Presidente
- Se non vi sono altri interventi, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente. Brevemente per
ringraziare il lavoro delle due commissioni, per ringraziare il
relatore e ringraziare per i commenti e le valutazioni che sono
state fatte. Non sono come il collega Cerise, che si è preoccupato
del fatto che gli ho dato tre volte ragione: io non mi preoccupo
del fatto che le forze di opposizione abbiano concordato con la
proposta del Governo, questo vuol dire che abbiamo degli
intendimenti comuni, quindi nel momento in cui si avvertono delle
esigenze è bene cercare di dare una risposta.
Due considerazioni puntuali. Rispetto alla comunicazione, certo,
condivido che probabilmente dei ragionamenti di più lungo respiro
siano da preferire, è ovvio che bisogna anche cercare di dare delle
soluzioni e raccogliere materiale per dare delle risposte che siano
delle risposte, come abbiamo detto, di lungo respiro. È vero anche
che siamo in un momento di particolare difficoltà, quindi oggi
prevedere degli scenari a lungo termine rischia di non essere
semplice.
Per quello che è dei campeggi, voglio dare un riferimento al
collega Donzel. Abbiamo la legge regionale n. 8/2002 che è già
molto puntuale ed in realtà i termini previsti sono stati
prorogati, ma all'interno di quella legge vi sono già delle
disposizioni cogenti che i campeggi devono rispettare. Quindi le
posso dire che i nostri ispettori hanno terminato di fare i 45-50
sopralluoghi e stanno predisponendo i provvedimenti per coloro che
risulterebbero inadempienti, muovendo una serie di contestazioni a
coloro che non adempiono alle disposizioni della legge n. 8/2002,
che andava a sanzionare quelle situazioni poco edificanti
(roulottes, tettoie) e non in linea con gli standard che vorremmo
avesse il nostro turismo.
Per la semplificazione, probabilmente questo termine è stato
utilizzato impropriamente, ma lo trova nel comma 6 e 7
dell'articolo 2, dove nella relazione parliamo di semplificazione
nel senso che semplifichiamo quella lettura normativa che creava
delle ambiguità sull'utilizzo delle CAV. Il comma 7 dell'articolo 2
dice:
"apportando per le strutture ricettive la stessa
semplificazione procedimentale"
. Sicuramente non c'è una
semplificazione in senso puntuale, ma abbiamo semplificato alcuni
passaggi, probabilmente potevamo scriverlo meglio.
Ringrazio per il lavoro svolto, ringrazio il relatore ed
assicuriamo l'impegno nel monitorare il quadro generale per
riuscire, qualora le condizioni lo permettano, ad avere dei
provvedimenti come voi avete auspicato.
Presidente
- Procediamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente
- All'articolo 2 vi è l'emendamento della III
e IV Commissione, che recita:
Emendamento
Il comma 3 dell'articolo 18 della legge regionale 29 maggio
1996, n. 11 (Disciplina delle strutture ricettive extralberghiere),
come sostituito dal comma 6 dell'articolo 2 del disegno di legge, è
sostituito dal seguente:
"3. In deroga a quanto previsto dagli articoli 73 e 74 della
legge regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), e dagli strumenti
urbanistici comunali, l'utilizzo di unità abitative aventi
destinazione d'uso ad abitazione temporanea ai sensi dell'articolo
73, comma 2, lettera dbis), della medesima legge in forma di case e
appartamenti per vacanze può non comportare il mutamento della loro
destinazione d'uso.".
Lo pongo in votazione:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 2 nel testo
così emendato:
Articolo 2
(Modificazioni alla legge regionale 29 maggio 1996, n.
11)
1. Il comma 2 dell'articolo 16bis della legge regionale 29
maggio 1996, n. 11 (Disciplina delle strutture ricettive
extralberghiere), è sostituito dal seguente:
"2. L'attività di bed & breakfast-
chambre et petit
déjeuner è svolta avvalendosi della normale organizzazione
familiare.".
2. Dopo il comma 2 dell'articolo 16bis della l.r. 11/1996,
sostituito dal comma 1, è aggiunto il seguente:
"2bis. Il servizio di prima colazione deve essere fornito
esclusivamente a chi è alloggiato e può essere assicurato
utilizzando:
a) alimenti e bevande confezionati senza alcuna
manipolazione;
b) alimenti e bevande che richiedono manipolazione.".
3. Dopo il comma 2bis dell'articolo 16bis della l.r. 11/1996,
introdotto dal comma 2, è aggiunto il seguente:
"2ter. La somministrazione di alimenti e bevande ai sensi del
comma 2bis, lettera b), non rientra nell'ambito di applicazione del
regolamento (CE) n. 852/2004 del Parlamento europeo e del
Consiglio, del 29 aprile 2004, sull'igiene dei prodotti alimentari,
e può essere esercitata a condizione che il soggetto gestore del
bed & breakfast-
chambre et petit déjeuner sia in
possesso, alla data di presentazione della segnalazione certificata
di inizio attività (SCIA) di cui all'articolo 16quater, di uno dei
requisiti professionali di cui all'articolo 71, comma 6, del
decreto legislativo 26 marzo 2010, n. 59 (Attuazione della
direttiva 2006/123/CE relativa ai servizi nel mercato interno). In
mancanza di detto requisito professionale, il soggetto gestore deve
frequentare, con esito positivo, il corso professionale di cui
all'articolo 6, comma 4, della legge regionale 3 gennaio 2006, n. 1
(Disciplina delle attività di somministrazione di alimenti e
bevande. Abrogazione della legge regionale 10 luglio 1996, n. 13),
limitatamente alle materie inerenti all'igiene nella manipolazione
degli alimenti.".
4. Alla lettera b) del comma 2 dell'articolo 16quater della
l.r. 11/1996, dopo le parole: "comma 1bis," sono aggiunte le
seguenti: "16bis, comma 2ter,".
5. Al comma 5 dell'articolo 17 della l.r. 11/1996, le parole:
"di tre o più unità abitative" sono sostituite dalle seguenti: "di
due o più unità abitative".
6. Il comma 3 dell'articolo 18 della l.r. 11/1996 è
sostituito dal seguente:
"3. In deroga a quanto previsto dagli articoli 73 e 74 della
legge regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), e dagli strumenti
urbanistici comunali, l'utilizzo di unità abitative aventi
destinazione d'uso ad abitazione temporanea ai sensi dell'articolo
73, comma 2, lettera dbis), della medesima legge in forma di case e
appartamenti per vacanze può non comportare il mutamento della loro
destinazione d'uso.".
7. Al comma 2 dell'articolo 20 della l.r. 11/1996, le parole:
"entro e non oltre dieci giorni" sono sostituite dalle seguenti:
"entro e non oltre trenta giorni".
Consiglieri presenti, votanti e favorevoli: 33
Il Consiglio approva all'unanimità.
Presidente
- Articolo 3: stesso risultato. Articolo 4:
stesso risultato. Articolo 5: stesso risultato. Articolo 6: stesso
risultato. Articolo 7: stesso risultato. Articolo 8: stesso
risultato.
Pongo in votazione il disegno di legge nel suo complesso:
Consiglieri presenti, votanti e favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK