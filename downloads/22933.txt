Consiglio Regionale della Valle d'Aosta - Oggetto del Consiglio n. 2291 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2291 del 22 novembre 2006 - Resoconto
OGGETTO N. 2291/XII - Applicazione della legge regionale 28
aprile 1998 n. 17 per il contenimento dell'inquinamento luminoso.
(Interrogazione)
Interrogazione
Richiamata la legge regionale 28 aprile 1998, n. 17 "Norme in
materia di illuminazione esterna", con la quale veniva iniziato un
processo teso al contenimento dell'inquinamento luminoso, che
poneva la Valle d'Aosta tra le prime regioni in Italia nella lotta
all'inquinamento da sorgenti luminose;
Considerato che l'Osservatorio Astronomico di
Saint-Barthélemy è ubicato in un sito che, disponendo di oltre 250
nottate serene all'anno e con un bassissimo inquinamento luminoso
ed un'altrettanta bassa turbolenza atmosferica, viene reputato
ideale per l'osservazione astronomica;
Preso atto che l'Osservatorio astronomico regionale, per il
quale sono state già impegnate e utilizzate importanti risorse
finanziarie, è considerato unico nel suo genere per le
caratteristiche e la varietà della strumentazione
disponibile;
Constatato che l'Agenzia regionale per la Protezione
dell'Ambiente annovera tra i compiti stabiliti dalla Legge
regionale 17 il monitoraggio e il controllo delle attività e della
documentazione in merito alla sua applicazione;
Ritenuto importante monitorare la situazione a 8 anni
dall'applicazione della legge per individuarne le criticità ed,
eventualmente, proporre gli opportuni aggiustamenti
normativi;
i sottoscritti Consiglieri regionali
Interrogano
l'Assessore competente per sapere:
1) quanti pareri, su richiesta di enti pubblici e privati,
sono stati formulati;
2) quali e quanti controlli dei certificati di conformità
sono stati effettuati;
3) quante sanzioni sono state comminate;
4) se sono sorti problemi in merito all'applicazione della
legge stessa.
F.to: Venturella - Squarzino Secondina
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Prima di procedere con la risposta alle
domande, credo sia necessario fare una piccola premessa sulla
situazione dell'inquinamento luminoso nella nostra Regione. I dati
sull'inquinamento luminoso, cioè la brillanza relativa del cielo
notturno, definita attraverso il rapporto fra la luminosità
artificiale e naturale nel cielo, sono forniti per tutta l'Europa,
e quindi anche per la Valle d'Aosta, dall'Istituto di scienze e
tecnologia dell'inquinamento luminoso. Sono ottenuti attraverso
delle misure satellitari, integrate da modelli matematici calibrati
con misure fotometriche da terra. I risultati di questi
accertamenti sono poi consultabili nell'annuario APAT dei dati
ambientali, l'ultima edizione è quella del 2003. La Valle d'Aosta
poi risulta essere fra le aree italiane dove la percentuale di
popolazione per la quale è invisibile la via Lattea nel cielo
notturno a causa dell'inquinamento luminoso è la più bassa (0-4%),
anche qui dati dell'APAT.
Per quanto riguarda i quesiti, prima domanda: l'ARPA della Valle
d'Aosta è stata chiamata ad esprimersi in merito alla conformità di
esecuzione degli impianti su richiesta di enti pubblici o privati,
secondo quanto previsto dall'articolo 6, comma 1, 3 volte dalla
data di entrata in vigore della legge.
Seconda domanda: ARPA non ha ad oggi effettuato controlli sui
certificati di conformità dell'esecuzione degli impianti rilasciati
dall'installatore al committente. A questo proposito devo ricordare
che il controllo documentale presso soggetti privati non rientra
fra le tipologie di attività abitualmente effettuate dall'ARPA, la
quale fornisce il supporto tecnico ai corpi di polizia.
Terza domanda: ad oggi, sulla base delle informazioni pervenute
sia dall'APRA che dal Corpo forestale valdostano, non sono state
rilevate delle irregolarità in merito all'applicazione della legge
regionale.
Infine, ultima domanda, non è che siano sorti dei veri e propri
problemi nell'applicazione della legge, diciamo che la legge è
comunque molto debole, è una legge di modesta efficacia, ha un
impianto giuridico che è poco incidente. Qui vorrei richiamare la
mia risposta ad un'analoga interrogazione fatta nel novembre 2005 -
si vede che c'è una sorta di ricorrenza -: in quella sede avevo
fatto presente che avevamo graduato al nostro giudizio una scala di
priorità per quanto riguardava le emergenze ambientali o le
esigenze di integrare la legislazione ambientale e, sulla base di
questa graduazione e tenuto conto della situazione ambientale
dell'inquinamento luminoso, avevamo detto che avevamo altre
priorità e sono quelle che abbiamo cercato di risolvere - piano
acqua, piano aria, le legge fra le quali una che andremo a
discutere in questa sede... -, ma c'era anche un altro motivo che
avevo fatto presente allora e che oggi ha una novità. Questa legge,
a nostro giudizio, aveva bisogno di avere un riferimento normativo
in un quadro nazionale un po' più fondante, in maniera da dare alla
legge stessa una certa solidità, per questo ci eravamo detti che
avremmo legiferato dopo che il Parlamento avesse licenziato il
famoso disegno di legge n. 2288 recante: "Misure per la riduzione
dell'inquinamento luminoso e dei consumi energetici provocati dagli
impianti di illuminazione esterna". Essendo decaduta la legislatura
precedente, questo disegno di legge deve essere recuperato,
speriamo che questa sia materia che venga riproposta all'aula
parlamentare, perché manca un riferimento normativo nazionale.
L'altro elemento - che rappresenta una novità, ma che era un
documento che confidavamo venisse al più presto validato per
utilizzarlo ai nostri scopi - era la guida relativa alla tecnica di
illuminazione in funzione del contenimento dell'inquinamento
luminoso e dei consumi energetici, che è stata predisposta
nell'ambito dell'APAT e dell'ARPA, la cui redazione è stata
conclusa alla fine del 2005. È un documento aggiornato alle più
recenti norme tecniche "UNI" e "CEI", costituisce un riferimento
per azioni di verifica tecnica sul territorio, ma è anche lo
strumento che avremmo voluto adottare, a fronte anche di una legge
chiara in questa materia, per poter dare operatività e spessore ad
un'eventuale legge regionale che avremmo potuto "mettere in
cantiere".
Presidente
- La parola al Consigliere Venturella.
Venturella (Arc-VA)
- Prima una piccola osservazione alla
sua risposta. Se ho ben capito, lei afferma che alcun controllo
sulla documentazione, sul significato di conformità è demandato
all'ARPA; invece la devo smentire, perché la legge regionale n.
17/1998 all'articolo 5 stabilisce, in merito all'attestazione di
conformità, che il controllo del significato di conformità
dell'esecuzione degli impianti, di cui agli articoli 2 e 3, è
affidato all'Agenzia regionale per la protezione dell'ambiente,
quindi non è vero che non è demandato a nessuno il controllo. Lei
ha detto che nella legge regionale alcun controllo del certificato
di conformità è demandato all'ARPA, invece no... va bene, non è
"
demandato
", è "
affidato
", ma credo siano
sinonimi.
Per quel che riguarda la sua risposta: nessun controllo, nessuna
sanzione... vuol dire che questa legge regionale o è stata
disattesa e nessuno se n'è accorto, in maniera globale, oppure ha
così centrato l'obiettivo di essere economicamente e tecnicamente
sostenibile che tutti si sono adeguati in maniera completa. Il
fatto quindi che la sua dichiarazione quasi in chiusa dica che è
una legge molto debole, un impianto giuridico debolissimo è
smentita dai fatti, perché, se vi è stato controllo, se vi sono
state consulenze da parte dell'ARPA per ben 3 volte in 8 anni, vuol
dire che i Comuni e il Corpo forestale ne hanno accertato la piena
conformità. Questa legge era stata fatta perché vi era un problema,
perché il contenimento dell'inquinamento luminoso non è solo una
questione di tutela del sito o della fauna, assolutamente, è una
questione di economia dell'energia, di risparmio energetico e di
evitare di sparare verso l'alto raggi luminosi che non servono
verso l'alto, ma che devono essere rivolti in basso. Noto nella sua
risposta una piccola contraddizione, sono invece d'accordo con lei
che i due documenti importanti sono quelli in riferimento anche
alla legge regionale che andremo ad approvare, concernente le norme
in materia di elettrodotti; è la legge quadro, sono i riferimenti
legislativi, sono il famoso regolamento UNI e CEI che dal 1997
giace in qualche cassetto di qualche Ministero... è vero... allora
io credo che il Consiglio regionale, una volta che abbia monitorato
la situazione, debba spingere affinché venga alla luce finalmente
questo regolamento UNI e CEI che aspettiamo da anni.
Si dà atto che dalle ore 16,12 presiede il Vicepresidente
Fiou.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK