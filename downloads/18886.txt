Consiglio Regionale della Valle d'Aosta - Oggetto del Consiglio n. 2010 del 23 maggio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
ENTI LOCALI
Comuni
Precedente
Successivo
Resoconto integrale del dibattito dell'aula
Oggetto del Consiglio n. 2010 del 23 maggio 2001 - Resoconto
OGGETTO N. 2010/XI Realizzazione nei comuni montani di centri
polifunzionali di servizio. (Interrogazione)
Interrogazione Premesso che la legge regionale 12/1999
prevede, al fine di promuovere lo sviluppo e la rivitalizzazione
dei comuni montani minori, la costituzione di centri polifunzionali
di servizio;
i sottoscritti Consiglieri regionali
Interrogano
l’Assessore competente per conoscere:
1) se, dal momento in cui è entrata in vigore la normativa
regionale, è stata avanzata la richiesta di istituire alcuno dei
centri di cui in premessa: in caso affermativo, quali sono i comuni
interessati;
2) se sono state applicate le previste esenzioni tributarie e
quelle concernenti i vincoli d’orario;
3) se la Regione ha predisposto interventi agevolati per
costituire tali centri;
4) quali sono i criteri stabiliti dalla Giunta regionale per
uniformarne l’allestimento organizzativo e
commerciale.
F.to: Tibaldi - Frassy - Lattanzi
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Nella prima domanda si chiede
"se, dal
momento in cui è entrata in vigore la normativa regionale, è stata
avanzata la richiesta di istituire alcuno dei centri polifunzionali
di servizio previsti dalla legge n. 12"
. Diciamo che, allo
stato attuale, non vi è nessuna istanza ufficiale, formale,
all’Assessorato, per l'istituzione di queste
strutture. Vi sono peraltro tutta una serie di contatti e di
pourparlers di sindaci, di amministrazioni comunali che hanno
chiesto informazioni e che si stanno attivando per aprire queste
strutture.
Al di là di quanto mi è stato riferito dai servizi, direttamente
posso testimoniare di aver avuto parecchi pourparlers con sindaci,
che stanno individuando gli ambiti, le strutture e gli spazi, e
stanno verificando come porre in essere questo tipo di esercizio.
In particolare il Comune di Rhêmes-Saint-Georges, ma diversi altri
comuni, in prevalenza comuni che in questo momento o non hanno
strutture commerciali di questo tipo, oppure addirittura hanno
strutture commerciali inesistenti. Quindi penso che sia imminente
tutta una serie di formalizzazioni ufficiali di richieste.
Nella seconda domanda si chiede
"se sono state applicate le
previste esenzioni tributarie e quelle concernenti i vincoli di
orario".
Per quanto concerne le esenzioni tributarie, gli
uffici dell’Assessorato stanno valutando quali sono
i tributi regionali suscettibili di eventuale esenzione; a tal fine
sono stati presi anche gli opportuni contatti con la struttura
regionale competente in materia di bilancio e finanze, per la
conseguente applicazione della disposizione contenuta nella legge e
nella relativa deliberazione, così come sono state richiamate.
Quanto all’esenzione dai vincoli di orario,
l’articolo 9 della delibera di Giunta prevede che
siano i comuni a specificare nella richiesta di riconoscimento le
modalità e i tempi di apertura dei centri polifunzionali.
Al terzo quesito si chiede
"se la Regione ha predisposto
interventi agevolati per costituire tali centri";
in proposito
va detto che la Giunta sta attuando una rivisitazione complessiva
della normativa di finanziamento alle imprese operanti nel settore
sia del turismo che del commercio, quindi la legge n. 101, la legge
n. 22, quelle che sostenevano le attività commerciali, per adeguare
le disposizioni alle norme C.E. relative agli aiuti di Stato.
Questo disegno di legge è stato predisposto, la Giunta lo sta
esaminando, pensiamo che in una delle prossime sedute di Giunta
verrà inviato alla commissione competente per
l’esame definitivo in Consiglio regionale.
All’interno sono previsti, fra i soggetti che
possono utilizzare parimenti a quelle che sono le attività
commerciali, anche i centri polifunzionali previsti dalla legge n.
12.
Nella quarta domanda si chiede
"quali sono i criteri
stabiliti dalla Giunta regionale per uniformare
l’allestimento organizzativo e commerciale"
di
questi centri.
A tale proposito, all’interno delle disposizioni
contenute nella delibera n. 1652 è previsto, per garantire una
certa omogeneità ai centri, sia per quanto attiene la tipologia
dell’attività prevista all’interno
dei medesimi, sia con riferimento agli ambiti territoriali in cui
potranno essere insediati, un comma specifico
all’articolo 4 che dice:
"L’Assessorato competente in materia di commercio
formula in sede di concessione del riconoscimento prescrizioni in
ordine alle caratteristiche progettuali di iniziativa, al fine di
garantire l’uniformità degli allestimenti
organizzativi e commerciali nei centri".
Cioè, nella sostanza,
non possiamo fare delle prescrizioni universali, perché la
tipologia di questi centri può essere molto diversificata sia dal
punto di vista degli spazi, sia dal punto di vista delle funzioni
che all’interno del centro polifunzionale vengono
insediate.
Nel momento in cui ci sarà la richiesta di riconoscimento, a
seconda della tipologia delle funzioni che verranno richieste e
all'importanza delle stesse, verremo a dei criteri di uniformità
rispetto a quella tipologia. Infatti il contenuto della
disposizione stabilisce che, a seguito di presentazione della
domanda di riconoscimento, andremo ad identificare questo tipo di
disposizione.
Questo, come già accennavo, sulla base della caratterizzazione
che il centro polifunzionale intenderà assumere quali la prevalenza
o meno di attività tipo commerciale, rispetto a quella
amministrativa, la sua ubicazione sul territorio comunale, la
dimensione dei locali in cui vengono svolte le diverse attività,
l’eventuale contiguità o meno degli stessi, e questo
prevalentemente per gli orari di apertura di servizi pubblici, che
possono dare in contemporanea magari la stessa tipologia di
servizio. Quindi, tutto sarà graduato in base al progetto che ci
sarà presentato.
Président
La parole au Conseiller Tibaldi.
Tibaldi (FI) Ne deduco, Assessore, che la legge è a un punto
morto. La legge di riforma del commercio su questo particolare
argomento è a un punto morto, e lo deduco dalle sue stesse
affermazioni in risposta alla nostra interrogazione. Allo stato
attuale non vi è alcuna istanza ufficiale, riprendo questa parte
che ritengo essere la più significativa.
E perché è a un punto morto? Perché, se ben ricordiamo, e penso
che la cronaca di stampa e anche i lavori di questo Consiglio e
delle commissioni competenti ne siano una testimonianza, la legge
n. 12/1999, la cosiddetta "Bersani valdostana", altro non ha fatto
che riprendere e tradurre in dimensione regionale una normativa
predisposta dallo Stato.
Il tocco più significativo di valdostanità alla legge n. 12/1999
era rappresentato dai centri polifunzionali di servizio, chiamati
anche "empori di montagna". A distanza di due anni, Assessore,
prendiamo atto con rammarico che questo aspetto più locale di fatto
rimane inattuato. Allora, delle due l’una: o
l’obiettivo è stato male individuato, vale a dire
questi empori non servivano così come palesava
l’Assessore?
(interruzione dell’Assessore Lavoyer, fuori
microfono)
? mi lasci finire, se poi vuole replicare nessun problema! Sto
facendo delle considerazioni, nulla osta a una sua replica. Dicevo,
delle due l’una: o non è stato centrato
l’obiettivo, cioè gli empori di montagna, visti come
elemento essenziale per evitare lo spopolamento dei centri minori
che sono in quota, dove la permanenza abitativa è più difficoltosa,
in quanto rappresentano una soluzione perché comprendono non
solamente attività commerciali vere e proprie, ma anche servizi
come quelli postali, o altri servizi pubblici qui citati, oppure
non sono stati messi a disposizione di chi poteva farlo, in
particolare degli enti locali, gli strumenti che la legge n. 12
prevedeva.
Un’altra testimonianza in tal senso viene dalla
sua risposta al secondo punto della nostra interrogazione, in cui
si chiede
"se sono state applicate le previste esenzioni
tributarie e quelle concernenti i vincoli
d’orario;"
lei ha detto:
"stanno valutando
gli uffici quali sono i tributi regionali suscettibili di
esenzione"
. A distanza di due anni questa valutazione ci sembra
un po' tardiva?
(interruzione dell’Assessore Lavoyer, fuori
microfono)
? non mi interrompa! A distanza di due anni mi sembra
paradossale che l’Assessorato non abbia ancora
individuato quali sono le tipologie di tributi, siano esse tasse o
imposte, sulle quali poter intervenire con una
defiscalizzazione.
I fatti, Assessore, sono inconfutabili: non ci sono centri
polifunzionali. Ci sono dei pourparlers, e questa è
l’unica nota positiva, tuttavia "verba volant,
scripta manent" e i pourparlers alla fine non lasciano grosse
tracce! Ci sono stati tanti pourparlers quando questa legge veniva
varata dall’Esecutivo e poi approvata da questo
Consiglio, e non sto qui a leggere gli articoli di stampa, le
citazioni cariche d’enfasi dello stesso Assessore,
come pure di eminenti rappresentanti della categoria commerciale,
che riconoscevano l’importanza degli empori di
montagna. Ma, allo stato attuale, per gli empori di montagna non vi
è alcuna istanza ufficiale.
Allora, ci consenta, Assessore, di fare una legittima
considerazione: o avete sbagliato l’obiettivo o non
avete adeguato gli strumenti perché questi empori di montagna
prendessero sostanza e si sviluppassero. Delle due
l’una, anche perché, e penso che
l’Assessore abbia monitorato la situazione del
settore commerciale, la chiusura di molte attività, sia nei luoghi
di montagna, sia nei centri storici di paesi importanti anche del
fondovalle, è un fatto evidente, perché la liberalizzazione e la
grande distribuzione hanno comunque creato una concorrenza elevata
e insostenibile per diversi piccoli esercizi.
I centri polifunzionali avrebbero potuto alleviare un problema
non solo economico, ma anche sociale in zone di montagna, che sono
penalizzate proprio perché a rischio di spopolamento. Assessore,
purtroppo su questo punto la legge rimane completamente inattuata e
lei ne ha dato atto con la risposta alla nostra interrogazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK