Consiglio Regionale della Valle d'Aosta - Oggetto del Consiglio n. 79 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 79 del 18 novembre 2020 - Resoconto
OGGETTO N. 79/XVI - Interpellanza: "Intendimenti in merito al
rafforzamento della struttura organizzativa di Finaosta
S.p.A.".
Bertin (Presidente) -
Passiamo al punto 19 dell'ordine
del giorno. Per l'illustrazione il consigliere Aggravi a cui cedo
la parola.
Aggravi (LEGA VDA) -
Vado a trattare il caso della
selezione interna della finanziaria regionale intitolata
"Acquisizione manifestazione di interesse da parte di dipendenti,
ai fini dell'individuazione del responsabile della direzione legale
e gestione del credito", quindi una di quelle seconde linee
importante al di sotto della direzione generale.
La selezione interna per definizione è appunto una selezione
fatta tra i dipendenti per l'attribuzione di una figura
dirigenziale. Il documento pubblicato sul sito Internet a
settembre, dovrebbe essere il 25 settembre, se sbaglio mi corregga,
prevede una valutazione dei
curriculum vitae
e in
particolare tra i requisiti vi sono la laurea in giurisprudenza e
quello della contrattualizzazione a quadro direttivo di quarto
livello. La cosa interessante che voglio sottolineare
propedeuticamente alla sua risposta è il fatto che la commissione,
come dice il bando, è nominata dal consiglio di amministrazione ed
è composta dal direttore generale e da due membri del consiglio di
amministrazione, e la valutazione avverrà effettuando l'analisi dei
curricula vitae
.
Prendendo il regolamento delle assunzioni della finanziaria, che
ai sensi della normativa, perché ricordo guida e comanda l'articolo
19 della famosa legge Madia, che rimanda poi di fatto i principi a
cui le società
in house
, e non è banale definire la società
in house, a quanto è definito dal d.lgs 165 del 2001, prevede per
l'appunto che tra gli obblighi procedurali vi siano quelli di
svolgere le selezioni con imparzialità, economicità, diretti
ovviamente anche nel caso della preselezione, e soprattutto
nell'adozione di meccanismi oggettivi e trasparenti idonei a
verificare il possesso dei requisiti attitudinali e professionali
richiesti in relazione alla posizione da ricoprire, nonché il
rispetto del principio di competenza dei soggetti esaminatori nella
materia oggetto di prova selettiva. Questi principi sono recepiti
dal regolamento delle assunzioni di Finaosta.
C'è una parte poi più interessante, e ripeto sempre per
agevolare la sua risposta, il fatto che nel regolamento si prevede
che la commissione di selezione sarà formata di volta in volta dal
responsabile aziendale della struttura di destinazione, in questo
caso ovviamente il responsabile è se medesimo, quindi si rimanda al
direttore generale, dal responsabile della direzione risorse umane
e da un terzo membro dotato di competenze utili a verificare la
rispondenza dei candidati al profilo ricercato. In questo caso
abbiamo una commissione che nel bando è formata dal direttore
generale e da due membri del consiglio di amministrazione. Un
lettore poco attento potrebbe dire: ma all'interno del consiglio di
amministrazione magari abbiamo dei soggetti dotati di queste
competenze. No, perché il d.lgs. 165 del 2001 specifica che, come
recepito dal regolamento delle assunzioni Finaosta, il terzo membro
della commissione - il regolamento dice "potrà", perché siamo tutti
furbi quando scriviamo i regolamenti -se andiamo poi a prendere la
lettera E del comma 3 dell'articolo 35 del d.lgs. 165, ci dice che
la composizione delle commissioni è esclusivamente con esperti di
provata competenza nella materia di concorso, ma che non siano
componenti dell'organo di direzione politica di amministrazione.
Ovviamente il d.lgs. 165 parla della pubblica amministrazione, però
ricordo che ai sensi della normativa di Banca d'Italia il consiglio
di amministrazione è definito come l'organo di supervisione
strategica, quindi di fatto è grossomodo l'organo politico che
definisce le strategie di amministrazione della finanziaria
regionale.
Questa selezione è particolarmente interessante per due motivi,
e qua vado giustamente a rammentare le due domande che pongo: quale
sia a oggi lo stato di avanzamento della predetta selezione, perché
lo stesso bando definiva la chiusura della presentazione entro le
ore 12:00 del 9 ottobre 2000, e soprattutto quali siano gli
intendimenti del Governo circa il rafforzamento della struttura
organizzativa di Finaosta, tenuto conto delle necessità generate
dal naturale ricambio generazionale, eccetera. Questo perché
sappiamo tutti benissimo che le cosiddette seconde linee sono
sempre meno. Abbiamo i dirigenti più importanti della struttura,
parlo di amministrazione, di legale che manca da tempo, partecipate
perché le partecipazioni sappiamo che mancano, e ci troviamo con
una struttura aziendale che ha subìto un'ispezione di Banca
d'Italia - sinceramente lo devo dire, non me ne voglia, ma le
dichiarazione del presidente all'epoca della finanziaria furono a
mio giudizio un po' improvvide, perché sinceramente, questo lo dico
soprattutto su beneficio, quando si parla ai giornalisti bisogna
stare molto attenti, perché il rischio di reputazione di una banca,
perché Finaosta è una banca, conta, infatti lo cito, e non è la
prima volta che cito il discorso del rischio reputazionale in
quest'aula della finanziaria - e ha subìto un provvedimento
sanzionatorio all'interno del quale nel dispositivo che è pubblico
- lo dico a beneficio di tutti, onde evitare incomprensioni - si
considera da parte dell'ente regolatore il fatto che ci siano
carenze nell'organizzazione e nei controlli interni, con
particolare riferimento al processo del credito.
La direzione legale è una figura centrale dal punto di vista del
controllo della gestione di una parte della gestione del credito,
nonché di quella funzione molto importante per le banche chiamata
dal punto di vista anglofono
compliance
o conformità, come
si dice da noi, che dovrebbe essere il braccio operativo e il
consulente interno degli organi deputati a eseguire appunto il
business
o i servizi come la società in house.
Quindi indirettamente nella prima domanda e nella seconda
l'obiettivo di questa interpellanza è capire intanto che ne sia di
questa selezione interna, che mi sembra presenti alcune criticità
rispetto al regolamento per la assunzione del personale, a meno che
ce ne sia una versione non pubblicata più recente e diversa, però
mi stupirebbe perché lì avremmo un problema molto più grave e si
andrebbe contro il d.lgs. 165, la Madia. Soprattutto io porrei in
evidenza da parte sua, che sovraintende appunto alla strategia e io
spero in futuro al controllo delle attività delle partecipate,
soprattutto la composizione della commissione, perché qui mi si
pone un ulteriore problema: il consiglio di amministrazione,
l'organo deputato appunto alla gestione strategica della società,
ha letto il suo regolamento delle assunzioni? E soprattutto, che
senso ha mettere nella commissione il direttore generale e due
membri del consiglio di amministrazione? Lo dico a loro beneficio:
di solito queste selezioni si fanno fare, giustamente come prevede
il regolamento delle assunzioni, a enti terzi, perché sono molto
delicate, molto molto delicate. Penso che questa volta la
reminiscenza storica non la aiuterà, però mi aspetto molto da
questa sua risposta.
Presidente -
Per il Governo risponde l'assessore
Caveri.
Caveri (VdA UNIE) -
Questo è il caso di una interpellanza
a cui lei si è già risposto, nel senso che devo dire di essere
perfettamente d'accordo con lei, tant'è che Finaosta, nel momento
in cui abbiamo acquisito informazioni, scrive: "le conclusioni
della commissione sono ora all'esame del consiglio di
amministrazione che, prima di procedere con la definitiva
deliberazione di nomina, ha ritenuto opportuno richiedere un parere
alla competente struttura regionale in merito alla procedura
seguita".
Io avevo già avuto modo nel primo incontro con Finaosta, avendo
letto questa lettera, di dire che avevano sbagliato tutto e in
queste ore lo abbiamo messo per scritto, nel senso che le sue
obiezioni e la sua ricostruzione dei fatti è esattamente quella che
noi abbiamo scritto agli organi di Finaosta, segnalando
sostanzialmente che ci sono una serie di cose che non vanno, ci
sono degli obblighi derivanti dalla legge regionale e derivanti
naturalmente dalla legge Madia.
È evidente da questo punto di vista che sono stati inanellati
una serie di errori che lei ha già in qualche modo evidenziato. Ci
voleva un'adeguata pubblicità della selezione e modalità di
svolgimento che garantissero l'imparzialità, l'economicità,
l'espletamento rapido e cose di questo genere; ci volevano
l'adozione di meccanismi trasparenti sui requisiti attitudinali, ci
voleva una adeguata pubblicità della selezione e naturalmente anche
questa questione abbastanza paradossale: tu hai un regolamento che
dice delle cose in particolare sulla commissione giudicatrice e poi
fai esattamente il contrario.
Lei ha trattato in passato questa materia e sa che ci sono
elementi che non sono facili e non lo sono perché Finaosta ha un
contratto di tipo bancario che potrebbe convincerli di avere
determinate opportunità, come delle ascese verticali nella
carriera, che in questo caso non sono possibili. Non si può passare
da quadro a dirigente senza un concorso di tipo pubblico aperto
anche all'esterno. Non si può! E noi questo lo affermeremo a tutte
le partecipate, perché su questo elemento non ci può essere una
zona grigia di comportamento, nel momento in cui le norme che lei
ha richiamato e che eviterò di richiamare nuovamente in qualche
maniera definiscono con chiarezza dei percorsi che non consentono
delle scelte preferenziali su semplice presentazione del
curriculum vitae
. Questo non si può fare! Noi dobbiamo
affermare, e credo che questa sia l'intenzione della Giunta di cui
ho l'onore di far parte, bisogna definire con chiarezza che tutte
le procedure, laddove necessarie, devono essere pubbliche, non ci
possono essere eccezioni come è capitato questa volta.
Per cui, se lei vorrà, io le potrò dare la copia della lettera
del parere che noi abbiamo dato, che è legato in qualche maniera a
una logica di interesse collettivo in cui non ci devono essere,
come dicevo prima, zone grigie o zone d'ombra. In questo caso è del
tutto evidente che noi abbiamo chiesto a Finaosta di desistere da
questa procedura di selezione e che mai più possa capitare una
vicenda di questo genere, perché c'è da chiedersi, anche dal punto
di vista della struttura tecnica, come sia possibile che chi si
occupa di personale abbia disatteso quello che con chiarezza
rispetto alla Madia è scritto nel regolamento. È una cosa che
lascia francamente perplessi.
Per quanto riguarda invece, come lei ha segnalato, la fine
generazionale di tutta una serie di
civil servant
della
Finaosta, è del tutto evidente che dovranno essere fatti dei
concorsi pubblici per sostituirli. Concorsi pubblici a cui
naturalmente chi è all'interno della struttura e ha le
caratteristiche per poterlo fare potrà partecipare, non è che la
pubblicità esterna in qualche maniera impedisca a chi abbia delle
ambizioni, laddove abbia le caratteristiche curriculari per poterlo
fare, non lo possa fare. Devo dire che da questo punto di vista noi
presenteremo a breve la delibera consiliare in cui si traccia la
strategia per le partecipate negli anni a venire, ma oggi come oggi
esiste già quanto da voi deliberato nel 2019 per il triennio
2020-2022, che dice sostanzialmente che le assunzioni di nuovo
personale saranno possibili solo qualora l'aumento del personale
stesso possa giustificarsi a fronte di una stabile crescita,
crescita naturalmente delle attività svolte e del fatturato; in
ogni caso - dice il piano che è stato approvato da questo Consiglio
- sarà possibile procedere alle sostituzioni di personale cessato,
in quanto le stesse non comportano delle variazioni nella dotazione
organica. Nella deliberazione che io presenterò in Giunta la
settimana prossima si ricalcherà quest'aspetto, pertanto la società
potrà procedere alla sostituzione del personale cessato. Con
riferimento all'incremento della dotazione organica sarà necessario
che la stessa dimostri quanto richiesto dalla delibera del
Consiglio regionale, cioè non si può aumentare a dismisura il
personale laddove non è giustificato.
Concludo dicendo che su queste procedure concorsuali, che come
lei ricordava prima vanno a coprire degli incarichi delicatissimi
per il futuro della finanziaria regionale, vigileremo sul fatto che
questi concorsi siano fatti in maniera tale da poter garantire
l'assoluta professionalità delle persone che si dovranno occupare
di questioni molto, molto importanti. La ringrazio dunque di aver
posto questo problema e le garantisco che già noi
brevi
manu
, prima a Finaosta e poi con la lettera di cui le farò
avere copia, avevamo posto l'attenzione su questa situazione - mi
spiace dirlo - disdicevole di questa selezione.
Presidente -
Per la replica il consigliere Aggravi, ne ha
facoltà.
Aggravi (LEGA VDA) -
Grazie Assessore. Vede, in parte sì,
mi ero già risposto, perché quando ho preparato questa intemperanza
ho pensato quale dovesse essere il cuore, l'obiettivo, perché ero
certo che di fronte all'evidenza di una selezione, o meglio, di una
procedura non rispettata, ci sarebbe stata una risposta di questo
tipo e sono contento della risposta.
Vede, la cosa che più mi fa quasi alterare - lasciamo perdere
che la stessa società chiede un parere alla struttura di controllo
su una cosa che ha fatto se medesima, che è qualcosa che
meriterebbe la gogna in piazza con tutto il rispetto - è una
questione che mi ha fatto trasalire quando ho letto il bando: con
la commissione nominata dal consiglio di amministrazione, composta
dal direttore generale e da due membri del consiglio di
Amministrazione, mi trovo che qualcuno si autonomina all'interno di
una commissione! E soprattutto mi dico: al di là del componente
dell'organo di gestione strategica, lo chiamo così, che è di nomina
politica e giustamente ci sono tra l'altro all'interno anche delle
professionalità che dovrebbero comunque aiutare, io mi trovo il
fatto che il regolamento delle assunzioni dovrebbero almeno averlo
letto, o comunque se non loro chi in consiglio di amministrazione
ha presentato e rappresentato questa esigenza e la procedura;
notamment
, il direttore generale o il responsabile della
direzione risorse umane e organizzazione dovrebbero aver fatto
presente questo. Quello che mi preoccupa di più quindi non è la
scelta del consiglio di amministrazione, perché io capisco
benissimo che il consigliere di amministrazione può anche non avere
una dominanza tale dei regolamenti interni e delle strutture - non
me ne si voglia, perché sennò butterei via tutto il lavoro che ho
fatto nel mio passato - però il direttore generale e, ripeto, la
direzione risorse umane dovrebbero aver giustificato questa
delibera.
Quindi io le chiederei se fosse possibile, sennò procedo per le
vie giuste, di avere anche copia del verbale del consiglio di
amministrazione che ha dato il via a questa selezione interna.
Perché il 22 marzo, e dovrei avere buona memoria, era stata
sottoscritta una lettera da tutta una serie di consiglieri
regionali, qualcuno ancora è qua e qualcuno e membro
dell'esecutivo, dove si ponevano delle questioni su una selezione
madre che era stata fatta sulla direzione generale. Se all'epoca
magari poteva essere esagerato il tono e tutta una serie di cose,
oggi io mi trovo una questione molto importante, che non è da
banalizzare e giustamente lei non l'ha fatto! Io mi auguro, e ci
farò dei ripensamenti se andare più a fondo, perché abbiamo un
problema di natura gestoria all'interno della finanziaria, se viene
fatto un bando di questo genere, non viene letto il regolamento e
poi viene chiesto un parere per cercare di capire se ho fatto il
procedimento giusto. A me sembra una cosa davvero assurda e sono
molto preoccupato, glielo dico, quindi buon lavoro e sappia che
comunque dall'opposizione c'è chi continuerà ad aiutarla nel suo
lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK