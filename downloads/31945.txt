Consiglio Regionale della Valle d'Aosta - Oggetto del Consiglio n. 795 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 795 del 21 ottobre 2009 - Resoconto
OGGETTO N. 795/XIII - Interrogazione: "Programma operativo
per l'attuazione del trasferimento delle funzioni in materia di
sanità penitenziaria alla Regione".
Interrogazione
Ricordato che il D.P.C.M del 1 aprile 2008 ha disciplinato
"le modalità, i criteri e le procedure per il trasferimento al
Servizio sanitario nazionale delle funzioni sanitarie, delle
risorse finanziarie, dei rapporti di lavoro, delle attrezzature,
arredi e beni strumentali relativi alla sanità
penitenziaria";
Ricordato inoltre che il decreto ha trasferito anche "alle
regioni a statuto speciale le funzioni ed i compiti, le risorse
umane, finanziarie e organizzative trasferiti dal decreto alle
regioni a statuto ordinario";
Ricordato infine che il decreto è entrato in vigore il 1
ottobre 2008;
Evidenziato che la tutela della salute dei detenuti della
Casa Circondariale di Brissogne è competenza della Azienda USL
della Valle d'Aosta;
Preso atto che la Giunta regionale con la deliberazione n.
3856 del 30 dicembre 2008, ha istituito una commissione paritetica
per l'esame delle problematiche relative alla medicina
penitenziaria e per il coordinamento degli interventi di assistenza
sanitaria, socio-riabilitativa e di educazione presso la Casa
Circondariale;
Sottolineato che il trasferimento disciplinato dal decreto è
una transizione complessa che si va ad innestare su un quadro
altrettanto complicato e per certi aspetti drammatico;
i sottoscritti Consiglieri regionali
Interrogano
l'Assessore competente per conoscere:
1) il programma operativo relativo al trasferimento delle
funzioni in materia sanitaria alla Regione;
2) le criticità delle problematiche sanitarie
attuali;
3) le risorse finanziarie trasferite dallo Stato alla
Regione.
F.to: Rigo - Donzel
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Per quanto riguarda il trasferimento delle funzioni in materia
sanitaria alla nostra Regione, si evidenzia innanzitutto che il
decreto del Presidente del Consiglio dei Ministri del 1° aprile
2008, concernente la determinazione delle modalità e dei criteri
per il trasferimento al servizio sanitario nazionale delle funzioni
sanitarie, dei rapporti di lavoro, delle risorse finanziarie, delle
attrezzature e dei beni strumentali in materia di sanità
penitenziaria, ribadisce che per quanto riguarda il trasferimento
delle funzioni sanitarie svolte dall'amministrazione penitenziaria
presenta un regime differenziato fra Regioni a statuto ordinario e
quelle a statuto speciale. Alle prime è stato assicurato un
trasferimento automatico a partire dal 14 giugno 2008, mentre per
le seconde - quindi anche per la nostra Regione - è stato stabilito
che il trasferimento delle funzioni avvenga con norme di attuazione
ai sensi dei rispettivi statuti. Inoltre l'articolo 8, comma 2, del
medesimo decreto stabilisce che, nelle more dell'adozione delle
norme di attuazione per il trasferimento delle funzioni della
sanità penitenziaria al sistema sanitario, le risorse umane,
finanziarie e strumentali restino temporaneamente acquisite al
bilancio del Ministero di grazia e giustizia.
Si informa infine che è stata approntata la bozza di proposta
delle norme di attuazione ed è stato avviato l'iter procedurale per
la trasmissione alla Commissione paritetica di cui all'articolo 48
bis dello Statuto speciale. Quindi abbiamo chiesto che proprio
nella prima riunione della commissione venga discusso questo
importante punto. Come è già stato ricordato, è da un anno e mezzo
che la commissione non si riunisce, quindi dobbiamo aspettare
questo passaggio per poter procedere alla riorganizzazione.
Per quanto riguarda il programma operativo, è stato predisposto
dai competenti uffici dell'Assessorato, in collaborazione con
l'Azienda USL, un documento che per il momento è considerato un
documento interno, che sarà portato in discussione nell'ambito
della Commissione paritetica per il coordinamento degli interventi
(è chiamata paritetica, ma è quella prevista dal protocollo) presso
la Casa circondariale, condiviso con il direttore della Casa
circondariale di Brissogne e il medico incaricato della Casa
circondariale e i dirigenti degli uffici dei detenuti del
Provveditorato regionale dell'amministrazione penitenziaria
Piemonte -Valle d'Aosta.
Per quanto riguarda le criticità delle problematiche sanitarie
attuali, nell'ambito della Commissione paritetica in materia
sociosanitaria, sono stati individuati gli argomenti che
necessariamente dovranno avere la precedenza nel confronto
all'interno del gruppo per l'elaborazione delle linee di indirizzo
e sono: l'individuazione di modelli organizzativi per il
trasferimento delle funzioni in materia sanitaria, la presa in
carico della strumentazione dei locali adibiti e da adibire al
presidio sanitario, il trasferimento dei rapporti di lavoro delle
figure sanitarie, la definizione chiara delle priorità di
intervento sanitario nella comunità carceraria.
In merito alle priorità di intervento sanitario sono state
evidenziate le seguenti aree di intervento: riorganizzazione del
servizio per la tutela della salute mentale in carcere, incremento
dell'assistenza infermieristica, incremento ed adeguamento
dell'assistenza sanitaria in materia di cure odontoiatriche,
potenziamento e integrazione del servizio di medicina di base e
della continuità assistenziale H24, miglioramento all'accesso delle
prestazioni specialistiche, assistenza cardiologica, monitoraggio
infettivologico e assistenza radiologica.
Ulteriori criticità sono legate al rapporto medico-paziente, che
è diverso da quello che si realizza nel mondo esterno, la struttura
carceraria e le procedure di sicurezza, che impongono il rispetto
di rigidi protocolli di sicurezza. Altre criticità, seppure
presenti, possono essere risolte o quanto meno ridotte con alcuni
interventi correttivi; ci si riferisce a criticità strutturali
quali condizioni igieniche carenti, spazi destinati all'attività
sanitaria anche di tipo riabilitativo, che sono insufficienti, e
microclima inadeguato. Da questo punto di vista, ricordo che ho già
fatto un sopralluogo operativo quest'estate con i dirigenti
dell'USL e con il direttore del carcere, proprio perché il
Ministero di grazia e giustizia ha sollecitato il fatto di rendersi
conto di quali siano i lavori da effettuarsi per migliorare
l'assistenza sociosanitaria. Questi lavori saranno finanziati dal
Ministero stesso. Durante il sopralluogo abbiamo già individuato
dei locali diversi da quelli attuali in quanto non adeguati per
tutta una serie di motivi igienici.
Infine occorrerà tener conto nella programmazione dell'attività
sanitaria all'interno della Casa circondariale di tre aspetti:
1) la prestazione medico-legale in favore del personale di
polizia penitenziaria;
2) l'utilizzo da parte dell'Azienda USL di locali adibiti
all'esercizio delle funzioni sanitarie;
3) il trasferimento dei rapporti di lavoro nel sistema sanitario
del personale sanitario operante in materia di sanità
penitenziaria.
Attualmente, le risorse trasferite dallo Stato ammontano ad Euro
44.000 ed Euro 37.960, rispettivamente sull'esercizio finanziario
2007-2008 per l'assistenza sanitaria ai detenuti tossicodipendenti
che sono stati dislocati dall'Azienda e che tramite il SERT
provvede all'assistenza dei detenuti tossicodipendenti. I farmaci
sono stati sempre erogati dall'Azienda sanitaria anche in questi
anni.
Per quanto riguarda invece il trasferimento di somme dedicate
alla sanità penitenziaria, le stesse saranno oggetto di successive
contrattazioni secondo i dettami dell'articolo 8, comma 2, del
decreto del Presidente del Consiglio il quale stabilisce che, nelle
more dell'adozione delle norme di attuazione per il trasferimento
delle funzioni di sanità penitenziaria al sistema sanitario e delle
risorse umane, finanziarie e strumentali, restano temporaneamente
acquisite al bilancio del Ministero di grazia e giustizia.
Président
- La parole au Conseiller Rigo.
Rigo (PD)
- Grazie, Presidente. Grazie, Assessore.
Abbiamo già ricordato che ad un anno dall'entrata in vigore
della riforma, che avrebbe dovuto attuare il riordino del decreto
legislativo n. 230/1999, la sanità penitenziaria naviga a vista.
Una riforma comunque importante, bisogna riconoscerlo, una delle
poche negli ultimi anni in materia penitenziaria. Una riforma che
riguarda la salute della popolazione detenuta, ma che riguarda
anche la salute della collettività. Senza cure efficaci, le
migliaia e migliaia di malati di epatite B e C e quelli
sieropositivi e la recrudescenza della tubercolosi sono un
pericolo, certo, per i detenuti, ma anche per tutta la popolazione.
Circostanza, questa, che riguarda anche noi, la Valle d'Aosta, la
Casa circondariale di Brissogne, stritolata dall'emergenza
sovraffollamento e il compito ingrato di curare persone che entrano
ed escono dal carcere, spesso straniere e spesso con problemi di
droga. La fase di transizione si sta rivelando troppo lunga anche
in Valle d'Aosta.
Con questa iniziativa volevamo dare una piccola spinta per fare
in modo che la riforma della sanità penitenziaria diventi
finalmente una realtà concreta. Abbiamo ascoltato la relazione
sullo stato dell'arte, ne prendiamo atto. Non possiamo però non
rimarcare il nostro disappunto per i ritardi nell'adozione delle
norme di attuazione e quindi invitiamo l'Assessore e il Governo
regionale a sollecitare questo intervento. Dalle parole
dell'Assessore, mi sembra ci sia da parte della Regione la volontà
di attuare nella nostra regione una vera riforma. Una sfida quindi
da non perdere e non sarà facile in una situazione difficile e
complessa, che i consiglieri conoscono, avendo da poco effettuato
un sopralluogo a Brissogne.
Non credo che in questi anni si sia mai fatta prevenzione in
carcere, né ad Aosta, né altrove, né sugli ambienti di vita, né
sulle malattie. Ci si limita alla medicina di attesa, al medico che
visita il detenuto solo se chiamato. Oggi spero che le ambizioni
dell'Azienda USL e quelle della Regione, attenta alla salute e al
benessere di tutte le persone, siano quelle di una sanità
penitenziaria della cura e della riabilitazione, di un sistema che
entra in carcere per fare indagini e raccogliere informazioni per
prevenire le malattie. Insomma la sanità delle buone pratiche che
devono diffondersi anche nella Casa circondariale.
Mi sembra che la positiva risposta all'interrogazione, le linee
di indirizzo e anche i modelli organizzativi indicati e da attuare
per il trasferimento delle funzioni in materia sanitaria, indichino
una strada attenta ad un'effettiva riorganizzazione del servizio,
in linea anche con la promozione della salute che è in atto in
questa regione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK