Consiglio Regionale della Valle d'Aosta - Oggetto del Consiglio n. 2881 del 3 dicembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2881 del 3 dicembre 2002 - Resoconto
OBJET N° 2881/XI Loi de finance et loi de budget pour l'année
2003. (Début de la discussion générale)
Président
Collègues conseillers, je vous rappelle que
nous sommes en train de procéder à l'examen du projet de loi n°
180, qui est discuté conjointement au projet de loi n° 181. La
discussion générale est ouverte.
La parole au Conseiller Praduroux.
Praduroux (UV)
Le ultime due edizioni del bilancio
regionale di previsione avevano come caratteristica la priorità
assoluta della gestione della fase di emergenza e quella di
stabilizzare quella prima e delicata fase.
Oggi invece possiamo dedicare la nostra analisi ad un bilancio
di previsione del 2003 che non deve essere liquidato con il
classico appellativo di "bilancio di fine legislatura". È fuori di
dubbio che l'ultimo bilancio del quinquennio sia il momento ideale
per la verifica delle scelte compiute. A questa osservazione è però
necessario aggiungere che questo bilancio non si limita
semplicemente a tirare una linea e a mettere un punto. Il bilancio
di previsione 2003 è un bilancio di ampio respiro che allarga le
prospettive delle linee di indirizzo date dal programma di
maggioranza. Il bilancio di previsione 2003 è un ponte verso il
futuro della Valle d'Aosta. Non è retorico, a mio parere,
sottolineare come nel giro di due soli anni sia stato messo in
campo quello che possiamo definire "pacchetto-alluvione" con il
quale sono state piazzate risorse determinanti. Ebbene dopo quel
segnale di un impegno forte, immediato e determinato, la Valle
d'Aosta dispone oggi di un ulteriore strumento per stabilizzare la
situazione e per voltare pagina.
È così possibile proseguire, in un quadro di normalizzazione, e
completare l'azione per calibrare con coerenza gli interventi con
le risorse finanziarie a disposizione. Sul versante delle entrate
si segnala il positivo incremento (+ 12,6 percento), del titolo
primo. Tra gli indicatori sono da sottolineare l'incremento del
gettito IRPEG. La riapertura del tunnel del Monte Bianco ha
contribuito a dare fiato al contesto economico valdostano che negli
ultimi anni aveva dovuto misurarsi con eventi eccezionali.
Un altro segnale contribuisce a testimoniare la capacità
produttiva e imprenditoriale valdostana: si tratta dell'incremento
del gettito IVA (+ 16 percento) sul quale proseguono inoltre le
positive ricadute della situazione societaria ed
economico-operativa derivanti dall'operazione ENEL. La fase di
normalizzazione si realizza a partire dal settore delle entrate in
quanto il bilancio 2003, grazie alla contrazione sensibile della
quota derivante da apertura di mutui (- 53 percento) può contare su
una maggiore agilità e su minori condizionamenti per il futuro,
potendo così liberare risorse utili per diversificare le iniziative
future.
Passando al versante della spesa è necessario evidenziare il
completamento, su livelli di intervento ridimensionati, degli
investimenti destinati a rafforzare il processo di ripristino e
salvaguardia del territorio, e delle infrastrutture. Il 2003 segna
il riequilibrio delle linee di intervento. Un'azione che passa
attraverso un significativo potenziamento che mette a disposizione
risorse e opportunità per lo sviluppo economico della Valle d'Aosta
(+ 13 percento). Anche l'analisi delle determinazioni assunte per
quanto riguarda gli interventi a carattere specifico e quello dei
Fondi globali per il triennio 2003/2005 segnano una decisa apertura
alla programmazione, che mantiene grande e costante attenzione alla
tutela ambientale, ricalibrando però le disponibilità a vantaggio
dei comparti economico-produttivi valdostani.
Anche il settore della finanza locale accompagna questa azione
di riequilibrio delle disponibilità finanziarie. Da un lato si
mantiene il flusso di risorse senza vincolo di destinazione,
dall'altro si aprono nuove opportunità come quelle fornite dal
Fondo speciale investimenti che si libera dal condizionamento
dovuto alla attribuzione negli ultimi due anni di importanti quote
per la fase di ricostruzione. Possiamo quindi osservare che il
cammino per il decentramento e il rafforzamento degli Enti locali
prosegue con una chiara volontà da parte della Regione di
attribuire strumenti adeguati per responsabilizzare la loro azione
ed elevare allo stesso tempo il loro livello di autonomia.
Président
La parole au Conseiller Nicco.
Nicco (GV-DS-PSE)
Le valutazioni di carattere politico e
quelle di ordine generale sul bilancio le farà in seguito il
capogruppo Fiou, non mi addentro quindi in analisi macroeconomiche,
ma colgo questa occasione, come già in passato, in altre
discussioni sul bilancio, per fare qualche breve considerazione su
due specifici punti dell'azione di governo. La prima questione
riguarda la ormai anche troppo annosa vicenda della ferrovia,
questione su cui ritengo di dover intervenire, anche in assenza del
titolare dell'Assessorato ai trasporti, dato che riveste un
carattere generale, relativo fra l'altro ai rapporti fra Regione e
Stato. È una questione in cui corriamo il rischio di ripetere
ciclicamente gli stessi ragionamenti ed è una cosa di cui faremmo
volentieri a meno.
Ma fintantoché la situazione non muta sensibilmente, è nostro
dovere insistere su un punto che ci pare di fondamentale
importanza, ovvero che la Valle d'Aosta del Duemila non può
continuare ad essere servita dall'attuale linea ferroviaria. Nulla
voglio dire oggi sul dovuto ripristino della situazione esistente
prima degli eventi alluvionali, il che è il minimo vitale. È un
ripristino dovuto e basta. Ma è sulle linee di sviluppo che credo
occorra proseguire il confronto in quest'aula. Abbiamo sentito in
questo ultimo anno varie indicazioni, alcune anche di un certo
interesse.
Ferrovie dello Stato S.p.A., in applicazione del noto articolo
4/ter della "legge Soverato", ha formulato una serie di precise
proposte, in particolare l'elettrificazione della linea,
ipotizzando un intervento della durata di tre anni circa ed un
costo di 97 miliardi di vecchie lire; il raddoppio nel tratto di
pianura, con affiancamento alla linea esistente, in un periodo di
cinque anni, con una spesa di 270 miliardi, e raccordo cosiddetto a
"collo di cigno"alla linea Torino-Milano presso la stazione di
Chivasso; per quello che ci riguarda più direttamente, la
costruzione ex-novo di una linea a doppio binario lungo la Valle
d'Aosta, con una porzione pari al 25 percento in sotterraneo,
eseguibile nell'arco di 10 anni con una spesa nell'ordine di quasi
2000 miliardi. Dal canto suo, la Direzione generale del trasporto
ferroviario del Ministero ha ritenuto che l'obiettivo, più volte
indicato da noi, da questo Consiglio, come prioritario, ovvero la
necessità di ridurre sensibilmente il tempo di percorrenza tra
Chivasso e Torino, sia perseguibile anche con interventi più
limitati: con un modello di esercizio di soli treni diretti; con
alcune varianti di tracciato; con un solo incrocio, nella tratta
compresa tra Pont-Saint-Martin ed Ivrea, su linea a doppio binario;
con l'elettrificazione nel tratto valdostano con un sistema di
contatto cosiddetto "a catenaria rigida", che non richiede la
ricostruzione integrale delle gallerie. Ha anche proposto, in
alternativa al raccordo cosiddetto "a collo di cigno", un altro
collegamento, ovvero la realizzazione di una bretella che partendo
da Montanaro raggiunga la linea canavesana e, per il suo tramite,
Torino, con un risparmio di oltre un quarto d'ora. Aggiungo anche
che per questo progetto ci sarà - pare - uno studio di fattibilità,
che verrà presentato in tempi brevi entro il mese di marzo. Mi pare
che anche l'ISTIEE - Istituto per lo studio dei trasporti
nell'integrazione europea - abbia lavorato o stia lavorando -
sarebbe interessante anche qui avere qualche informazione in
materia - all'integrazione del progetto della trasversale alpina
ferroviaria del Gran San Bernardo con il collegamento
Aosta-Torino-Milano.
Almeno su uno di questi punti programmatici, su una di queste
proposte, l'elettrificazione della tratta fino ad Ivrea, si sta
passando dalle proposte alla progettazione ed al finanziamento - i
40 miliardi previsti per la linea Chivasso-Aosta dal contratto di
programma 2001-2005 tra lo Stato ed il gestore dell'infrastruttura
ferroviaria - e c'è già anche un impegno di rete ferroviaria a
realizzare l'intervento entro il 2007. Mi pare che non manchino
dunque gli elementi sulla base dei quali continuare le nostre
riflessioni ed assumere delle decisioni. Ciò che, a mio avviso,
continua a mancare è quell'accordo di programma e di cui già altre
volte abbiamo parlato in quest'aula, un accordo che, proprio alla
luce di quanto detto, diventa sempre più urgente, essenziale, per
avere un quadro organico in cui operare ed evitare anche interventi
che potrebbero poi rivelarsi contraddittori. Follia sarebbe che, su
una questione di tale importanza, su una questione certamente
strategica per la nostra regione, si procedesse in ordine sparso,
sulla base di spinte ed interessi particolari.
All'accordo di programma si è fatto cenno in quest'aula da parte
dell'Assessore competente. Nella sua relazione di ieri l'assessore
Agnesod ci dice che l'accordo è "in corso di perfezionamento".
Sarebbe utile avere qualche ulteriore indicazione in merito. Per
quanto ne so, ad un accordo di programma sta lavorando anche la
Regione Piemonte, ma allo stato attuale su un tavolo di confronto
separato. Mi auguro che così non sia e che si possano invece
riunire attorno ad uno stesso tavolo le Regioni Piemonte e Valle
d'Aosta, lo Stato e rete ferroviaria italiana per trasformare la
Aosta-Chivasso-Torino, su linee condivise e con tempi definiti, in
una moderna ed efficiente linea di collegamento tra la Valle
d'Aosta e la rete ferroviaria nazionale ed internazionale. Credo
che questa sia e sarà una delle grandi sfide dei prossimi anni, che
lo sia obiettivamente, quale che sia il futuro governo della
Regione, e che avrà evidenti e significative ripercussioni anche
sul bilancio regionale.
La seconda questione riguarda le iniziative di salvaguardia e
valorizzazione ambientale. Mi pare che, avviata positivamente a
conclusione la questione del Mont-Mars ed aree connesse, con la
legge ad hoc 24 giugno 2002, n. 10, e con il redigendo accordo di
programma tra Comune e Regione, si stia ora aprendo un'altra
significativa prospettiva in questo settore. Nell'ormai lontano
maggio 1993, la giunta regionale approvò e trasmise ai comuni
territorialmente interessati lo studio preliminare al Piano
regionale delle aree protette. Fra le proposte allora fatte vi era
anche quella dell'ampliamento del parco regionale del Mont-Avic,
con l'inclusione, tra l'altro, di una parte del vallone di Dondena
nell'alta Valle di Champorcher. La proposta non trovò allora
favorevole accoglimento, perché allora altre parevano le direttrici
lungo le quali perseguire lo sviluppo di quel Comune e di quella
Valle.
In un passato neanche poi tanto remoto vi era chi pensava ad una
prospettiva di massiccia urbanizzazione della conca di Dondena, sul
modello di Pila, e all'inizio degli anni Novanta, abbandonata,
forse, quella prospettiva, più per un mutamento del quadro generale
che per precise scelte locali, si era posta l'attenzione sul
potenziamento della stazione sciistica quale volano dello sviluppo.
Stazione che, nonostante i continui e massicci interventi, si è
rivelata troppo poco competitiva, per ragioni oggettive, con
comprensori quali quello della Monterosa ski e quant'altro. La
crisi attuale di quella valle, una crisi evidente, immediata e di
prospettiva, induce oggi a nuove riflessioni sul futuro, ed è da
quelle riflessioni che è nata la consapevolezza che il futuro di
Champorcher passa necessariamente anche attraverso la
valorizzazione delle sue straordinarie ricchezze ambientali e
paesaggistiche, perché l'alta Valle di Champorcher è l'anello di
congiunzione tra il Parco del Mont-Avic ed il Parco del Gran
Paradiso, a sua volta connesso alla Vanoise.
Champorcher e quella valle possono diventare una delle
principali porte di accesso a questa vasta area, con tutte le
ricadute economiche che ciò può comportare per l'intero
comprensorio. È proprio in questa nuova ottica che si va
delineando, che andrebbe riconsiderata - mi rivolgo all'Assessore
Pastoret - anche la questione del Forte di Bard, il cui recupero è
stato richiamato ieri pure dall'Assessore Agnesod. Il Forte di Bard
è una struttura che, come già altre volte affermato in quest'aula,
potrebbe e dovrebbe svolgere una sua specifica funzione di centro
di coordinamento di tutte le iniziative in campo ambientale
riguardanti la Valle d'Aosta.
Oggi la prospettiva dell'ampliamento del parco del Mont-Avic sta
compiendo importanti e decisivi passi. Il Consiglio comunale di
Champorcher ha deliberato in merito, chiedendo l'inclusione di 2225
ettari riguardanti la testata della Valle e la zona di Dondena. Il
19 novembre u.s. è stato avviato il procedimento per l'accoglimento
della proposta e fra pochi giorni si riunirà la Conferenza
istruttoria per redigere una proposta definitiva. Fra pochi mesi,
forse ancora questo stesso nostro Consiglio, sarà chiamato ad
approvare definitivamente l'ampliamento di quello che, a quel
punto, potrebbe essere definito il Parco del
Mont-Avic/Mont-Glacier.
È una prospettiva che, ovviamente, per essere credibile, deve
avere anch'essa i necessari riscontri di bilancio. Il capitolo
relativo già ha avuto un qualche incremento: la competenza 2001 era
di 681.000 euro; oggi abbiamo in competenza 724.000 euro.
Occorrerà, credo, qualche ulteriore risorsa negli anni a venire,
non fosse altro che, nel caso specifico, per l'adeguamento del
numero del personale di sorveglianza alla nuova estensione, sulla
base dell'articolo 27, comma 2 della legge 30, e più in generale,
per nuove iniziative che qualifichino ulteriormente l'azione
dell'Amministrazione regionale in materia di salvaguardia e
valorizzazione ambientale.
Président
La parole à la Conseillère Squarzino
Secondina.
Squarzino (PVA-cU)
Uno dei "leitmotiv" che abbiamo
sentito sia ieri nelle relazioni che in commissione è stato: si
tratta qui di un ultimo bilancio di legislatura, si continua quanto
finora è stato fatto. Queste due espressioni riassumono le
caratteristiche del bilancio che andiamo ad esaminare e indicano
che siamo di fronte ad un'operazione che conclude un ciclo, anzi
cinque anni di scelte e di azione amministrativa.
Quando avevo iniziato a scrivere questa relazione, avevo
aggiunto anche: "che non presenta novità". Purtroppo le novità ci
sono state e non possiamo non tenerne conto. Per questo vorrei
iniziare le mie osservazioni sul bilancio proprio partendo
dall'analisi di uno dei settori che in genere nelle mie relazioni
analizzo e su cui in genere attiro l'attenzione del Consiglio e
della Giunta, ed è il settore dell'amministrazione regionale.
Innanzi tutto - i fatti recenti l'hanno riproposto con forza - va
sottoposta a valutazione la separazione tra potere politico e
potere amministrativo, tra politici e dirigenti, che è un
principio, è vero, sancito dalla legge "45/95", ma è un principio
che già nella stessa articolazione della legge pare non essere
rispettato e ancora di più vediamo che incontra criticità nella sua
applicazione. Perché dico che il principio della separazione tra
potere politico e potere amministrativo, tra politici e dirigenti,
sembra non essere rispettato nella stessa legge regionale? Perché
la legge n. 45/95 introducendo una serie di figure "fiduciarie" -
segretari particolari, capi uffici stampa - contraddice il
principio della separazione, in quanto apre l'accesso alla
dirigenza a figure politiche e non tecniche. Inoltre perché nella
stessa legge non sono indicate con chiarezza le incompatibilità
"politiche" per l'accesso alla dirigenza. Si accetta per esempio
che i sindaci - cioè personale politico - possano svolgere
contemporaneamente un incarico dirigenziale presso strutture
regionali, per cui a volte come dirigente può essere chiamato a
decidere norme e procedure che come sindaco dovrà rispettare.
Inoltre se osserviamo come questa legge è stata applicata in questi
anni possiamo evidenziare alcune criticità.
L'introduzione dello "spoil system", in tutti livelli
dirigenziali, crea un particolare rapporto fiduciario fra il
personale politico che ha nominato il dirigente e il dirigente
stesso: rapporto che lega la carriera del funzionario alle sorti e
alle volontà del politico; rapporto che può apparire pagante per il
politico perché ci sono una o più persone fedeli che condividono il
suo programma e sono impegnate a facilitarlo, anche interpretando
le norme nel modo più favorevole. Ma in tal modo il funzionario
viene meno proprio al suo compito fondamentale: far funzionare la
struttura tenendo presente il bene "comune", non solo quello
"particolare" del politico. La finalità insita in ogni servizio
pubblico, la "mission" che la struttura dovrebbe perseguire e di
cui il dirigente dovrebbe essere il responsabile, viene subordinata
alla "mission" del politico: che è comunque espressione di una
parte politica. Ancora, il dirigente, proprio perché è stato
chiamato a quel posto dal politico, sa che in qualunque momento il
politico lo può cambiare: la sua posizione è quindi fragile,
dipendente dal politico, facilmente ricattabile. Inoltre questo
cambiamento di dirigenti, ad ogni cambio di maggioranza, spreca
risorse umane e professionali, che impoveriscono l'efficacia della
struttura.
Credo che i fatti recenti ci sollecitino ad una valutazione su
come è stata applicata la legge n. 45, e di come occorra pensare ad
alcuni correttivi, se si vuole garantire l'efficacia e
l'imparzialità della struttura amministrativa. Struttura
amministrativa che, osservando i dati sul personale, diventa sempre
più elefantiaca. In 5 anni c'è stato un aumento di circa 200
persone, che mi pare un po' sbrigativo liquidare, come è stato
detto nella relazione, come risorse necessarie per far fronte a
nuovi servizi, e che inoltre non facilita la costruzione di
un'amministrazione "leggera". Se osserviamo più da vicino come si
distribuiscono i dipendenti regionali all'interno delle strutture,
vediamo che solo il 10 percento si colloca nella categoria
dell'ottavo livello, il 30 percento circa nel settimo livello, e
tutti gli altri livelli - categoria A e B, cioè quinto livello e
l'altra - raggiungono il 60 percento. Siamo di fronte a un
personale, in cui prevalgono le qualifiche più basse, qualifiche
che probabilmente sono state moltiplicate spesso per esigenze non
sempre funzionali ai servizi e che si iscrivono in una logica di
strategia assistenzialistica, dura a morire.
È chiaro che con tale tipologia di personale è difficile
perseguire l'obiettivo di trasformare sempre più la Regione in un
organo di programmazione e di regolamentazione, ed è chiaro anche
che in questo contesto - condivido le preoccupazioni che sono state
espresse ed è un problema da affrontare - diventa difficile trovare
una collocazione al personale precario che lavora per poco tempo -
pensiamo agli operai forestali - o a tempo determinato, specie se
non si colloca in fasce alte di professionalità. Penso per esempio
agli educatori, agli assistenti alle mostre, che devono sottoporsi
ogni due anni ad una nuova selezione, ma che non sono
contemporaneamente considerati soggetto di formazione e di
qualificazione professionale nell'ambito della propria
attività.
La Regione continua ad essere troppo centro di gestione. Nel
programma di governo si era parlato di "razionalizzare la
distribuzione di competenze", ma gli interventi sulla distribuzione
di competenze tra un Assessorato e l'altro e all'interno degli
assessorati è avvenuto a più riprese, con delibere di Giunta
successive. Ogni anno constatiamo il proliferare di deliberazioni
concernenti la struttura organizzativa che sostituiscono
precedenti. Ma a quale logica complessiva rispondono questi vari
aggiustamenti? Esiste uno studio, un documento che detti le linee
strategiche di questi cambiamenti? Uno studio dell'organizzazione e
delle modalità, con cui dialogano tra loro i diversi settori
dell'amministrazione? Non credo, ma se esiste, sarei contenta che
il Consiglio ne venisse a conoscenza. Forse perché percepita come
un organismo sempre in espansione, in cui prima o poi si può
entrare, l'amministrazione regionale continua a rimanere ai primi
posti dei lavori appetibili, dopo il Casinò e prima dell'USL, nei
sogni dei giovani valdostani, come dimostra una recente ricerca. È
una struttura amministrativa che fa fatica a rinnovarsi.
Le spese per la formazione del personale amministrativo
dovrebbero assommare a 500.000 euro, ne sono stati stanziati solo
304.000, cioè poco più della metà. Non credo che si pensi che
occorra organizzare la formazione solo per sei mesi, come se
l'elemento della formazione non fosse basilare, qualunque siano le
forze politiche che governano. Eppure è ormai risaputo che senza
formazione non si migliora la qualità del lavoro della pubblica
amministrazione. Una formazione che dovrebbe coinvolgere un'intera
struttura, e non solo i singoli operatori, altrimenti non si riesce
ad incidere sulla modalità di lavoro di un apparato amministrativo
così pesante. Una formazione che aiuti a mettere al primo posto il
cittadino utente. Abbiamo visto che la stessa determinazione dei
termini dei procedimenti, che era stata pensata come un servizio al
cittadino, si è spesso tradotta in un allungamento di questi
termini e quindi in ulteriori attese per il cittadino, come se
l'obiettivo fosse garantire il funzionario e non tutelare il
cittadino.
Mi si dirà che la soluzione di questi problemi avverrà nel
momento in cui sarà trasferito agli enti locali il personale
unitamente alle competenze. Ma se nel frattempo non sarà cambiata
la filosofia che esiste nella gestione della organizzazione del
lavoro, si finirà per trasferire questa stessa filosofia anche agli
enti locali, ed assisteremo ad una ulteriore proliferazione di
personale. È una struttura amministrativa che non ha messo a punto
strumenti per il controllo interno, parlo in particolare del
controllo della spesa; senza questo controllo interno non si creano
le condizioni per la trasparenza nell'uso delle risorse. La Regione
aveva affermato nella legge n. 45/95 la sua volontà di rilevare e
analizzare costi e rendimenti dell'attività amministrativa, ma pur
essendo trascorsi sette anni non se ne è fatto più nulla. Per
procedere, infatti, ad un controllo di gestione, la Regione
dovrebbe prima dotarsi di una contabilità analitica, e in questo
modo avrebbe dovuto modificare la legge regionale che detta le
norme del bilancio. Chiaramente in assenza di strumenti analitici
per il controllo della spesa, tutto è demandato a delibere che si
rincorrono, modificandosi in alcune parti, costringendo non dico il
cittadino, ma lo stesso Consigliere a fare un percorso ad ostacoli
da una delibera all'altra, a impiegare molto tempo solo per
ricostruire l'iter di una procedura o di una decisione.
Ormai gli stessi enti locali operano in tal senso, e in questo
ambito gli enti locali hanno adottato un altro tipo di bilancio ed
hanno comunque gli strumenti per operare in tal senso. La Regione
invece non possiede ancora questi strumenti, eppure sarebbe
opportuno che lo facesse, proprio per raggiungere quella finalità
del controllo della spesa, indicata nella legge n. 45/95. Questa
avrebbe potuto essere una sfida interessante per l'Assessore
Agnesod, che come ben sappiamo non si sottrae alle sfide, anche se
difficili. Lo scorso anno avevo suggerito all'Assessore alle
finanze di provare ad evidenziare nelle pieghe del bilancio le
risorse finanziarie, finalizzate a sostenere ed aiutare le pari
opportunità, cosicché si potesse idealmente trovare, sottolineate
in rosa, le risorse impiegate in tal senso nel bilancio.
L'Assessore ha raccolto la sfida e ha inserito nella sua relazione
al bilancio una serie di dati relativi alla occupazione femminile,
alla presenza della donna nella pubblica amministrazione, nella
scuola, nei settori lavorativi. Lo ringrazio per questa attenzione,
anche se per questa volta si è fermato ad illustrare il problema
nella relazione, ma non è ancora riuscito ad evidenziare nei
diversi stanziamenti cosa favorisce le pari opportunità. Suggerisco
all'Assessore di aggiungere ai dati che ha espresso, un dato che
riguarda la disoccupazione femminile. In questo caso direi che
esiste una donna, in genere in età adulta, che è estromessa dal
mercato del lavoro, o che solo in età adulta si presenta sul
mercato del lavoro con bassa scolarità, e questa donna è quella che
incontra più difficoltà a trovare una occupazione. Se poi è reduce
da una separazione coniugale e ha uno o più figli da mantenere, la
condizione di disoccupata diventa a volte drammatica.
Ieri abbiamo sentito due relazioni corpose, ricche di dati e di
affermazioni, in cui sembrava quasi di perdersi; era come se non si
lasciasse respiro a chi ascoltava, tanto era incalzante il ritmo
della lettura, si era come avvolti da una cascata spumeggiante di
un elenco di traguardi raggiunti, di mete conseguite, di obiettivi
di successo. Un successo dovuto a cinque anni di duro lavoro, un
successo che colloca la nostra regione in tutta una serie di primi
posti, è tutto un elenco di primi posti e non sto a fare l'elenco
dei primati della nostra Regione. Credo che molti dei nostri
primati dipendano dal fatto che la nostra regione parte da una
posizione di vantaggio; nessun'altra regione può contare, come la
Valle d'Aosta, non solo di avere il 100 percento della ricchezza
prodotta, ma di avere nel proprio bilancio un surplus rispetto alla
ricchezza prodotta.
Noi, l'Assessore alla sanità lo sa bene perché è nelle relazioni
del suo Assessorato che appaiono questi dati, abbiamo un reddito
pro capite superiore di un terzo a quello medio nazionale, ed è
chiaro che questa posizione di partenza "droga" tutti i dati che
prendiamo in esame. Certamente dobbiamo far fronte a servizi che
altrove sono a carico dello stato, ma nelle nostre casse, ripeto,
entra più di quanto produciamo. Basti pensare all'entrata
sostitutiva dell'IVA da importazione: ammontante a 270 milioni di
euro, e non sono bruscolini! In questi cinque anni la Regione
quindi ha amministrato molti soldi, e scorrendo la relazione sembra
un successo indiscusso. Non padroneggio tutti i vari settori, per
capire effettivamente cosa c'è dietro alle affermazioni un po'
roboanti, che pure capisco, perché sono la conclusione soddisfatta
di chi si è dato un compito, lo ha eseguito, superando difficoltà e
imprevisti che hanno costretto a volte a cambiare direzione, a
rallentare, a trovare altre strade di intervento. Ma nei settori
che conosco un po' meglio, là dove sono in grado di leggere anche
fra le righe, mi permetto di fare una serie di osservazioni. Molti
di questi interventi paiono limitarsi a gestire l'esistente, senza
fare scelte di respiro, e approfondisco i campi, ripeto, che
conosco meglio. Nell'ambito dell'istruzione, ad esempio - astraendo
dalle spese di edilizia scolastica - se prendiamo i settori
riguardanti il funzionamento delle scuole: il diritto allo studio,
interventi a carattere scolastico, assistiamo ad un aumento di
risorse di circa 9 miliardi rispetto all'anno scorso. In dettaglio,
per il funzionamento delle scuole quasi 500 milioni di euro, il
diritto allo studio anche qui 600 milioni di euro, interventi a
carattere scolastico 600 milioni di euro, quindi complessivamente
abbiamo 4,5 milioni di euro, circa 9 miliardi di lire. Le risorse
ci sono, sono aumentate specie nel settore dell'università e del
diritto allo studio per gli universitari e nella Fondazione per la
formazione professionale e turistica. Quello che però manca, a mio
parere, è un progetto complessivo di innovazione della scuola: per
cui ci si limita alla gestione dell'esistente.
Mi soffermo sui due interventi normativi più importanti che ci
sono stati nell'ambito scolastico in questi anni, che erano
portatori potenziali di una forte carica innovativa e che invece
sono stati riassorbiti dalla gestione burocratica un po' quotidiana
e centralistica. Innanzi tutto la quarta prova di francese
all'esame di stato, tornata di attualità recentemente. Non mi
soffermo sulle determinazioni riguardanti la definizione delle
modalità di svolgimento e di valutazione, voglio parlare piuttosto
della "spendibilità" materia questa tutta in mano alla Regione. Per
quanto riguarda la spendibilità di tale esame, si è rimasti fermi,
quasi in modo ragionieristico, ripeto, al voto singolo preso in
tale materia e alla sua utilizzazione solo per diplomati, perché i
laureati devono almeno frequentare almeno un corso per "sciacquare
i panni nella Senna".
Non si è inserito l'esame di francese in un modello di scuola
plurilingue, in un progetto di valorizzazione di tali competenze
linguistiche, al di là del ristretto ambito regionale. Non si è
avuto il coraggio di valorizzare la scuola superiore, il suo
curricolo scolastico in cui il francese è ben presente. Come non si
è avuto il coraggio - e questo in un contesto più ampio, che esula
dall'Assessore alla cultura - di superare l'ormai anacronistico
esame di lingua francese preliminare ad ogni accertamento di
competenze professionali. Perché non ribaltare i due tempi
procedendo prima alla valutazione delle competenze professionali e
poi delle competenze linguistiche, per chi non ha frequentato con
esito positivo le scuole in Valle? Il secondo intervento normativo
innovativo, quello dell'autonomia scolastica, è definito nella
relazione come un intervento che presenta un importante e avanzato
impianto legislativo. Non se ne abbia a male l'Assessore, ma lui sa
bene che questa legge copia quasi totalmente la legge nazionale,
quindi non è che ci sia questa innovazione, questo avanzato
impianto legislativo, e soprattutto la cosa che risulta parlando
con insegnanti, dirigenti e mondo della scuola, che la
Sovrintendenza è rimasta ancora un'organizzazione centralistica,
che non rispetta la progettazione autonoma da parte delle scuole.
Nella relazione al bilancio è detto anche che è avvenuto un
processo di riorganizzazione territoriale della scuola dalla
materna alle secondarie, e che è stata definita una più moderna ed
omogenea collocazione della scuola a servizio degli alunni e delle
loro famiglie. Ma chi ha seguito quello che è successo ad Aosta, ha
visto che si è applicato in modo ragionieristico il modello
proposto dall'Assessore, e sono sorti tali e tanti problemi che si
trascinano da tre anni e che hanno lasciato l'amaro in bocca a
molti, genitori compresi.
Sono consapevole che non è facile per la Regione intervenire
nella scuola, in un momento in cui si preannunciano e si
incominciano grandi riforme che poi vengono lasciate a metà, se non
abbandonate (la riforma berlingueriana dei cicli e dei curricula),
per ripartire nella direzione opposta (la riforma morattiana per
ora vuota di contenuti disciplinari). Pare essere condannati a
dover scegliere tra due ipotesi entrambe deleterie. Se si aspetta
che Roma decida, si rimane fermi, e non va bene. Se si innova in
modo autonomo, si rischia di rimanere isolati dal contesto
nazionale. E io ritengo che la scuola valdostana debba essere
inserita in un contesto nazionale, a differenza della filosofia
della "devolution" di Bossi.
Esistono tuttavia alcune urgenze della scuola, che possono e
anzi devono essere inserite nell'agenda delle priorità della
politica scolastica e questo indipendentemente dalle riforme. Parlo
della questione dell'insuccesso scolastico e della bassa scolarità
ancora presenti in regione. Osservando i dati di questi ultimi due
anni scolastici constatiamo che nella scuola dell'obbligo, specie
nella media, assistiamo a percentuali di respinti che variano dal
5-6 percento nelle classi 1° e 2° e che si aggirano sul 7 percento
nelle classi terze. Ma questa è la scuola di base. Nelle superiori,
specie nelle prime classi del biennio, la percentuale dei respinti
sfiora il 20 percento; nelle classi successive (2° e 3°) supera
abbondantemente il 10 percento (11-12 percento), per attestarsi sul
7 percento nelle quarte e sul 3 percento nelle quinte. Sono dati
molto preoccupanti. Da notare che sono questi solo i dati dei
respinti per singole classi, ma se guardiamo al dato più
complessivo dei ritardi - così come appaiono da una recente ricerca
del Ministero - e li confrontiamo con dati nazionali, scopriamo che
il fenomeno è molto più grave, soprattutto nella scuola di base:
nella scuola elementare il 6,4 percento di bambini con ritardo a
fronte del 2,8 percento come dato medio nazionale, e nella scuola
media il 17,8 percento in Valle d'Aosta a fronte dell'8,7 percento
come dato medio nazionale. Ricordo questi dati perché fanno
riflettere e se è vero che abbiamo difficoltà ad orientarci
rispetto alle grandi riforme, abbiamo però un obiettivo da
raggiungere, che è quello della qualità della scuola e
dell'apprendimento da parte dei nostri ragazzi. E questo è un
obiettivo che può essere raggiunto indipendentemente dal quadro
normativo nazionale, entro cui ci si muove.
C'è un altro dato che ci deve far riflettere. Se si osservano i
dati dei risultati ai test di ingresso ai corsi di specializzazione
per docenti all'Università valdostana, vediamo che la media degli
aspiranti valdostani che superano questi test è di molto inferiore
alla media degli aspiranti di altre regioni, che superano questi
test. Allora è vero che alle scuole sono date delle risorse, ma il
problema è quale progetto di formazione si persegue. Se la scuola
ha forti tassi di abbandono e di insuccesso, non può essere un
fattore di mobilità sociale, ma al contrario non fa altro che
rafforzare le scelte lavorative dei genitori, quindi non svolge il
compito che la società le affida.
Nell'ambito dei beni culturali abbiamo già discusso diverse
volte, Assessore Pastoret, nel senso che c'è una gestione di una
serie di cantieri aperti, però poco è stato fatto nell'ambito della
valorizzazione dei beni immensi del nostro patrimonio artistico,
anche ai fini di un turismo culturale di cui la nostra regione ha
bisogno…
(interruzione dell'Assessore Pastoret, fuori
microfono)
… sì, per i castelli, si sta
concludendo tutto un programma, ma secondo me poco o nulla si fa
per quanto riguarda i resti che sono pre-romani. Penso ai resti di
Vollein, che sono rimasti sotto terra; ricordo le stele
antropomorfe, di cui abbiamo parlato proprio ieri, che rimangono
ancora nei magazzini. Non credo che questo possa individuare un
progetto di respiro culturale, adatto alla nostra regione.
Accostandomi a tutto il variegato mondo dei beni culturali e
sentendo anche molte valutazioni da parte di altri, si ha
l'impressione che nelle azioni di questo Assessorato non ci sia
un'attenzione per così dire "amorosa", una passione per l'arte, per
il bene artistico. C'è anche qui una gestione ragionieristica
dell'azienda culturale, una gestione che non sembra aver
incorporato nella sua "mission" il compito di prendersi cura,
conservare e tramandare ai posteri i beni immensi che il passato ci
ha lasciato e così, a Bard, ad esempio, mura romane scompaiono
sotto il cemento, con l'assenso della Sovrintendenza.
Per quanto riguarda il settore sociosanitario, in commissione
l'Assessore ha comunicato con enfasi la sua attenzione al settore
sociale; ricordando che, nel fondo per le politiche sociali, dove
entrano tutte le spese relativa a tale settore, si sono stanziati
ben 9 milioni e centomila euro: una cifra considerevole. Tale cifra
è sostanzialmente uguale a quella dello scorso anno, nel senso che
sono scorporate in due voci quella che era la voce compresa nello
scorso anno. Anche qui abbiamo difficoltà a capire l'andamento
della spesa sociale e i settori in cui vengono impegnate le
risorse. Esiste una deliberazione del 4 febbraio 2002 in cui
vengono definite le risorse dal fondo regionale per le politiche
sociali da assegnare ai diversi capitoli, ma se osserviamo le cifre
ivi indicate per i singoli capitoli e nei diversi anni, esiste una
previsione di spesa sostanzialmente uguale nei tre anni presi in
considerazione, per cui non possiamo affermare che nel fondo per le
politiche sociali ci sono state né una attenzione particolare né
l'impiego di risorse aggiuntive.
Tra l'altro, sarebbe interessante sapere quante risorse sono
previste per la legge sulla famiglia; lo scorso anno in finanziaria
era stato definito l'importo in euro 2.320.622 anche per gli anni
2003 e 2004. Vale ancora questa valutazione oppure è stata
cambiata? Mi pare quindi che, anche a fronte di esigenze precise
che sono emerse in questi ultimi tempi, proprio nell'ambito delle
povertà, non si è prevista alcuna risorsa aggiuntiva. Prendo atto
che è una scelta precisa di questa Giunta e di questo Assessorato.
Certo, rispetto ad altre regioni, la spesa sociale è alta: pensiamo
a quanto viene fatto per gli anziani, ad esempio. Ma, come più
volte ricordato in questa aula e come ricordato in questi giorni in
convegni e in serate svoltesi in Regione, esistono forme di povertà
che aspettano una risposta.
Se c'è la consapevolezza che la povertà è un'emergenza, allora
varrebbe la pena di prevedere risorse aggiuntive per rispondere ai
bisogni evidenziati. Pensiamo al disagio psichico, settore in cui
mancano risposte ancora sul territorio, pensiamo alle donne sole
con bambini che non ce la fanno a mantenere la famiglia
monoparentale con lo stipendio di lavoro precario, i servizi
sociali continuano a segnalare casi di donne, ma i servizi offerti
dal volontariato non sono sufficienti. Non solo, ma noi chiediamo
che anche le risorse che vengono date, siano considerate un diritto
dell'utente e non una benevola concessione dell'amministrazione.
Penso, ad esempio, alla "Casa famiglia Betania", che ha dovuto
penare ed aspettare mesi per vedere arrivare una parte - seppur
congrua - del pagamento del rette. Penso alla scelta di togliere ad
una categoria di poveri, che non hanno voce, i detenuti,
l'assistenza sanitaria
specialistica…
(interruzione dell'Assessore Vicquéry, fuori
microfono)
Ricordiamoci che la povertà ed il disagio appaiono ancora più
scandalosi in una regione ricca, in cui il reddito pro capite è
superiore di un terzo al reddito medio a livello nazionale. Credo
che non basti fare leggi buone; bisogna applicarle e applicarle in
modo intelligente. Ci sono due leggi importanti, la n. 19 sul
minimo vitale e la n. 44 sulla famiglia. Credo che occorra fare un
monitoraggio serio e a tutto raggio rispetto all'utilizzo di tali
leggi e all'efficacia degli interventi ivi contemplati. Sono nate
queste leggi, in un caso, per offrire risposte ad un bisogno e,
nell'altro, per prevenire situazioni di possibile disagio e
sostenere la famiglia, anche quella cosiddetta "normale". Ora,
sappiamo che molte famiglie si sono trovate o si possono
all'improvviso trovare in una situazione di povertà, per
l'insorgere di un caso imprevisto (malattia, disoccupazione,
separazione). La domanda che dobbiamo porci è: a queste situazioni
le leggi citate hanno saputo dare una risposta efficace? Sono in
grado di darla? Io ho qualche dubbio, se tutte le persone impegnate
nel settore hanno messo l'accento sulla difficoltà di trovare nei
servizi sul territorio e negli interventi previsti da leggi una
risposta adeguata.
Solo sabato abbiamo sentito che in Valle d'Aosta vengono
mediamente distribuite ogni anno dai volontari oltre 20 tonnellate
di cibo a quasi 300 famiglie; allora, la situazione di povertà e di
disagio esiste veramente. Certo c'è il mondo del volontariato, che
non è chiamato a sostituire, ma a collaborare con l'Ente pubblico.
Ora io chiedo: oltre a dare i soldi, si è verificato se un uso più
intelligente di tali leggi avrebbe potuto "ancorare" alcune di
queste situazioni difficili, cioè di impedire che queste vadano
alla deriva? Non è casuale che, scorrendo le richieste che sono
pervenute in un anno (da marzo 2001 a marzo 2002) al difensore
civico, queste due leggi - la legge n. 19 e la legge n. 44 - siano
state oggetto di numerosi interventi: di richieste di informazione,
ma anche di interpretazioni controverse, di mancate risposte, di
reiezione di domande.
Pertanto io chiedo: al di là di fare un elenco di cifre, non
sarebbe il caso di verificare l'impatto che queste leggi, specie di
quella sul minimo vitale, hanno nella realtà applicativa? E questi
dati sarebbero ancora più importanti proprio a supporto di un
bilancio, in cui le risorse per le spese sociali costituiscono un
fondo, la cui dettagliata destinazione sarà poi opera della Giunta.
Tra l'altro, la stessa normativa non aiuta. Era un punto del
programma di maggioranza importante quello di rivedere la normativa
in materia socio-assistenziale, in un'ottica di un sistema
integrato di interventi per prevenire, ridurre, eliminare le
condizioni di bisogno o di disagio derivanti dall'insufficienza di
reddito, dalle difficoltà sociali oppure dalle condizioni di non
autonomia, ma la revisione della normativa non è avvenuta. È vero
che ora la spesa sociale è, per alcune categorie, di competenza
degli enti locali, però credo che tocchi alla Regione procedere ad
un monitoraggio delle modalità di spese nel settore sociale da
parte dei comuni, perché la Regione deve garantire a tutti i
cittadini gli stessi servizi minimi, se non vogliamo creare 70
tipologie di servizi dati alla popolazione.
In ambito sanitario registriamo che la spesa sanitaria si
attesta sui 2 milioni di euro, quasi tutti assorbiti dall'unica
USL. Quest'anno non è previsto un disavanzo USL, ma nulla vieta che
nel corso dell'anno questo potrà verificarsi, come è avvenuto più
volte nel passato. Il non prevederlo non impedisce che il fatto si
possa realizzare. Notiamo che è sempre alta la spesa per la
mobilità passiva, questo significa che gli utenti devono andare
altrove a curarsi; ma significa anche che c'è un giudizio negativo
sulla qualità dei servizi offerti, così come sono percepiti dagli
utenti. Notiamo, anche se non appare in bilancio, che nel libero
esercizio della mobilità professionale si assiste alla fuga di
persone competenti che vanno altrove a ricoprire posti forse più
prestigiosi, e che magari non se ne sarebbero andati se avessero
visto che l'ospedale di Aosta aveva un piano chiaro di sviluppo
manageriale, un'organizzazione che tenesse conto e potenziasse le
professionalità finalizzate alla qualità nei servizi.
Per quanto riguarda le infrastrutture, le risorse impegnate nei
capitoli del bilancio sono in aumento nel triennio per l'ospedale,
mentre diminuiscono per il territorio. In tutti i documenti
ufficiali dell'assessorato, e anche in quelli politici, si continua
ad affermare l'importanza di spostare sul territorio i servizi,
così da alleggerire l'ospedale di Aosta che deve occuparsi di
acuti. In realtà, come più volte da noi denunciato, l'ospedale di
Aosta non accetta più di curare i non acuti, li manda a casa,
alcune volte anche senza diagnosi, e posso fornirle nomi e cognomi,
se vuole, Assessore. Li manda a casa senza preoccuparsi se l'utente
- o la famiglia per lui - è in grado di curarsi, perché ha bisogno
di letti.
Ma sul territorio non c'è servizio che possa occuparsi dei non
acuti; finché non sarà sistemato il Beauregard e finché quei letti
non saranno trasformati in cento posti letto per post-acuti, non
potremo dare una risposta agli utenti. Certo che partirà un
servizio sperimentale di "country-hospital", ma saremo tutti
interessati a verificare che cos'è, perché a me sembra che un
"country-hospital", in cui l'ammalato ha a disposizione
l'assistenza del suo medico di base, certamente, un servizio
infermieristico e in cui sia prevista la possibilità che i
familiari ed il volontariato possano accedere e collaborare, non
credo che questa possa essere la risposta ai bisogni di
deospedalizzare il territorio. C'è anche un elenco di servizi, gli
altri servizi sul territorio fanno parte di un elenco di opere che
da anni sentiamo ripetere; al primo posto c'è Antey, per il quale i
finanziamenti erano pronti già dieci anni fa. Quindi voi continuate
a mettere nel vostro programma strutture finalizzate a rispondere
al bisogno degli utenti, strutture che però non ci sono. Cioè voi
dite che è possibile deospedalizzare, perché ci sono queste
strutture sul territorio, ne fate l'elenco, ma in realtà queste non
funzionano ancora. Mi sembra un comportamento non rispettoso degli
utenti.
Nel programma di maggioranza si era detto di "no" all'ospedale
nuovo, perché l'obiettivo era potenziare il territorio. Leggo
testualmente:
"L'Amministrazione regionale si impegnerà per
realizzare compiutamente sul territorio una rete di servizi
efficienti, efficaci ed accessibili da parte di tutti i cittadini
valdostani, così da superare, in questa fase, la questione della
costruzione di un nuovo ospedale e da contribuire a sviluppare una
società più solidale, in cui il sostegno a favore delle fasce più
deboli della popolazione permanga una priorità".
Mi sembra che
in questa fase questo non sia avvenuto. Quell'inciso che sembrava
dire: "per adesso lascio le cose come stanno, aspettiamo più avanti
a riproporre la questione dell'ospedale nuovo", mi pare che sia
stato superato da tempo.
L'assessore è stato abile, gliene do atto, perché, al di là
delle eventuali intenzioni degli alleati, che hanno accettato di
rinunciare all'ospedale nuovo per potenziare il territorio,
l'Assessore ha raggiunto il suo obiettivo che era quello di
ampliare l'esistente. Non solo, ma anche di farlo ampliare da un
pool di imprese, che poi gestiranno privatamente servizi non
medicali, anche quelli infermieristici. Fra l'altro, nella
relazione al bilancio, si dà per scontato che ci sarà questa nuova
ala, costruita da un "pool" di aziende private. Ma non è un po'
anticipare la conclusione della commissione apposita? Non fa
problema per nessuno, e qui lo pongo, Assessore, che sia arrivata
solo una candidatura a questa richiesta?
I miei cugini DS forse non pensavano che con quella ammissione
in questa frase avrebbero di fatto avallato l'operazione Vicquéry:
aggiungere pezzi all'attuale struttura, così è possibile ogni pochi
mesi inaugurare qualche reparto o qualche lavoro iniziato; così è
possibile decidere di volta in volta i lavori che accontentano i
desiderata dei primari, di quelli amici naturalmente; così è
possibile continuare a spendere, senza avere un quadro completo di
tutte le risorse impegnate. E finora tutti i miei tentativi di
avere risposte al riguardo sono stati vani, je l'avoue; non sono
riuscita ad avere un quadro chiaro delle spese finora sostenute,
mai, pur con tutte le domande e le richieste che ho fatto. In tal
modo è possibile non far capire quanti finanziamenti la struttura
si è già mangiata e quanti ne divorerà ancora. Nelle audizioni in
commissione si era parlato di un rituale che si ripete. Sì, rischia
anche il nostro di essere un rito, però credo sia importante
riassumere una serie di temi che sono stati in questo periodo
portati all'attenzione. In questi anni era più volte emersa la
richiesta da parte delle parti sociali di essere coinvolti nel
momento della programmazione, di essere sentite nel momento in cui
vengono fatte le scelte delle priorità da perseguire. Tra l'altro,
proprio per questo fine era nato il "Patto sociale", a cui si era
voluto dare una valenza normativa introducendo un apposito articolo
nella legge sulla Camera di commercio, ma, ancora una volta - per
sottolineare come ci sono i soldi ma manca una progettualità più
ampia - organismi previsti da norme non sono attivati.
Quest'anno unanime è stata l'osservazione delle organizzazioni
sindacali ed imprenditoriali di non essere stati ascoltate nel
momento delle scelte. Hanno detto che non erano state rispettate le
procedure previste nel "Patto per lo sviluppo"; eppure esiste un
punto esplicito al riguardo, punto 9, che dice testualmente:
"I
rappresentanti delle parti che sottoscrivono il presente patto per
lo sviluppo concordano di tenere due sessioni, rispettivamente nei
mesi di marzo e settembre: nel mese di settembre per valutare
l'evoluzione in corso di anno e contribuire con proposte e
valutazioni alla fase preparatoria del bilancio di previsione
regionale".
Si afferma l'importanza del metodo concertativo, ma
nei fatti non lo si applica, perché questa sessione di settembre,
finalizzata a valutare l'evoluzione in corso di anno e ad
accogliere proposte per la fase preparatoria del bilancio di
previsione regionale, non è avvenuta. È vero che ci vuole la fatica
del confronto, il tempo necessario per scegliere le priorità, per
definire strategie in cui tutti hanno un ruolo preciso e
riconosciuto.
Certo, sarebbe questo stato un momento importante, purtroppo
questo non è avvenuto! Tutti, parti sociali, ma pare anche le parti
politiche, prendono atto di quanto è stato stabilito. Come al
solito, c'è "post factum" la comunicazione delle decisioni o, al
massimo, la spiegazione delle scelte fatte. Anche gli imprenditori
hanno parlato di incontri rituali con l'Assessore alle finanze, che
non è parso attento alle esigenze delle realtà industriali, come
pure con la commissione apposita. È come se, con la fine della
legislatura, non si volesse perdere tempo per incontri considerati
inutili. E così tra l'altro siamo arrivati all'assurdo che su di un
tema preciso, come la modifica della procedure di appalto non siano
stati consultati i diretti interessati. Sul piano delle riforme
istituzionali - presente nel programma di maggioranza di cui questo
bilancio dovrebbe essere la conclusione - come su quello delle
regole di rappresentanza democratica, nulla è stato fatto. Penso
alla riforma dello statuto, che pur era un punto qualificante del
programma di governo; penso alle leggi elettorali e dei referendum,
che pure sono dettati dalle recenti modifiche allo Statuto. Viene
da pensare che quando si deve intervenire in settori che non
richiedono spese, cioè soldi da distribuire, per cui è sempre
possibile, specie se i soldi sono tanti, trovare un punto di
mediazione, allora la maggioranza non riesca a concordare una linea
politica.
Président
La parole au Conseiller Aloisi.
Aloisi (GM1)
Tranquillizzerò sin d'ora l'Assessore,
dicendogli che non farò una controrelazione puntuale così come ha
fatto la Consigliera Squarzino. Mio malgrado, mi trovo anche
stamani ad intervenire nella discussione generale a nome del
gruppo, poi vedremo se in sede di dichiarazione di voto interverrò
nuovamente. Partirò nel mio breve intervento richiamando un po' il
veliero Valle d'Aosta, che avevo descritto nel bilancio precedente.
Questo veliero continua a navigare, nonostante le tempeste che ogni
tanto si abbattono sui mari della politica e per nostra fortuna nel
suo carico di stiva ha anche qualcosa di positivo, di interessante,
come io definisco questo bilancio.
Non entrerò nel merito delle cifre, sono di per sé abbastanza
eloquenti, così come puntuali e pignole sono state le relazioni
svolte dal Consigliere Cerise e dall'Assessore Agnesod. Come
definire questo bilancio? Io lo definisco come un bilancio di fine
stagione, ma non per questo è un bilancio di saldi. Al contrario,
dimostra in modo chiaro il consolidamento finanziario che con
fatica è stato costruito in questi dieci anni dalla giunta Viérin,
dalla sua maggioranza e dalla squadra. Vorrei solo ricordare che
l'inizio di quel percorso è stato tempestoso, così come tempestosa
è stata la parte finale, ma questo non inficia assolutamente la
validità del progetto politico, l'operato della Giunta e la
validità della maggioranza.
Molte cose sono state concretizzate in questi dieci anni e lo
stato di salute della Regione è decisamente buono. Sviluppo ed
investimenti, occupazione e salvaguardia dello stato sociale,
formazione professionale, riduzione dell'indebitamento, sono lì a
testimoniare quanto è stato fatto, ma sono anche lo stimolo per
dirci quanto ancora potremmo - o potranno - fare in futuro. È luogo
comune sostenere che la Regione occupa l'economia, che l?occupa
spesso anche in maniera asfissiante, tanto da togliere spazio al
privato. Ma quando in più circostanze è emersa la volontà di
rendere più leggera l'amministrazione, a questa volontà politica
spesso non è corrisposta una altrettanta volontà chiara del ceto
imprenditoriale locale, che deve incominciare a dirci se c'è e come
c'è, all'atto in cui bisogna intraprendere, senza che la Regione
sia fideiussoria (fideiussoria in senso omnia, non nell'accezione
bancaria del termine). Sviluppo queste considerazioni, perché credo
che nella prossima legislatura la futura maggioranza dovrà definire
quali sono le partecipazioni strategiche in economia e quali no, e
quindi ipotizzare di lasciare un campo aperto nel quale deve
affacciarsi in modo concreto l'imprenditoria locale, senza con ciò
ipotizzare un liberismo selvaggio e senza regole. Anzi, tutto il
contrario. Mi sono chiesto in questi giorni come in questi settori
che potremmo definire "non strategici", ci sia nella vicina
Svizzera una società di sci quotata in borsa, il che significa
apertura al mercato, il che significa fonte di redditività, il che
significa anche rischio. Non so fino a che punto non possiamo
cominciare un ragionamento anche qui da noi in maniera
sperimentale, verificando se questo tipo di soluzioni possono avere
altrettanto concretezza di quella che hanno qui a 80 km.
Secondo ragionamento che intendo sviluppare, anche se qui
entriamo in un settore strategico, è se non si possa ipotizzare la
costituzione di un polo energetico, là dove acqua, luce, gas,
teleriscaldamento convergono in un qualcosa che deve essere aperto
ai privati, gestito insieme ai privati, ma che deve vedere un ruolo
svolto da parte del pubblico. Lo stesso si può dire per il settore
alberghiero, là dove, quando si sono presentate alcune opportunità,
abbiamo notato l'assenza completa degli operatori. Dicevo che lo
stato di salute della regione è decisamente buono, in modo
particolare per i 73 comuni; resta un po' indietro quasi come
Cenerentola la città di Aosta, nonostante tutti gli sforzi che
abbiamo fatto dall'amministrazione regionale, nonostante gli
strumenti che le sono stati messi a disposizione, nonostante la
volontà dell'attuale esecutivo, anziché città turistica sta
diventando sempre più città dormitorio.
Credo allora che un qualche altro sforzo da parte nostra vada
fatto, proprio per evitare di ricadere in quello che temo possa
concretizzarsi nell'arco di breve tempo, cioè Aosta città
dormitorio. Pertanto ipotizzo ancora Aosta con un forte ruolo
turistico, purché ci sforziamo tutti quanti di creare un
riequilibrio fra i vari settori produttivi, che vedono oggi una
predominanza del terziario rispetto agli altri. Questa
considerazione la faccio anche alla luce del fatto che il tasso di
occupazione nella bassa Valle è quasi saturo, e che quindi
ipotizzare di spostare investimenti nella zona di Aosta sia non
solo produttivo, ma anche conveniente. Queste sono considerazioni
ad alta voce, che mi sono permesso di fare, convinto che se
alleggeriamo il carico di quel veliero, questo può raggiungere
porti più sicuri a vantaggio di tutta la comunità.
Ricordo solamente che le stagioni poi si valutano con molta più
attenzione con il passare del tempo, quando toglieremo alcune
riserve mentali che caratterizzano ancora la vita politica. Con
questa serenità d'animo annuncio fin da adesso il voto favorevole
al bilancio, salvo in sede di dichiarazione di voto di chiedere ad
Aloisi Giovanni di reintervenire… no,
non ci sono imprevisti.
Président
La parole au Vice-président
Lattanzi.
Lattanzi (FI)
Devo dire che la visione mediterranea
dell'amico Aloisi, di questo veliero che naviga in Valle d'Aosta,
mi lascia sempre molte perplessità, anche perché l'acqua della Dora
è bassa e il veliero mi sembra che non galleggi! Sia la lunga
relazione alluvionale del Consigliere Cerise ieri, sia la relazione
dell'Assessore, hanno improntato i loro ragionamenti su due
concetti, che sono racchiusi in quella che è la frase finale della
relazione dell'Assessore al bilancio, quando dice che la solidità
di questo bilancio e del suo impianto e il patrimonio dei programmi
consentono a questo Consiglio e alla nostra gente di affrontare con
serenità e consapevolezza le sfide future.
Vorrei dividere il mio intervento in due parti, una che faccio
adesso e una che mi terrò per la dichiarazione di voto, perché non
credo che nessuno immagini che saremo favorevoli a questo bilancio
dopo il comportamento che abbiamo tenuto in questi quattro anni. È
vero che in politica mai dire mai, e che si è visto anche di peggio
per quanto riguarda "ribaltoni" e "ribaltini", ma devo dire che le
considerazioni di carattere generale e politico di questo bilancio
le riserverò per la parte conclusiva dell'intervento in
dichiarazione di voto. Mentre il bilancio degli ultimi due anni era
stato caratterizzato da una straordinarietà, l'alluvione, e in sede
di commissione l'Assessore aveva sostenuto che quella fase si
poteva ritenere conclusa, che questo era un po' il bilancio del
ritorno alla normalità e lui ha usato più volte la parola alla
continuità di un progetto di sviluppo del sistema autonomia Valle,
vorrei soffermarmi in questo dibattito generale su alcune
considerazioni, sulle quali spero di avere chiarimenti
dall'Assessore, cosa che non è potuta avvenire in commissione
perché i tempi sono stati molto stretti.
Mai come quest'anno abbiamo dovuto costringere la Giunta a un
tour de force di relazioni incredibili, ma vi garantisco che anche
i consiglieri delle commissioni non hanno scherzato perché doversi
beccare dieci-quindici interventi a relazione nell'arco di una
giornata, a ritmo di 45-50 minuti, è stato per tutti i consiglieri
nelle commissioni molto impegnativo. Il problema è che, nella
sostanza, questo bilancio così corposo sia della finanziaria 2003,
ma ancora di più del pluriennale 2003-2005, aveva ed ha avuto
necessità da parte nostra di un ulteriore, devo dire per
correttezza, non approfondita generale analisi. Vorrei allora
esternare le riflessioni rispetto ad alcuni passaggi, proprio
perché spero di poter avere anche dall'Assessore in fase di replica
alcuni chiarimenti. Il bilancio e la sua solidità e il suo impianto
consentiranno di affrontare le sfide future dei prossimi tre anni.
Su questo volevo sollevare alcune perplessità. Intanto questo
bilancio è caratterizzato da una nuova straordinarietà, perlomeno
nelle voci di entrata: quei famosi 90 milioni di euro, di cui si è
parlato pochissimo. Credo che quando una cifra di questo tipo viene
iscritta in bilancio nelle entrate, e nessuno dice mezza parola di
più di quella che non è una formale comunicazione, meriti
attenzione.
Nella relazione del triennio si dedicano non più di tre righe a
questa entrata, dicendo:
"Relativamente all'andamento delle
entrate complessive nel triennio, occorre segnalare che il 2003
include un'entrata straordinaria, derivante dalla partecipazione al
gettito dell'imposta sostitutiva sulle plusvalenze corrisposta
dalle società nel corso dell'operazione ENEL, per cui se si esclude
tale entrata, il trend è comunque previsto in crescita.".
Le
ultime tre parole sono vere, ma è altrettanto vero che su questi 90
milioni di euro - pari a 180 miliardi di lire - due parole credo
vadano spese, non per altro perché intanto in termini di bilancio
2003 la voce è messa in competenza, ma non è messa a cassa, quindi
il dubbio sorge spontaneo. Qui vorremmo avere i chiarimenti di
quelle che sono le relazioni fra l'Assessorato e il Ministero delle
finanze, perché l'imposta sulle plusvalenze era stata introdotta
dalla legge n. 448/2001 in sostituzione delle imposte sul reddito,
alle quali effettivamente la Regione Valle d'Aosta partecipa in
quota fissa pari al 90 percento del gettito. Pertanto dire che per
la relativa entrata sostitutiva è compente la Regione in
sostituzione del tributo principale, è giusto.
Il requisito principale però, affinché la Regione sia ammessa a
partecipare al gettito di tale imposta - ricordo che stiamo
parlando di 180 miliardi di lire che incidono in maniera pesante su
questo bilancio, non solo in entrata, ma in tutte quelle che sono
le famose solidità di questo bilancio in prospettiva 2003 - la
percezione di questa aliquota, dicevo, nell'ambito regionale è
chiaramente dedicata agli articoli 2-3-4 della legge n. 690/1981,
la quale dice che la Regione Valle d'Aosta provvede al suo
fabbisogno finanziario: con le entrate tributarie costituite da
quote di attributi erariali, da proprie imposte, sovrimposte e
tasse regionali, nonché ad altri simili entrate di diritto pubblico
comunque denominate, derivanti da concessioni e appalti; con i
proventi derivanti dai suoi beni demaniali e patrimoniali connessi
con le attività amministrative da essa svolte nonché con i
contributi dello Stato. Gli articoli 2-3-4-5, che non rileggerò
nella loro completezza, ma solo nei titoli, dicono rispettivamente
che: sono attribuiti alla Regione Valle d'Aosta i 9/10 del gettito
delle sottoindicate imposte erariali sul reddito e sul patrimonio
percette nel territorio regionale; sono attribuiti alla Regione
Valle d'Aosta i 9/10 delle sottoindicate tasse ed imposte erariali
sugli affari nel territorio regionale; sono attribuiti alla Regione
Valle d'Aosta i 9/10 del gettito delle sottoindicate imposte
erariali sulla produzione, sui consumi e sulle dogane e dei
monopoli e del lotto, percette nell'ambito regionale; la
devoluzione alla Regione Valle d'Aosta delle quote di proventi
erariali indicati nei precedenti articoli, viene effettuata al
netto delle quote devolute; nel relativo ammontare sono comprese
anche le entrate afferenti all'ambito regionale ed affluite per
esigenze amministrative dal territorio della regione stessa ad
uffici situati fuori dal territorio medesimo. L'Intendenza di
finanza di Aosta provvederà mediante ordinativi su ordini di
accreditamento emessi senza limiti, e qui spiega la procedura di
accredito di queste risorse.
Volevo esternare due ragionamenti su questa situazione, per
poter dare all'Assessore la possibilità di chiarire questa cospicua
entrata di 180 miliardi di lire, che è qualcosa da non lasciare
andare nelle righe del bilancio. L'operazione ENEL ha
effettivamente realizzato la plusvalenza rispetto al valore di
bilancio delle partecipazioni possedute nelle società operanti in
Valle d'Aosta. Non ha però e non aveva quella ENEL là sede fiscale
in Valle d'Aosta. Quindi l'imposta sostitutiva sulle plusvalenze
non sarà percepita dallo stato nel territorio regionale e il dubbio
si apre nel concetto di "o imposte afferenti al territorio
regionale". Però quando è stata consolidata l'operazione, la sede
fiscale dell'Enel era a Roma, perciò non è afferente alla
competenza regionale.
Pertanto a fronte di qualche dubbio sulla legittimità di questa
richiesta, che auspichiamo possa essere incamerata, sarebbe
opportuno sapere se l'Assessore alle finanze ha contattato il
ministero del tesoro per avere chiarimenti in questo, perché noi lo
abbiamo fatto e risposte così decise non le abbiamo avute. Sarebbe
quindi opportuno capire su quali presupposti scritti la relazione
su questa operazione ha permesso di mettere in competenza 90
milioni di euro in entrata, in cassa ancora zero, il perché non si
capisce e quindi la prima perplessità che sollevo all'Assessore è
inerente alla legittimità finanziaria di questa entrata così
pesante nel bilancio di competenza 2003.
Per quanto riguarda altre entrate così importanti per la
solidità delle prospettive future di questa regione, sappiamo che
l'ultima finanziaria Tremonti ha impostato una riduzione delle
imposte, ha impostato nel primo modulo una riforma che ridurrà a
due le aliquote IRPEF in prospettiva e che trasformerà le
detrazioni in deduzioni per assicurare una equa progressività. Qui
c'è già subito un primo taglio che riguarda 23 milioni di
contribuenti, che in parte avranno una totale esenzione dalle
imposte, in parte una riduzione importante delle imposte. La quota
più consistente è concentrata sui dipendenti con reddito fino a 11
mila euro, per i quali la riduzione IRPEF sarà in media di 436 euro
annui. Su questa volontà politica del governo nazionale di andare
ad una riduzione delle imposte, di cui l'Assessore mi pareva avesse
detto sempre di condividerne l'impostazione, in quanto anche nei
bilanci precedenti ha messo in rilievo il fatto che questa Regione
continuava a mantenere le sue entrate, nonostante le difficoltà,
senza mai andare a ritoccare le tasse, devo dire per correttezza
che per quanto riguarda le quote fisse di ripartizione del gettito
IRPEF non vedo qui nessuna progressiva riduzione.
Mi piacerebbe capire su quali presupposti di forte riduzione
dell'IRPEF prevista si basa un controaltare, evidentemente un
aumento dello sviluppo del PIL, che preveda una compensazione della
riduzione delle aliquote con un aumento degli sviluppi, perché
rispetto a questa riduzione prospettata e a livello governativo già
decisa, mentre a livello di Assessorato regionale anche condivisa e
in più parti annunciata, non vedo la diminuzione. Anzi da 180
milioni di euro previsti nel 2003, si sale a 285 milioni di euro
nel 2004 e a 190 milioni di euro nel 2005, così anche per le altre
voci IRPEF.
La finanziaria Tremonti ha ridotto di un punto l'IRPEG per le
imprese, dal 35 al 34, a partire dal 1° gennaio 2003, mentre la
voce IRPEG nel bilancio regionale invece vede una cospicua salita,
da 45 milioni di euro a 47 milioni di euro nel 2004 a 49 milioni di
euro nel 2005. Sull'IVA, il concetto di aumento di questa imposta è
legato ad una prospettiva di aumento dei consumi, e allora qui si
rileva come l'aumento dei consumi veda un aumento dell'IVA da 168
milioni di euro a 172 milioni di euro nel 2005. Sull'IRAP la
decisione del Governo nazionale è intanto che numerose disposizioni
per ridurre l'incidenza del lavoro sono state attuate, e sulla base
imponibile la decisione del governo centrale è quella di arrivare
ad una progressiva e graduale eliminazione dell'IRAP.
Sappiamo che sull'IRAP si giocano molte decine di miliardi e
quindi qualcosa su come pensa l'Assessorato di regolare la
situazione la vorremmo sapere, perché se non ci sono
controindicazioni, verrebbe da pensare che ad una graduale
riduzione dell'IRAP da parte del ministero nazionale, ci sia una
compensazione con una tassa regionale che andrebbe in
controtendenza a quello che l'Assessore ha sempre sostenuto, e cioè
che in questa regione non si aumentano le tasse, e invece in questo
caso così non sarebbe. Noi chiediamo chiarimenti al riguardo. Così
come è importante capire in questa Regione come si interpreta il
"patto di stabilità". Con il patto di stabilità interno il
ministero, possiamo senz'altro utilizzare un aggettivo forte, ha
provveduto ad una vera e propria stretta dei conti, per mantenere
allineati i bilanci dello Stato a quelli che sono gli impegni in
sede comunitaria. La stretta ai saldi finanziari di comuni e di
province, in questo caso regioni, è stato molto forte, bloccando la
crescita del disavanzo per il 2003 ai livelli di 2001. Per
compensare la maggiore rigidità di questo patto, la Camera ha
soppresso il blocco delle spese per acquisto di beni e servizi nel
2003.
In questo senso sul "patto di stabilità" c'è un articolino della
legge finanziaria all'articolo 8, che dice che:
"le impostazioni
di mantenimento sul patto di stabilità per i comuni sono estese al
triennio 2003-2005",
cioè ci rimanda all'articolo 11 della
legge n. 16/2002, patto di stabilità per gli enti locali della
Regione, che prevede che il Consiglio permanente degli enti locali
sottoscriva con le modalità di intesa - questa è la parola magica,
perché non ho mai sentito il CELVA non avere l'intesa con questa
Amministrazione regionale - un patto di stabilità per il triennio
2002-2004, naturalmente viene esteso al 2003-2005, diretto ad
impegnare le amministrazioni locali a conseguire un miglioramento
dei saldi di bilancio e in maniera molto generale a ridurre il
finanziamento in disavanzo delle spese.
Non è stabilito, come invece avviene con il decreto
ministeriale, che le spese degli enti locali non devono aumentare
l'incremento avuto nel 2001, questo non viene citato, quindi si
potrebbe dire che c'è una generica dichiarazione di intenti, ma non
una matematica certezza che nel 2003 i comuni possono avere in
questo senso una riduzione degli sforamenti dei bilanci. In questo
senso, se andiamo a vedere l'attribuzione di risorse per quanto
riguarda i comuni, questa diventa ancora più difficile da pensare,
se si nota che proprio per il triennio 2003-04-05 la devoluzione
delle risorse finanziarie ai comuni vede una notevole riduzione già
a partire dal 2003, che il Celva ha sottolineato con molto garbo;
si sono persi 7-8 miliardi, tuttavia sempre con molta gentilezza
hanno ringraziato: sarebbe interessante sapere chi
rappresentano.
Quando ci sono dei tagli tutte le regioni protestano, noi invece
abbiamo i comuni che ringraziano. Sarebbe interessante capire come
potranno mantenere i patti di stabilità, quando trasferimenti di
finanza locale sono previsti 182 milioni di euro per il 2003, 178
per il 2004 (quindi ulteriore riduzione), 177 per il 2005 (ancora
una riduzione). Se poi andiamo a verificare i trasferimenti senza
vincolo di destinazione, che il CELVA ha chiesto che fossero
mantenuti, vediamo anche qui ulteriori riduzioni, da 108 milioni a
104 milioni a 103 milioni: un triennio di lacrime e sangue ma,
ancora di più, trasferimenti con vincolo settoriale di
legislazione: 32 milioni, 31 milioni, 30 milioni. Sarebbe
interessante capire come i comuni, ma soprattutto l'Amministrazione
regionale pensa si possano mantenere i livelli di sforamento dei
bilanci 2001 nel 2003, con risorse in diminuzione e con patti di
stabilità scritti sulla carta ma a livello di buone intenzioni,
come cita l'articolo 8 della legge finanziaria, che va a riprendere
l'articolo 11 della legge n. 16/2002. Dichiarazioni di intenzioni,
quindi, che secondo noi preoccupano, su cui speriamo l'Assessorato
alle finanze abbia più chiarezza e sulle quali possa
illuminarci.
Anch'io non posso esimermi, come Consigliere regionale
proveniente da Aosta, di anticipare due riflessioni sulla città di
Aosta, riservandomi in sede di dichiarazione di voto di riprendere
l'argomento in maniera più specifica. Non possiamo non raccontarci
che considero assolutamente responsabilità della gestione
amministrativa comunale le scelte strategiche - o meno - di una
futura città di Aosta turistica piuttosto che industriale o di
servizi. Aosta è la capitale di questa Regione, assorbe il 50
percento dei servizi e paga un prezzo enorme per l'accentramento di
tutti quelli che sono i settori di servizio e di commercio nelle
vicinanze di Aosta e in Aosta. Abbiamo visto come stia
completamente sparendo, per errate scelte dell'amministrazione
comunale, il piccolo commercio al dettaglio, ma quello che più
preoccupa è che le risorse nel triennio destinate al commercio, che
ripeto essere al 50 percento intorno alla città di Aosta e in città
di Aosta, subiscono ulteriori riduzioni perché i trasferimenti per
lo sviluppo dei commerci sono anche qui - citerò le cifre nel
prossimo intervento - inadeguati e in diminuzione nel triennio.
Aosta paga il fatto di essere capitale, potrebbe trarre
vantaggio da questa opportunità, l'area Cogne poteva essere una
opportunità, ma abbiamo visto come dopo dieci anni l'area Cogne è
ancora un "business plan", sul quale tutto si può dire meno che ci
sia della concretezza; sono stati costruiti intorno ad Aosta centri
di grande distribuzione che hanno ucciso il commercio cittadino,
c'è grande sofferenza nel commercio e non è il solito piagnisteo
che si può attribuire alla categoria dei commercianti, c'è invece
una reale difficoltà e lo dimostrano le centinaia di dipendenti che
dal settore del commercio sono stati lasciati a casa nell'ultimo
triennio. Così come è abbastanza chiaro anche dai dati di "Banca
Italia", che è in progressiva diminuzione il numero delle imprese
del piccolo dettaglio, dovevano costituire, a detta di tutti, il
tessuto strategico della nostra Regione, che proprio nella piccola
e media impresa dovrebbe trovare il suo naturale tessuto economico,
che invece vede purtroppo un arretramento.
Per quanto riguarda la cultura imprenditoriale, anticipo uno dei
passaggi sul quale faremo un approfondimento in sede di
dichiarazione di voto, non c'è dubbio che questo è il bilancio
della continuità e non c'è dubbio che la finanza creativa
dell'Assessore Agnesod è più interessante di quella di Tremonti,
visto che le risorse ballano in maniera diversa. Non ho voluto
citare i 270 milioni di euro del trasferimento finanziario relativo
all'IVA da importazione, perché è un ritornello che citiamo tutti
gli anni. Quello che invece credo vada detto su questa risorsa è di
capire se in termini di federalismo, se in termini di devoluzione
delle competenze, questa risorsa, che non verrà sicuramente fatta
venir meno, potrà essere utilizzata dal ministero per compensare
trasferimenti di devoluzione di poteri su altri settori.
Una cosa è certa: questo trasferimento non ha ragione di
esistere in nessun'altra regione italiana, ma oserei dire - e
questo è il fulcro della questione - non ha ragione di esistere in
nessuna regione d'Europa. E su questo l'Europa è molto attenta.
Siamo preoccupati per la leggerezza di queste entrate, sulle quali
spero che l'Assessore possa dare più solidità sia per quanto
riguarda i 90 milioni di euro dell'ENEL, ma ancora di più per
quanto riguarda i dati prospettici dell'IRPEF, dell'IVA, dell'IRAP,
sia sul patto di stabilità, su come i comuni potranno rispettare il
patto di stabilità con bilanci in discesa, e quindi siamo in attesa
di avere dall'Assessore almeno queste rassicurazioni per quanto
riguarda il reperimento delle risorse. Se lui è tranquillo, noi
siamo tranquilli come lui.
Noi naturalmente contesteremo la impostazione degli investimenti
e delle spese, e tanto per fare delle cifre della serva possiamo
ricordare che, per quanto riguarda le spese e gli investimenti, è
abbastanza chiaro come nel triennale avete lavorato sul 2003 in
diminuzione sul 2004, per poi rialzare leggermente nel 2005, perché
mentre le spese correnti sono in progressivo aumento secco con
frecce da borsa in rialzo ai massimi livelli, quelle delle risorse
destinate agli investimenti sono assolutamente in discesa. Sono in
aumento nel triennio le spese di funzionamento, da 289 milioni di
euro a 302 milioni di euro nel 2005; è interessante vedere
l'andamento delle spese degli organi della Regione, del Consiglio
regionale, e qui voglio dare merito al Presidente della Regione,
perché la Giunta regionale è previsto che mantenga i costi a 722
mila euro stabili, addirittura nel 2005 in diminuzione, sarà perché
il Presidente della Regione sarà un altro!
Per quanto riguarda le spese correnti, personale regionale che
aumenta per i contratti in essere, personale per il funzionamento
dei servizi regionali che aumenta, queste spese sono in aumento
passando da 231 milioni a 242 milioni, da 127 milioni a 134
milioni. Personale per interventi di settore, funzionamento
acquisti, gestione spese servizi: da 35 milioni a 36 milioni.
Finendo la voce delle spese correnti, lì le frecce invece che
continuare a salire, cominciano a scendere. Scendono per esempio le
spese per intervento, rispetto ai 928 milioni di euro, tutti
bruciati nel 2003, si registra un bel calo nel 2004, chi verrà si
arrangerà, con 899 milioni di euro, per poi rialzarsi, ma non a
livello del 2003, a 900 milioni di euro nel 2005; siete veramente
dei fenomeni!
Così come siete grandissimi a dimostrare che tutto funziona, il
futuro sarà solido e stabile nella continuità, quando vi "puppate"
235 milioni di euro per interventi a carattere generale nel 2003,
per poi scendere a 231 nel 2004 e scendere ancora a 225 milioni di
euro, bravissimi: meno 10 milioni di euro, e dire che questo è un
bilancio di continuità! Sì, la continuità delle spese in aumento e
la continuità degli investimenti in diminuzione! Come pure scendono
i trasferimenti agli enti locali, i trasferimenti senza vincolo di
gestione, con vincolo di destinazione, interventi sui beni
patrimoniali in discesa, addirittura per programmi di
informatizzazione prevedete che vi servano 12 milioni di euro nel
2003, ma nel 2004 a chi governerà basteranno 11 milioni e 10
milioni nel 2005, perché la tecnologia nel 2005 sarà talmente
avanzata che non lavorerà più nessuno, e quindi dovremo avanzarla!
Interventi a carattere specifico nei settori, Assessore, 693
milioni di euro, che scendono a 668 nel 2004, grandissimo!
Così come bravo è stato mantenere stabili gli interventi sul
territorio, qui l'Assessore Vallet perlomeno nel 2003 ha sfrondato,
si è portato a casa i suoi 150 milioni di euro, ma il suo
successore ne avrà uno in meno, per poi rialzarsi nel 2005, non so
che cosa prevedendo, se nuove catastrofi o alluvioni. Programmi
sulla viabilità: da 41 milioni di euro nel 2003, scendete a 35
milioni di euro. La battuta potrebbe essere: "ma noi vogliamo
lasciare libera la prossima Giunta di fare un proprio programma,
quindi abbiamo messo dal 2004 al 2005 cifre ipotetiche".
Però per il 2003 non è che siete stati leggeri, ma intervenite
su tutte le voci di investimento, ripeto, tutte, comprese quelle
per le infrastrutture in agricoltura, 49 milioni di euro contro i
38 del 2004, così come il programma sulla zootecnia che passa da 25
milioni di euro a 23 nel 2004 e a 21 nel 2005. E poi vi stupite
perché gli allevatori sono un po' arrabbiati! Così come interventi
promozionali per l'industria, che rimangono a 28 milioni di euro,
per scendere a 20 milioni di euro per chi si dovrà gestire il
prossimo Assessorato alla industria. Così come scendono gli
investimenti per gli interventi promozionali per il commercio, da
5,8 milioni di euro a 5,6 e poi a 5,4. E questa è la volontà
politica di promuovere il commercio in questa regione!
È chiaro che avete messo a
bilancio…
(interruzione dell'Assessore Agnesod, fuori
microfono)
… è chiaro che finiscono i progetti.
Assessore, non si arrabbi, lei è così illuminato, sicuramente saprà
convincermi del contrario. Io credo che quando finiscono i
progetti, non possono finire le risorse, se le risorse sono
programmate in continuità; allora avete dovuto spalmare le risorse
del 2004 e del 2005, evidentemente vi siete dovuti inventare
qualcosa.
Quello che però non avete potuto inventarvi è una drastica
riduzione delle entrate negli anni 2003-04-05, perché le cifre non
le ho messe io, Assessore, ma le ha messe lei e il bilancio delle
entrate per il 2003 passa da introiti per 1.939 milioni a 1.898
milioni nel 2004, per risalire leggermente a 1.900 nel 2005. Se le
entrate sono in diminuzione, e sono in diminuzione nonostante voi
non abbiate previsto nessuna riduzione delle entrate intanto nel
2003 con questa entrata straordinaria di 90 milioni di euro, ma di
IVA, di IRAP e di IRPEF…
(nuova interruzione dell'Assessore Agnesod, fuori
microfono)
… c'è scritto, Assessore, lei non me
lo ha detto, ma io ho letto i numeri e se lei ha il bilancio in
mano, lo legga! Attendo con fiducia di poter confermare che questo
bilancio, anche se non condiviso negli investimenti, sia almeno
condiviso nella certezza delle entrate. Sollevo molto dubbi sulla
legittimità finanziaria di questo bilancio, in particolar modo sui
90 milioni di euro dell'Enel, sui quali lei spero possa essere
chiaro.
Président
La parole au Conseiller Beneforti.
Beneforti (PVA-cU)
Ho ascoltato e riletto le relazioni
sul bilancio di previsione, presentate dal relatore e
dall'Assessore competente, ma non ho trovato nulla di nuovo
rispetto agli anni passati. Anzi, andando in fondo ai dati forniti,
non si notano punti qualificanti che danno segni che c'è qualcosa
di nuovo per il futuro. Ci sono certamente delle luci, alcune cose
sono state fatte, ma questo bilancio non è quel volano per lo
sviluppo che venite reclamizzando da un mese a questa parte. Voi
della maggioranza lo considerate tale, certo, perché è il bilancio
che conclude la legislatura, la gestione di questa Giunta e di
questa maggioranza. Io credo però che tanta enfasi non sia
giustificata e vi dico anche il perché.
Avete l'abitudine ormai da cinque anni, e questo in tutti i
settori, quando illustrate ciò che avete fatte, di guardare sempre
a ciò che è avvenuto fuori dalla Valle d'Aosta e dite sempre che
rispetto all'esterno noi siamo più bravi. Sono convinto anch'io che
nel contesto nazionale ed anche internazionale, la Valle d'Aosta
oggi possa vantare una situazione economica migliore, vista anche
l'autonomia finanziaria di cui godiamo e di cui altri non godono,
perché questo è il problema di fondo. Ci si confronta con altre
realtà, ma senza andare a vedere fino in fondo se esse hanno la
stessa autonomia finanziaria di cui noi godiamo. Penso però che con
questa autonomia finanziaria si potevano spendere meglio le risorse
a disposizione. Voi non ci credete o non volete crederci, perché lo
diciamo noi dell'opposizione, ma fatevi un esame di coscienza ogni
tanto; non guardate solo al vostro programma di legislatura, che
considerate come il toccasana di tutti i mali! Vi siete mai chiesti
in cuor vostro perché è andato bene ad una maggioranza eterogenea
com'è quella attuale? Vi siete mai domandati se avete amministrato
sempre nell'interesse della comunità valdostana? O avete guardato,
questo lo diciamo noi, più al vostro tornaconto politico ed
elettorale? Perché è in quel senso che questa Regione è stata
amministrata in modo particolare in questi ultimi cinque anni.
Certo, alcuni risultati sono stati ottenuti anche se non mancano
molte zone d'ombra. Non lo dico solo io, lo dicono i fatti e gli
avvenimenti, lo dicono le vostre risposte alle numerose
interrogazioni, interpellanze, mozioni e risoluzioni che come
opposizione abbiamo presentato in questa sede. Lo dicono i
cittadini. Lo dicono i problemi sanitari e sociali, che sono lì a
dimostrare l'incapacità dell'Unità Sanitaria locale di affrontarli
e di risolverli. Del resto, quali livelli assistenziali sono stati
salvaguardati, Presidente, quando le liste di attesa, per chi non
può pagare, si allungano sempre più? Da quanti anni sono attese le
RSA e i centri di riabilitazione per i malati di mente? Tornano di
moda alla vigilia di ogni consultazione elettorale; speriamo solo
che questa sia la volta buona!
Non vi siete mai posti, nonostante la denunciata povertà
esistente nella nostra Regione da parte della Caritas e di altre
istituzioni, il problema di come colmare correttamente lo scarto
delle disuguaglianze esistenti. Voi siete consapevoli che esiste lo
scarto, che esistono i problemi che ho appena denunciato, ma non vi
siete posti il problema di come colmare certe lacune, ingiustizie e
ritardi nella distribuzione delle risorse, per combattere la
povertà. Le relazioni presentate qui dell'Assessore e del relatore
non ne hanno fatto cenno, hanno parlato di tutto e di tutti, ma non
della povertà che esiste, dei cosiddetti cittadini invisibili,
forse perché questi non votano, mentre sono state soddisfatte in
pieno tante altre richieste che ritengo giustificate ma non
prioritarie rispetto ad altre. Però non avete trascurato di
ricordare che da una ricerca della CGIL è emerso che la Valle
d'Aosta sostiene la più alta spesa sociale pro capite. Ciò sarebbe
avvenuto sia per il 2000 che per il 2001, e confermate la volontà
di mantenere questi livelli di prestazione anche per il futuro.
Certo, il proponimento è encomiabile e giusto, il settore della
sicurezza sociale è importante; del resto anche noi lo abbiamo
sempre detto e sostenuto. Come vengono spese le risorse destinate
al sociale? Sono ben distribuite per far fronte alle necessità
degli anziani, dei giovani, degli ammalati, dei non
autosufficienti?
Ho accennato già ad alcune rivendicazioni, quali le RSA, la
povertà, non ho parlato di assistenza domiciliare, che dovrebbe
essere maggiore e migliore, né di spesa sanitaria. Affrontiamo,
collega Cerise, il problema sanitario. È vero che assorbe il
maggior quoziente di risorse del bilancio, perché? Dipende solo
dalla spesa farmaceutica o dai rinnovi contrattuali? O c'è
qualcos'altro che non gira e che fa lievitare la spesa sanitaria? È
da anni che propongo di verificare seriamente come si compone
questa spesa sanitaria. Il Presidente Viérin, in occasione della
presentazione del bilancio alla stampa, ha fatto una affermazione
che posso condividere: la privatizzazione non è la panacea di tutti
i mali, ha detto il Presidente, non crediamo alle derive liberiste!
Nemmeno io ci credo, Presidente, sono d'accordo almeno per quanto
riguarda la sanità, per la quale in questo bilancio confermate la
volontà di sostenere la sanità pubblica senza ticket e altri
balzelli.
Presidente, occorre porre un freno a ciò che sta avvenendo
all'USL, perché in certi servizi siamo proprio alla deriva, e lo
saremo ancora di più se nel corso dell'anno prenderà il via
l'operazione di "projet financing", attualmente allo studio di
Finaosta, per l'ampliamento dell'ospedale regionale, la costruzione
del posteggio pluripiano e la riconversione dell'Ospedale
Beauregard in una clinica riabilitativa post-degenza. È vero che
possono mancare le risorse per realizzare dette opere, visto anche
le penalizzazioni inflitte dalla "finanziaria Tremonti" e dalla
mancata erogazione dei fondi per 4 miliardi di euro già
stanziati.
Anche noi ci auguriamo che l'ordine del giorno approvato dal
Parlamento, con il quale si impegna il governo ad avviare, dopo
l'approvazione della finanziaria, una trattativa con la Regione,
per rivedere i criteri di assegnazione delle risorse, sia
rispettato e che tutto vada a buon fine, ma l'impegno lo ha preso
il Parlamento, che ha votato l'ordine del giorno, e non il Governo!
Comunque vedremo cosa accadrà. Tenete presente che nella
Finanziaria sono stati respinti tutti gli emendamenti delle regioni
in materia sanitaria e che il governo di centro destra ha
dimostrato di essere contro le regioni, come del resto ci ha
confermato in commissione l'Assessore Vicquéry. L'enfasi con cui
l'Assessore Agnesod ha esposto la sua relazione mi ha colpito.
Mentre leggeva si sentiva fiero, contento delle parole che
pronunciava. Forse tiene a chiudere in bellezza i suoi cinque anni
di Assessore alle finanze. Tengo a dargli atto che, forse nella sua
apparente ingenuità politica, è stato uno degli Assessori più leali
nei confronti della opposizione. Una cosa però gli rimprovero: di
aver permesso che venisse svilito il ruolo politico del suo
Assessorato, anche se non è il solo ad averlo permesso.
L'Assessorato alle finanze non doveva essere ridotto a livello di
un centro contabile, qual è oggi.
Cari colleghi della maggioranza, devo dirvi che anche con questo
bilancio guardate più alla facciata e all'immagine che volete
darvi, guardate ai problemi che fanno più colpo, guardate
all'immagine. Tuttavia devo dirvi che in quanto ad iniziative è
ripetitivo, non si discosta dal vostro modo di fare politica, dal
vostro modo di amministrare e governare, di fare delle scelte
prioritarie. Non fate mai alcuna autocritica, non fate ammenda dei
ritardi che si registrano nel sociale, nella sanità, nella
industria. Non c'è considerazione verso il prossimo, non c'è
partecipazione alle decisioni che prendete, non avete avuto idee
nuove, tant'è vero che alle domande di quali punti qualificanti ci
sono in questo programma non ci sono state date risposte, perché è
una continuità del passato, normale. Vorrei vedere che non le
aveste fatte certe cose, Presidente, le risorse c'erano, bisognava
spenderle in una certa maniera! Voi non volete rendervi conto che
chi amministra non può accontentare e quindi dare a tutti. Ma voi
non avete mai voluto scontentare nessuno.
Occorre invece fare delle scelte per investire nei settori più
utili e necessari; e poi si fa anche l'aperitivo musicale, si fanno
venire in Valle le squadre di calcio, si organizzano tanti altri
divertimenti, ma prima bisogna vedere quali sono i problemi
prioritari da affrontare, come quello della povertà, delle liste di
attesa in ospedale, dei bisogni della gente che non ha soldi in
tasca per curarsi! Qui non voglio essere accusato di fare del
populismo, ma devo ricordare che occorre investire sempre, dove c'è
maggiore bisogno. Non pensate poi che per tanti settori, come
qualcuno pensa, che la Camera di commercio sarà la panacea di tanti
mali!
Oggi in Valle la verità è che occorre uscire
dall'assistenzialismo frenato per far crescere la imprenditoria
locale, quella esistente e quella futura. Il motore dello sviluppo
si accende se si aumenta la produttività, la produzione nelle
imprese. Solo creando ricchezza, si crea occupazione. Checché se ne
dica, oggi l'occupazione nella industria sta diminuendo, lo dice
anche la CGIL nelle statistiche. Sta diminuendo il lavoro a tempo
indeterminato, mentre aumenta il lavoro precario, a tempo
determinato, a breve termine, il lavoro ad interim, in tutti i
settori in particolare nel terziario aumenta il lavoro nero e il
lavoro sommerso. Ecco perché anche la disoccupazione risulta ferma
al 4 percento in Valle d'Aosta. Siamo andati a vedere quanti
giovani oggi vengono sfruttati e non sono in condizioni di crearsi
una famiglia? Non ci riscaldiamo su quel 4 percento di disoccupati;
in realtà per me la percentuale di senza lavoro si aggira nel 7 o 8
percento, perché non si possono considerare occupati coloro che
prendono 800-900 mila lire al mese. La stessa associazioni
industriali in commissione ha detto che questo bilancio non
contiene un messaggio forte per l'industria valdostana; questo lo
lascio giudicare a voi.
È vero che i datori di lavoro sono abituati a piangere sempre,
però pubblicamente hanno rilasciato questa dichiarazione e io credo
che dobbiamo tenerne conto per andare a fondo delle cose. Anche
l'invenzione della flessibilità, la riforma del collocamento, la
libertà di licenziare hanno fatto sì che nel lavoro privato non ci
sia più certezza per chi ha bisogno di lavorare 365 giorni
all'anno. Lo stato di necessità può imporre di ricorrere ad imprese
esterne, ma quanto può durare questa situazione? Se quanti oggi
dall'esterno operano nell'industria, nel turismo, negli impianti
funiviari, nei supermercati, nei trasporti, abbandonassero la Valle
d'Aosta, resteremmo seduti sul bagnato, nella crisi più profonda,
perché non c'è un ricambio locale. Non esiste, perché non lo
abbiamo voluto creare o perché non si è potuto, ma nella sostanza
non c'è. Mi rendo conto che non è facile e che è più facile dire
che fare, ma voi non dite e non fate nemmeno! Attenti però che con
questi chiari di luna tutto può accadere!
Dopo 35 anni abbiamo avuto la disgrazia del Monte Bianco, le cui
conseguenze si pagano ancora, come si pagano quelle dell'alluvione
di due anni fa, per cui quello che finora non è successo, può
sempre succedere. Non basta, Presidente, anche se è giusto ed
apprezzabile, ciò che è stato fatto per mettersi al riparo da
eventuali rilievi dell'Unione Europea. Ci sono tanti problemi da
affrontare, se vogliamo metterci in condizioni di operare; non dico
che non sia stato fatto niente, perché quello che viene fatto lo
riconosco sempre, però se vogliamo affrontare i problemi che
verranno con l'allargamento dell'Europa occorre assumere un ruolo
diverso e anche se è necessario rivedere il bilancio, riconsiderare
tutto il bilancio anche a 360 gradi.
Oggi voi della maggioranza, lei, Presidente, lasciate una
Regione che certamente vive, viste le entrate, ma che non ha un
futuro assicurato, anche se le entrate aumentano, e il PIL è
dell'1,3 percento quest'anno a fronte di quello nazionale dello
0,6-0,7 percento. Lo scorso anno disse l'Assessore che il PIL della
Valle d'Aosta era del 4 percento, allora perché quest'anno è
calato? È vero che ci sono le situazioni europee, internazionali,
la crisi, l'11 settembre, ma la realtà è che oggi siamo scesi dal 4
percento all'1,3 percento. Voi fate sempre il confronto con gli
altri e per giustificarvi guardate chi sta peggio; ma guardiamo noi
di stare meglio ancora, Presidente! Mi auguro che lei, Assessore,
nella sua replica mi spieghi perché c'è stata questa diminuzione
del PIL, perché si è fatto come i gamberi, siamo andati indietro!
Teniamo presente che la finanziaria senza rigore e senza sviluppo
di Tremonti, che non piace a nessuno, la "devolution" di Bossi,
incombono anche sulla Valle d'Aosta, per cui non ci si può cullare
del fatto che altri stanno peggio di noi. Occorre affrontare per
tempo la situazione, in modo da prevenire i guasti futuri che ci
verranno.
Dalle relazioni e dalle dichiarazioni rilasciate dal Presidente
si afferma che per quanto riguarda la macchina dell'amministrazione
regionale è stato previsto un rigore ancora maggiore rispetto al
passato, e che è stato previsto un ulteriore contenimento della
spesa. Ciò è apprezzabile e aggiungo che il rigore è necessario in
considerazione di quanto è accaduto in questi ultimi tempi.
Dobbiamo stare attenti al funzionamento delle istituzioni per tutto
e non solo per le spese del personale; questo è un dovere primario
per chi ha la responsabilità e politica e giuridica della Regione,
per evitare che certe situazioni debbano ripetersi in questa
Regione.
Le categorie, i gruppi e le associazioni hanno fatto i loro
rilievi al bilancio. Alcune hanno sottolineato le carenze
programmatiche e promozionali. È vero che non è stata aumentata la
pressione fiscale, è vero che i trasferimenti ai comuni e alle
comunità montane sono stati mantenuti; è vero che sostanziali
investimenti sono previsti in agricoltura; è vero che con questo
bilancio si chiude la spesa dei danni portati dalla alluvione, ma
di questo non dovete farvene un vanto, era vostro dovere spendere
risorse in tal senso, visto il ruolo che devono svolgere le
autonomie locali. Vorrei fare alcuni rilievi sulla situazione
venutasi a creare nel settore agricolo, in modo particolare per
quanto riguarda la zootecnia. Siamo a conoscenza delle lamentele,
dello scontento generale che proveniva da quel settore, quindi si
doveva venire incontro alla nostra agricoltura, e questo è stato
fatto. Visto che il risarcimento dei danni causati dall'alluvione
sarebbe stato procrastinato nel tempo con il rischio di fare la
fine delle popolazioni delle altre regioni, qui riconosco che siamo
stati abbastanza capaci di riportare la normalità in Valle
d'Aosta.
Per quanto riguarda il "problema casa" però, Assessore Vallet,
non è stato fatto quel tanto di più del necessario per venire
incontro a quelle famiglie, che in Valle non sono in condizione di
sopportare il costo degli affitti o di sostenere le spese per
l'acquisto di un alloggio, neppure con il ricorso al mutuo. In
Valle d'Aosta ci sono seicento domande all'Istituto case popolari,
e se queste persone fanno domanda vuol dire che non sono in
condizioni di diventare proprietari di un alloggio, né di pagare
gli affitti che vengono loro chiesti. Il "problema casa" lo
riprenderemo, quando discuteremo l'ultima legge approvata dalla
Giunta, che è stata annunciata, e mi auguro di poter dire un
giorno: "queste sono le case di Vallet Franco", così come si diceva
una volta le "case Fanfani".
Cari colleghi, ho voluto richiamare la vostra attenzione su
alcuni aspetti del bilancio, ma prima di concludere voglio indicare
anche alcune situazioni che non sono accettabili. Prima però voglio
esprimere il mio parere sulla casa da gioco. Per quanto riguarda la
casa da gioco non avete dato ascolto a noi della opposizione, che
sostenevamo la totale privatizzazione del casinò, e avete dato vita
alla società Casino S.p.A.. Ebbene, i giochi sono fatti. Però fate
in modo che la nuova società operi e lavori come prevede che lavori
una società per azioni, che lavori come è previsto dal codice
civile. Non deve dipendere dalla Giunta questa società, anche se
non sarà facile. Non dovete ripetere gli errori del passato e che
abbiamo denunciato in questa sede.
Tornando alle situazioni che non sono accettabili, prima di
tutto è la mortificazione di questo Consiglio regionale: qui si
alza o si abbassa la mano, si pigia il rosso, il verde o il giallo,
e poi ogni tanto qualcuno della maggioranza interviene, si vede la
sua foto su "La Vallée Notizie", si vede su "Il Corsivo". È umano
che esistano queste cose, però se ci fosse maggior confronto fra
maggioranza e opposizione, le cose sarebbero diverse e non ci
sarebbe mortificazione del Consiglio regionale. C'è stata
l'indifferenza assoluta verso qualsiasi processo di rappresentanza
democratica, verso forme di partecipazione a livello popolare e
istituzionale. Ho sempre sentito dire all'inizio di ogni
legislatura che si doveva governare con la gente, che si sarebbe
andati a parlare con la gente. Ma questo bilancio con chi lo avete
discusso? A quale livello lo avete discusso? Io ci vado a parlare
con la gente, per quello denuncio tante cose qui dentro: perché la
gente parla.
È mio compito di Consigliere di controllare e riferire, anche se
l'Assessore Vicquéry si dimostra risentito. Io le cose le devo
dire! Il ricorso alla concertazione è stato abolito, non c'è
considerazione alcuna nei confronti delle organizzazioni sindacali.
Il loro ruolo, e lo denunciano gli stessi sindacalisti, è divenuto
marginale nei servizi sanitari, nella politica della casa, nelle
politiche sociali e degli anziani. Che ruolo svolgono in queste
cose le organizzazioni sindacali, confederali e di categoria? Il
"Patto per lo sviluppo" non tende a decollare, come era stato
previsto; continua l'assistenzialismo in ogni settore economico e
sociale. La stessa riforma dello Statuto speciale non ha decollato,
perché non è stato permesso al Consigliere Nicco di portare a
termine i lavori della commissione. Si è detto che non era
opportuno, ma dopo cinque anni ci si accorge che non era opportuno!
Cosa è cambiato rispetto a cinque anni fa? Eppure questo statuto
dovrà essere rivisto prima o poi.
Ritengo che dobbiate rendervi conto che la buona politica deve
essere una sapiente miscela di buon senso e realismo, paziente
disponibilità al dialogo, chiara assunzione di responsabilità,
lungimiranza progettuale, lucidità creativa, indefessa sensibilità
alle delicate ragioni della vita umana, della natura e della
collettività valdostana; che la politica deve proporre e favorire
soluzioni concrete ai problemi della vita quotidiana e nel contempo
non perdere mai di vista le linee guida di un progetto di respiro
più ampio, giustamente ambizioso negli obiettivi di crescita
economica e sociale della comunità che rappresenta; che è
indispensabile valutare in ogni azione politica i benefici di chi
se ne avvantaggia e i costi di chi ne subisce le conseguenze, al
fine di evitare per quanto possibile inaccettabili disparità e
controproducenti egoismi e trattamenti.
Dovete rendervi conto che la buona politica è quella che aiuta a
costruire una società, che valorizzi le aspirazioni di ogni
persona, dotata di capacità e meriti, ed offra opportunità anche a
tutte le persone in difficoltà. La buona politica è quella che
auspica, aiuta, fa crescere una Valle d'Aosta veramente autonoma,
una Italia unita e un'Europa unita, in un illuminato, solido e
solidale federalismo, e non con la "devolution" di Bossi o con il
"governo Berlusconi".
Depuis 11 heures 40, c'est M. le Vice-président Lattanzi qui
remplit les fonctions de Président de la séance.
Presidente
La parola al Consigliere Cuc.
Cuc (UV)
Il bilancio in esame in questa seduta
rappresenta per noi, consiglieri, e per la comunità valdostana un
passaggio sicuramente importante, in quanto per questo Consiglio è
l'ultimo documento di programmazione che viene presentato in aula,
e per la Valle d'Aosta è uno strumento che indica con chiarezza
indirizzi e progetti per garantire un futuro, dove sviluppo del
settore economico, la crescita culturale e sociale sono una
caratteristica fondante di questo documento.
Alcune considerazioni a carattere generale, dove con estrema
evidenza si capisce la grande capacità organizzativa e la solidità
economica con cui la nostra Regione ha saputo far fronte a seguito
almeno di due gravi eventi, non previsti e quindi non
programmabili: l'alluvione del 2000 e la chiusura del tunnel del
Monte Bianco. Questi due eventi hanno messo alla prova questa
regione. La prima risposta è che abbiamo verificato la capacità
della macchina organizzativa delle nostre istituzioni, Regione e
comuni, che insieme alla popolazione e alle varie associazioni di
volontariato hanno saputo dare risposte concrete e risolvere con
interventi qualificanti per il nostro territorio tutti i
problemi.
Grande attenzione dovremo avere per il futuro per la nostra
terra, così sensibile ai mutamenti del clima e allo stesso tempo a
volte ribelle, quando l'uomo interviene con mano un po' pesante.
Qual è l'atteggiamento e quali sono le strade intraprese da questa
maggioranza? Da una parte c'è un'attenzione ormai consolidata per
il territorio; strumenti ed interventi puntuali ci permettono di
affermare che la nostra regione è oggi all'avanguardia in questo
settore. Basti pensare ai controlli sulla qualità dell'aria, la
istituzione di organismi atti a studiare gli eventi naturali (vedi
la Fondazione montagna sicura, ad esempio), le sinergie con altri
organismi internazionali (penso a CREALP), il monitoraggio di siti
sensibili ed un atteggiamento preciso con impegni più volte
ribaditi in quest'aula al riguardo del problema del traffico
pesante attraverso il tunnel del Monte Bianco e in generale del
traffico nei valichi alpini.
A tale riguardo, credo che dobbiamo essere semplicemente
coerenti con le decisioni prese. Certamente la nostra azione deve
trovare riscontro ed ascolto dai livelli politici che ci stanno
sopra. L'importante è che nessuno si deve permettere di non
rispettare le decisioni assunte a livello delle istituzioni locali,
anche perché tali decisioni sono rispettose delle esigenze
economiche di un sistema di trasporti che nel tempo dovrà trovare
soluzioni alternative, ma sono comunque decisioni equilibrate e
compatibili con un ambiente ed un territorio, che rappresenta per
la nostra realtà sociale ed economica una ricchezza da
salvaguardare. Le scelte devono essere discusse e sicuramente
condivise.
Con grande soddisfazione vedo poi un altro settore che si
sviluppa, quello dei comprensori sciistici, con interventi ormai
realizzati o in fase di realizzazione. Penso alla pista intitolata
"Leonardo David": sembrava una opera di difficile realizzazione ed
invece finalmente siamo in fase di ultimazione. Vi sono altri
interventi puntuali in stazioni importanti, vedi Pila e Crevacol,
ma anche interventi in alcune stazioni più piccole, che devono
trovare la possibilità di collocarsi nel mercato turistico con le
loro offerte, diverse dalle grandi stazioni, ma allo stesso tempo
con le loro ricchezze e particolarità. Affiancato a questo settore
non possiamo dimenticare il continuo lavoro puntuale, portato
avanti dalle associazioni parallele a questo comparto. Credo che
con i maestri di sci, pisteurs-secouristes, le guide di alta
montagna, l'offerta che la nostra Regione presenta oggi non può che
essere definita come una offerta di qualità e di grande
professionalità. Queste categorie sono funzionanti e si sviluppano
grazie anche alla collaborazione attiva e alla attenzione
dell'amministrazione regionale. Se si interviene in questi settori,
è perché questa maggioranza è consapevole dell'importanza di queste
categorie, in un contesto di una offerta globale di qualità. Con
continuità e perseveranza vedo che l'intervento sui siti
archeologici e sui castelli continua, secondo un vero piano di
sviluppo di questo settore, che in questi cinque anni rende onore a
chi ha lavorato in questo settore. Un piano complicato,
sicuramente, ma ricco di contenuti: il Forte di Bard, il castello
di Quart, il castello di Aymavilles sono oggi finalmente cantieri
attivi.
Permettetemi due parole a proposito del castello di Aymavilles,
dove con determinazione, il gruppo di lavoro istituito
dall'Assessorato, ha lavorato con pazienza e capacità, trovando
soluzioni condivise con l'amministrazione comunale. Una sinergia
importante è poi quella con l'Assessorato all'agricoltura per il
recupero del parco del Castello, dove soluzioni importanti saranno
in grado di proporre una offerta integrata fra cultura e
valorizzazione dell'offerta vitivinicola, considerando la
collocazione della struttura del castello all'interno di un
territorio caratterizzato dalla coltura della vite.
Concludendo, credo di poter affermare che nel segno di una
continuità di programmazione seria e concreta, la nostra regione
può prepararsi con una certa serenità al futuro, consapevole delle
difficoltà che possono presentarsi ogni giorno, ma altresì sicura e
determinata per garantire condizioni di uno sviluppo
equilibrato.
Depuis 12 heures 12, le Président Louvin reprend les
fonctions de Président de la séance.
Président
La parole au Conseiller Curtaz.
Curtaz (PVA-cU)
In sede di commissione, quando il
bilancio è approdato alla II commissione, di cui non faccio parte
ma qualche volta, soprattutto quando ci si occupa di bilancio, si
va a sentire e a fare qualche domanda, ho formulato una domanda
all'Assessore Agnesod, dopo che l'Assessore ci aveva illustrato
sinteticamente il bilancio.
Assessore, ho chiesto, se dovesse in poche parole, con uno
"slogan", con una frase, riassumere questo bilancio, come lo
riassumerebbe, quali frasi adopererebbe per definirlo? Allora
l'Assessore l'ha presa un po' alla larga, forse era meno brillante
di ieri, e anche con l'aiuto del Consigliere Fiou, che è
intervenuto "ad adiuvandum", ha sottolineato come questo bilancio
tenda a mantenere lo sviluppo e a conservare lo stato sociale. Ho
riassunto correttamente?
Agnesod
(fuori microfono)
… sì…
Curtaz (PVA-cU)
… ci tengo,
perché ritengo che il quadro che è venuto fuori è sostanzialmente
il seguente. Si dice: nonostante il quadro economico internazionale
particolarmente sfavorevole, nonostante che in tema di economia
Berlusconi si avvalga della facoltà di non governare, nonostante i
problemi che abbiamo avuto negli ultimi anni con la chiusura
ipersopravvalutata del tunnel del Monte Bianco e poi della
alluvione, il bilancio della nostra Regione mantiene le sue
caratteristiche. E sono delle caratteristiche che possiamo
sicuramente toccare con mano, ci sono dei dati, ci sono delle
statistiche, ci sono degli elementi che ci fanno considerare la
nostra regione più attenta in termini finanziari rispetto alle
problematiche sociali. Ciò che tuttavia non viene mai detto è
perché la Regione Valle d'Aosta può essere più attenta. Qui
automaticamente da parte di tutto il mondo politico valdostano che
conta, scatta un ordine al silenzio, all'ipocrita silenzio su un
discorso vecchio (so che mi rimetto alla gogna ogni anno), che è
quello di dire che noi ci troviamo di fronte ad una situazione
finanziaria di assoluto privilegio.
Questa mentalità è così diffusa, che l'altro giorno sentivo una
intervista al senatore Rollandin, rara intervista al senatore
Rollandin, rara quasi quanto quelle all'On. Caveri sul TG3, in cui
il Senatore diceva a proposito della devolution che noi sulla
sanità e sulla scuola la sperimentiamo già, funziona, di
conseguenza non si capiscono le riserve delle altre regioni.
Dimenticandosi un piccolo particolare: che noi queste cose ce
l'abbiamo già, le facciamo, le paghiamo ma con i soldi degli altri,
mentre per le altre regioni questo non sarà possibile. È quindi
evidente che ci siano delle perplessità nel vedere le proprie
competenze ampliate a tal punto, da considerarle pericolose dal
punto di vista economico finanziario, se non ci saranno le risorse
per affrontarle. Noi non abbiamo questo problema, perché abbiamo i
270 milioni di euro della quota sostitutiva dell'IVA da
importazione, nei confronti dei quali, guardate, avevo una
speranza, perché sono cinque anni che dico queste cose. Immaginavo,
forse un po' ingenuamente che, essendo a fine mandato, salvo
eventuali elezioni anticipate, il Presidente
Viérin…
(interruzione del Presidente della Regione, fuori
microfono)
… è un'idea. Allora, salvo eventuali
elezioni anticipate - è meglio essere prudenti - il Presidente
della Regione Viérin e l'Assessore Agnesod, mi sono detto, vorranno
avere la bontà di accontentare questo povero Consigliere che da
cinque anni dice sempre le stesse cose e dire come la pensano sulla
quota sostitutiva dell'IVA? Cioè, è giusta, non è giusta, ne
abbiamo diritto, è un privilegio che non ha nessuna giustificazione
di nessun tipo, come diciamo noi, se la guardiamo con occhi
obiettivi? Invece il silenzio.
Ieri abbiamo ascoltato delle relazioni in cui abbiamo letto con
piacere di ricette, abbiamo anche apprezzato questo tono leggero
con il quale l'Assessore ha presentato la propria lunghissima
relazione, l'ha anche alleggerita. Però non c'è un rigo sull'IVA,
niente, silenzio. Come non ci sarà mai un rigo sul fatto che i 9/10
con cui manteniamo la nostra regione con le nostre risorse proprie,
sono un terzo delle nostre entrate. Questi sono i numeri, non è una
mia opinione; i numeri conservano una qualche oggettività. Gli
altri due terzi invece arrivano da altre vie. Poi possiamo fare
tutti i ragionamenti, perché poi si tenta di mascherare questo dato
di privilegio, dicendo che noi abbiamo le risorse nostre ma abbiamo
anche le risorse statali. Già lo scorso anno ho cercato di dire che
in genere più dei 10/10 nessuno può incassare, neppure avesse
l'indipendenza più assoluta. Noi, con i 10/10, ci pagheremmo i
dipendenti regionali, nient'altro. Questo per dare la misura dello
stato di privilegio. Perché lo diciamo? Qualche anno fa il
Presidente mi aveva anche rivolto questa domanda: perché insistete
tanto su questa cosa? Insistiamo solo perché vogliamo che si dica
la verità, cioè che i valdostani sappiano che vivono in una
situazione di privilegio, che può durare ma può anche non
durare.
Ho apprezzato in un'occasione il Presidente della Provincia
autonoma di Bolzano che, intervistato dalla televisione, a domanda
specifica ha riconosciuto che la loro era una situazione di
privilegio, inferiore della nostra, e ha spiegato quali erano le
ragioni storiche, economiche, territoriali che stavano alla base di
questo privilegio, ma non ha potuto negare l'evidenza. Ad una
domanda del genere qualsiasi politico che conti in Valle d'Aosta,
risponderebbe di no, che i privilegi sono diritti, che non
esistono, che noi abbiamo competenze statali, europee e mondiali,
che quindi noi abbiamo delle risorse che sono eque. Metto in
rilievo ancora una volta questo atteggiamento come un atto non
corretto nei confronti della opinione pubblica, un atteggiamento
omissivo che non fa bene alla cultura politica ed economica di
questa regione. Perché poi questa omissione sulle entrate viene
associata ad una altra omissione, altrettanto grave, che non si
dice mai. Non si dice mai una cosa lapalissiana: che la Regione è
il massimo imprenditore di questa regione! Quando si dice che
siamo, facendo la battuta, una regione a "socialismo reale", cioè
di controllo pubblico della economia, si dice una cosa
lapalissiana, che non viene mai sottolineata nei documenti
ufficiali. Quando la Regione controlla il Casinò, la Finaosta,
l'energia, a tacere di tutte le altre decine di società in cui la
mano pubblica è presente in maniera significativa, diciamo che gran
parte dell'economia è controllata dalla Regione con delle storture
evidenti, anche dei benefici, bisogna essere onesti, perché questo
può servire da ammortizzatore sociale, però dobbiamo dirlo perché
questa è una stortura che è talmente evidente, da non trovare
riscontro in nessuna regione europea.
Non c'è nessuna regione europea, in cui la mano pubblica sia
così pesante. Una mano pubblica che comporta - anche qui mi ripeto
- delle conseguenze di carattere istituzionale, perché nella nostra
Regione abbiamo una Giunta e un Presidente della regione investiti
di un potere non solo politico, ma economico-finanziario immenso
rispetto alla nostra realtà regionale, che riduce il Consiglio a
mero strumento di delega alla Giunta, la quale occupa tutto il
potere, dalle decisioni più gestionali a quelle di nomina degli
amministratori eccetera, e sottrae ai consiglieri regionali la
possibilità di intervenire sulla gestione. Nessun Consigliere potrà
mai mettere il naso in quella che è la gestione di una S.p.A.,
perché ci sono delle regole da seguire, mentre diritto/dovere del
Consigliere è quello di occuparsi delle questioni che riguardano
direttamente la pubblica amministrazione.
Intendiamoci, siamo per onestà intellettuale disposti a
riconoscere che alcune operazioni relative alla regionalizzazione
hanno dato esito positivo. Quanto meno dal punto di vista economico
finanziario i dati della operazione Enel sono positivi, e lo
riconosciamo. E siamo soddisfatti di questo risultato, anche perché
in sede di preparazione e di approvazione di questa operazione, da
parte del nostro gruppo c'era stato un atteggiamento aperto e
prudente. Avevamo criticato il fatto che questa operazione
avvenisse esclusivamente attraverso l'indebitamento, scelta che
forse a posteriori è stata pure positiva, occorre riconoscerlo,
però avevamo dimostrato molta attenzione sia sotto il profilo dei
principi, addirittura con riferimento ai principi costituzionali
invocati un po' a proposito e forse un po' a sproposito, sia in
riferimento alla operazione economica nel suo insieme. Quindi oggi
non siamo gelosi che questa operazione stia dando i propri frutti,
riteniamo che sia stata una operazione lungimirante di cui va dato
atto, perché spesso è per noi difficile riscontrare delle scelte
che non siano le scelte di tutti i giorni, dell'amministrazione
quotidiana. Scelte che però, venendo al bilancio di quest'anno, non
vediamo più. Forse per esigenze pre-elettorali questo bilancio non
ha scelto di perseguire un progetto significativo, non c'è una idea
caratterizzante; c'è una spalmatura di risorse che vanno a
rimpinguare i capitoli di bilancio un po' in tutti i settori,
approfittando anche del fatto che, essendo conclusa o in fase di
conclusione la serie di lavori relativa al post-alluvione, da quel
settore avanzano delle risorse significative.
A proposito delle risorse disponibili, c'è poi la risorsa
straordinaria, di cui ha parlato prima di me il collega Lattanzi, a
cui per una volta voglio fare i complimenti perché il collega viene
rimproverato spesso da me di superficialità, perché spesso, a mio
giudizio, i suoi interventi sono caratterizzati da una foga verbale
a cui corrisponde "poco arrosto". Invece, in questo caso il collega
Lattanzi ha evidenziato una questione contabile seria, ha sostenuto
come quella voce straordinaria derivante dalle imposte pagate sulle
plusvalenze nell'operazione Enel sia indicata in competenza e non
in cassa, evidenziando come ci siano dei dubbi sulla legittimità di
questa posta straordinaria. Noi chiediamo, Presidente ed Assessore,
che, proprio sotto il profilo non dell'opportunità politica, ma
della legittimità contabile di questa posta ci vengano dati
chiarimenti, onde evitare future sorprese. Dicevo che questo è un
bilancio privo di progettualità e, per certi versi, di
lungimiranza.
Voglio sostanzialmente chiudere con un tema che ci è chiaro,
chiudo con questo argomento non perché non ce ne siano altri ma
perché gli altri sono già stati affrontanti direi esaurientemente
dai colleghi del gruppo che mi hanno preceduto, un tema che darà la
misura della nostra lungimiranza, ed è quello dei trasporti. Siamo
in una regione in cui è praticato da secoli il transito di persone,
di merci, e le scelte politiche che si prenderanno in questa
Regione rispetto al problema dei trasporti condizioneranno
l'economia di questa regione nei prossimi decenni. Su questo penso
che dobbiamo essere tutti persuasi. Già oggi un collega di
maggioranza ha affrontato il problema, in maniera corretta a mio
giudizio, della ferrovia, e qui apro una parentesi perché sulla
ferrovia siamo rimasti esterrefatti quando abbiamo visto nascere
nelle settimane scorse l'idea del ponte provvisorio. Dopo due anni
che si aspetta il ponte definitivo, viene riscoperta l'idea del
ponte provvisorio fatto dal genio militare, proposta che era stata
fatta dal nostro gruppo, dal mio movimento ripetutamente,
attraverso comunicati sul giornale, attraverso nostre iniziative.
Ci era stato risposto che non si poteva, che si doveva invece fare
i lavori definitivi. Abbiamo perso due anni e oggi si fa un ponte
provvisorio con il genio militare, che viene a montarlo! Questo
aveva senso in una ottica di transizione, perché poi su quel ponte
provvisorio probabilmente i treni dovranno rallentare, ci sarà
qualche disguido, immagino. Però, ripeto, abbiamo perso due anni su
questa cosa! Si ha poi un bel dire che è colpa delle Ferrovie dello
Stato, di Trenitalia, del ministero, di Lunardi, ma una Giunta che
su questo tema aspetta due anni per farsi dire che si fa un ponte
provvisorio, a me sembra una cosa grossa, portate pazienza!
Sulle ferrovie bisogna fare un discorso serio, mentre a noi non
sembra, per le ragioni che abbiamo più volte evidenziato in questa
sala, che parlare dell'Aosta-Martigny sia un discorso serio, anche
perché nessuno ci ha mai spiegato chi passerebbe e cosa passarebbe
su questa Aosta-Martigny, perché questo nessuno lo ha mai detto.
Noi abbiamo avuto sempre il dubbio che questa Aosta-Martigny fosse
lo specchietto per le allodole, propagandistico, per far digerire
la riapertura del traforo del Monte Bianco, e chiudo con un cenno
proprio a questa problematica. È una problematica che ci ha visto
dapprima su posizioni molto diverse, sulle quali è stato raggiunto
quello che ho definito in altre circostanze un compromesso alto,
perché non è quella la nostra posizione, probabilmente neppure in
origine era la posizione assunta poi ufficialmente in Consiglio
regionale, quella di tante forze politiche che erano partite da
posizioni meno attente all'ottica nostra.
Ripeto, è stato raggiunto un compromesso alto; secondo noi è
importantissimo che sul contenuto di quelle risoluzioni la Valle
d'Aosta non perda un colpo, perché se in questa regione passeranno
migliaia di TIR, noi avremmo compromesso il futuro assetto
economico di questa regione. Non potremo infatti più parlare di un
certo tipo di turismo, il turismo che costituirà sempre di più nei
prossimi anni la risorsa più importante della nostra regione,
perché abbiamo tutte le caratteristiche geografiche e ambientali,
per poter sfruttare in senso buono questo settore. Né potremo più
fare il turismo che vogliamo, cioè vendere un prodotto turistico
appetibile, se le nostre strade saranno intasate dai TIR. Sono due
cose incompatibili. La scelta politica di questa fine legislatura,
secondo me, la scelta politica più importante riguarderà proprio
questo tema, anche se a qualcuno può sembrare una cosa marginale,
perché vedo molta timidezza da parte delle forze di maggioranza e
forse in particolare di qualche componente delle forze di
maggioranza su questo tema, come se non ci fosse la consapevolezza
che questo non è uno dei temi, ma il tema centrale dei prossimi
anni, dei prossimi decenni. Questo tema merita una riflessione,
anche perché compito nostro è quello di creare ai prossimi
consiglieri regionali e ai prossimi esecutivi una situazione non
compromessa, una situazione che consenta di dare a questa regione
una buona qualità della vita e le risorse necessarie, perché tutti,
anche quelli più in difficoltà, possano vivere nella nostra regione
in maniera dignitosa.
Président
Je vous annonce le dépôt d'une série
d'amendements, qui ont été élaborés à l'initiative du bureau de la
Présidence, notamment dans sa qualité de responsable de l'institut
pour la pension viagère. Il s'agit d'amendements qui prévoient
l'introduction de certaines modifications à la loi régionale n°
28/1999. Préférez-vous suspendre à ce moment les travaux? Nous
reprendrons à 16 heures, si cela vous convient.
La séance est suspendue et reprendra dans l'après-midi à 16
heures.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK