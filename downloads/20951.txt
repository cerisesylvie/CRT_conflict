Consiglio Regionale della Valle d'Aosta - Oggetto del Consiglio n. 935 del 4 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 935 del 4 novembre 2004 - Resoconto
OGGETTO N. 935/XII - Reiezione della proposta di legge:
"Modificazioni della legge regionale 5 febbraio 2004, n. 1
(Disposizioni in materia di riqualificazione urbanistica,
ambientale e paesaggistica e di definizione degli illeciti edilizi
nel territorio della Valle d'Aosta)".
Articolo 1
(Modificazioni dell'articolo 3)
1. La lettera c) del comma 4 dell'articolo 3 della legge
regionale 5 febbraio 2004, n. 1 (Disposizioni in materia di
riqualificazione urbanistica, ambientale e paesaggistica e di
definizione degli illeciti edilizi nel territorio della Valle
d'Aosta), è sostituita dalla seguente:
"c) ampliamenti della sagoma dell'edificio per adeguamento
igienico-sanitario e per la costruzione di verande.".
2. Dopo la lettera c) del comma 4 dell'articolo 3 della l.r.
1/2004 è aggiunta la seguente:
"cbis) aumento dell'altezza e dei lati degli edifici, nella
misura massima di metri 1,00.".
Articolo 2
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente - La parola al Consigliere Viérin Marco.
Viérin M. (SA) - Sarò brevissimo, anche perché la discussione,
se non altro, è stata interessante.
Non condivido, ma ho recepito la posizione del gruppo
"Arcobaleno", posizione che mi sembra, purtroppo, in questa fase,
identica a quella dell'Assessore, quindi credo che su questo
argomento si possa parlare di un asse trasversale.
Il Consigliere Riccarand ha basato la sua contrarietà sul fatto
che la nostra proposta "allarga le maglie" del condono edilizio, e
perché è più un discorso di "far cassa". Queste sono le stesse
motivazioni espresse dall'Assessore, non faccio questa
considerazione per partito preso o per volontà di farla senza
un'analisi, ma è una considerazione dovuta a un'analisi su quanto è
stato detto in aula.
Per essere più chiari, vi ricordo che andiamo a sanare alcune
cose da me citate prima, mentre non andiamo a sanare i problemi
delle famiglie che vivono in povertà in Valle d'Aosta e ho fatto
anche degli esempi. Su questi aspetti bisogna avere maggiore
delicatezza, voi avete dichiarato apertamente di non poter
condividere per una vostra linea politica... ma in questa linea
politica ricadono anche altre necessità. Non c'è solo il fatto di
dire: "difendo solo quello, crolli il mondo", che è il mantenimento
dei centri storici, delle zone paesaggistiche, e poi obbligare, i
valdostani, per la protezione degli animali a fare degli interventi
specifici, mentre alle persone alle quali nascono 2 o 3 figli o che
hanno dovuto spendere 200 mila euro per farsi 2 stanze in più o che
hanno sollevato il tetto di 40 cm., per non dover vivere tutti in
una stessa stanza o dover andare a rubare per comprarsi un altro
alloggio per metterci i 3 figli, a queste, dire che non si può
sanare... perché allora io dico che siamo tutti matti! La gente ci
giudicherà su queste cose, la stampa deve dirle queste cose, perché
deve dire le cose reali che succedono con l'applicazione di questa
legge rispetto a quella che oggi ha proposto la "Stella
Alpina"!
Il discorso dell'ampliamento del metro è proprio per evitare il
mondo dei furbi, abbiamo tolto la percentuale del 5% proprio con
quella volontà, voi l'avevate accettato, come maggioranza, il 5%, e
noi abbiamo capito che avevamo sbagliato, perché se uno fa una
costruzione molto grande il 5% poteva essere esagerato. Invece,
aver messo un metro vuol dire anche che magari uno ha alzato quei
30-40 cm. per farsi 2 camere in più per i bambini o per l'anziano
per evitare di metterlo in una microcomunità. Se non avete
sensibilità per questi aspetti, la "Stella Alpina" ne prende solo
atto, ma non veniamo, qui, a fare demagogia dicendo che la "Stella
Alpina" fa un discorso di "allargare"!
La proposta che abbiamo fatto oggi, soprattutto all'articolo 2,
è inferiore rispetto a quella che avevate accettato tutti nella
sospensione di allora...
(interruzione della Consigliera Squarzino Secondina, fuori
microfono)
... non voi, peggio ancora per voi, e ben venga questa
differenziazione! Questo non vuol dire agevolare i furbi o chi
vuole speculare, non dobbiamo utilizzare termini che la nostra
proposta non cita, questo deve essere ben chiaro nella testa di
tutti, perché noi non abbiamo detto alcune cose che ha voluto far
trasparire il Consigliere Riccarand, perché certe filosofie le
abbiamo tutti!
Vedremo - quando faremo l'analisi della normativa che avete
voluto mantenere - i risultati, cosa si condonerà; certamente si
condonerà su cose sulle quali siamo d'accordo anche noi, ma si
condonerà su cose nate "a fungo" in Valle d'Aosta, non per mettere
a posto i luoghi dove uno vive già! In questo modo avremmo fatto un
pessimo servizio alla comunità valdostana rispetto a quello che
dite voi, con la stessa scusa: c'era la legge nazionale! A questo
punto, per essere più chiari, avremmo dovuto fare niente... saremmo
stati più onesti nei confronti della comunità valdostana! Per tale
motivo invito ancora a riflettere, a non travisare le questioni e a
dare un voto favorevole a questa nostra proposta di legge.
Président - La parole au Conseiller Fiou.
Fiou (GV-DS-PSE) - Non vorrei fare dei paragoni su cose che
stanno su piani molto diversi. Lo premetto, perché non vorrei che
qualcuno poi facesse qualche fiorellino su questo mio paragone, ma
qui credo che non ci sia lo scegliere la macrocriminalità o la
microcriminalità, cioè i grandi abusi o i piccoli abusi... (mi
viene questo paragone, perché prima discutevamo di sicurezza).
Credo che se devo scegliere delle priorità di intervento - perché
non posso fare tutto - è chiaro che prima intervengo sulla
macrocriminalità, ma non vorrei dimenticare l'altro pezzo, visto
che è stata presentata una proposta di legge che, penso, si
riferisse soprattutto alla microcriminalità... chiudo la
premessa.
Credo che stiamo facendo i conti con un conflitto che ho già
tentato altre volte di mettere in evidenza, fra esigenze di una
comunità ed esigenze dei singoli; le questioni urbanistiche vanno
ad affrontare una materia che vive la contraddizione di esigenze le
quali possono essere in conflitto. Spetta ai momenti istituzionali
come i nostri cercare regole che rappresentino l'equilibrio fra
queste esigenze diverse. È chiaro che questi equilibri possono
essere spostati un po' più di qua e un po' più di là ma, una volta
definito questo equilibrio, si stabiliscono regole e sanzioni che
tutti devono rispettare; se non le rispettano, vanno contro la
legge e devono essere applicate le sanzioni conseguenti.
Nel caso dell'urbanistica e dei regolamenti edilizi, qualcuno
non ha rispettato le regole, abbiamo una casistica che dice che
qualcuno non ha rispettato le regole. Ora, in campo nazionale,
credo con motivazioni diverse da quelle umanitarie, hanno deciso un
condono, perché volevano incassare dei soldi; probabilmente si
facevano anche carico di situazioni che rimanevano un po' per aria.
A noi, di rimbalzo, è spettato il compito di affrontare la nostra
situazione in base a quanto è stato deciso in campo nazionale. Ciò
che è stato deciso in campo nazionale non è la definizione di nuovi
diritti - vorrei in questo momento sottolinearlo -, ma è una
proposta che dice: "va bene, non c'erano diritti, ma in qualche
modo cerchiamo di "tacconare" la situazione". Ce ne siamo fatti
carico in base a quello che era l'equilibrio del nostro territorio
e di alcune situazioni che potevano farci pensare ad una
inadeguatezza della nostra normativa che ha creato abusi di
necessità. Di fronte a questo, l'altra volta, ho personalmente
proposto un ordine del giorno, che era tardivo, perché là dove ho
una normativa non funzionante, che ha creato degli squilibri, devo
andare a modificare prima la normativa, in modo che non ne crei
più. Dopo - dico "adesso", per un senso di giustizia ritardatario
-, se vogliamo, vado a sanare anche quelle situazioni poste in
essere da chi non aveva osservato quelle regole discutibili. Noi
abbiamo rovesciato la cosa e, in qualche modo, poteva essere
accettabile con qualche forzatura.
Una volta stabilito quell'equilibrio, non è che possiamo andare
ad inventarci altre cose. La rincorsa a far fronte ad altri abusi
perché singoli casi possono essere sempre giustificati umanamente è
una soluzione che non sta in piedi, perché o abbiamo la capacità di
definire delle regole e poi farle rispettare o non facciamo il
nostro dovere istituzionale!
Concludo dicendo che quell'equilibrio lo abbiamo trovato con la
legge, approvato che qualcuno condivide e qualcun altro no, perché
qualcuno vorrebbe tirarci più indietro e qualche altro farci andare
più avanti. Voi proponete di andare più avanti; noi diciamo, anzi,
che siamo andati persino un po' troppo avanti! Sono opinioni
diverse su quell'equilibrio... però, una volta stabilito questo, io
chiederò alla Giunta, alla maggioranza e al Consiglio lavorare, da
domani mattina, per cambiare le regole, affinché quanto abbiamo
condonato non si riproduca più.
Président - On passe à l'examen de la proposition de loi.
Je soumets au vote l'article 1er:
Conseillers présents: 30
Votants: 11
Pour: 8
Contre: 3
Abstentions: 19 (Borre, Cerise, Cesal, Charles Teresa, Ferraris,
Fey, Fiou, Fosson, Isabellon, Maquignaz, Marguerettaz, Nicco,
Pastoret, Perrin, Perron, Praduroux, Rini, Vicquéry, Viérin
Laurent)
Le Conseil n'approuve pas.
Président - Je rappelle qu'aux termes de l'article 77, 2e
alinéa, du Règlement intérieur du Conseil, au cas où le 1er article
d'un projet de loi soit refusé, toute la proposition est
refusée.
C'est sur ce point que nous terminons nos travaux, pour ce
matin. Le Conseil est convoqué à 15 heures 30.
La séance est levée.
---
La séance se termine à 12 heures 54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK