Consiglio Regionale della Valle d'Aosta - Oggetto del Consiglio n. 1657 del 14 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1657 del 14 dicembre 1990 - Resoconto
OGGETTO N. 1657/IX - CHIUSURA DELLA DISCUSSIONE GENERALE
SULLE LEGGI DI BILANCIO PER IL 1991.
PRESIDENTE:
Il Consigliere Ricco ha chiesto la parola per
intervenire nella discussione sui disegni di legge iscritti ai
punti 31 bis e 31 ter dell'ordine del giorno; ne ha facoltà.
RICCO (DC):
Signori Consiglieri, mi sento onorato di aver
partecipato alla discussione, ampia ed interessante,
sull'approvando bilancio di previsione per il 1991. Gli interventi
delle forze politiche di opposizione sono stati a volte pacati ed a
volte impregnati di apporti positivi, pur contenendo critiche
necessarie e di parte.
Anche oggi, in qualità di relatore, cercherò di essere breve,
perché spetta all'Assessore alle Finanze essere più ampio; mi sia
però consentito dare brevi risposte agli interventi fatti in sede
di discussione generale, cui non ho potuto rispondere ieri.
Comincio rispondendo al Consigliere Voyat, che ritengo non abbia
avuto il tempo di ascoltare bene tutta la mia relazione di ieri,
anche perché a quell'ora era stanco, come del resto lo eravamo
tutti, in merito a quanto ho detto circa lo sgonfiamento dei
bilanci. Poiché normalmente prendo appunti su quello che devo dire,
posso confermare che ho detto esattamente quanto segue:
"Normalmente le amministrazioni sgonfiano i bilanci, per poter
fare, dopo, delle variazioni e finanziare delle spese particolari,
che vogliono far sfuggire alla discussione generale in occasione
della presentazione del bilancio ai consigli". Oltre ai miei
appunti ci sono anche i nastri. Detto questo, il collega Voyat mi
deve dire se io ho citato mai il Consiglio regionale della Valle
d'Aosta.
Come vedi, Consigliere Voyat, si trattava di un discorso di
carattere generale, non riferito a questa nostra Amministrazione
regionale, che ha sempre agito bene, anche sotto il tuo
imperio.
Per quanto riguarda la lettera in tuo possesso, devi tener
presenti i tempi diversi: le contabilità vengono rese nel mese
successivo, con notevole ritardo. Io stesso le ho potute
controllare giorni fa. Non sbaglia affatto quindi l'Assessore
Lavoyer, se tu gli hai chiesto dei dati un mese o più in rapporto
ai tempi. Io ti ho fornito dei dati esatti, ma recentissimi.
Tanto per continuare, gli uffici dell'Assessorato alle Finanze
non possono essere in possesso di dati aggiornati perché li
ricevono di seconda mano: devono sempre chiedere agli uffici
competenti o attendere di riceverli, a meno che non usino il
telefono amico.
Tanto per fornirti dati freschi, come le uova di giornata, posso
dirti che, fino a ieri, la Circoscrizione doganale di Aosta ha
incassato 450 miliardi per l'IVA. A chi puoi chiedere queste cose?
A nessuno, se non a chi può schiacciare il bottoncino. Come vedi,
le nostre previsioni, anche in rapporto a quello che dicevo ieri,
sono state azzeccate. Abbiamo avuto fortuna? Comunque è andata
così.
Il Consigliere Aloisi ed altri Consiglieri dell'opposizione,
come Viérin e Louvin, non sono soddisfatti dell'attuale
suddivisione del bilancio per Assessorato. A mio avviso, non sempre
il ritorno al recente passato può significare un passo indietro,
perché qualche volta, oltre ad essere una scelta, può voler dire
essersi accorti di aver intrapreso una strada poco praticabile, non
da tutti condivisa.
"Errare humanum est, perseverare
diabolicum"
Il Consigliere Louvin, accennando all'intervento del Consigliere
Milanesio, ha detto che la maggioranza ha avuto uno stimolo od un
incoraggiamento da parte del collega Milanesio. Amico Louvin, io
affermo che questa maggioranza è consapevole delle scelte fatte ed
ha piena fiducia nelle proprie forze e capacità. Condivido, invece,
la fondata preoccupazione del Consigliere Louvin circa il pericolo
di recessione a livello mondiale, tant'è che ne ho fatto cenno nel
mio intervento di ieri a livello italiano. Oggi, come del resto tu
mi insegni, aggiungo solo che tutti i livelli sono
interdipendenti.
Altri Consiglieri hanno accennato alla mole dei residui passivi.
Essa deriva principalmente dalla notoria deficienza di liquidità
finanziaria dello Stato, che corrisponde alla Regione i nove decimi
con un certo ritardo; ma dipende anche dalla relativa approvazione
di numerosi disegni di legge regionale, in questo Consiglio, a
seguito della serrata e giustificata arringa, anzi delle diverse
arringhe, ritenute necessarie ed utili dall'opposizione, a partire
dal luglio 1990. La massa dei residui passivi non è quindi
addebitabile a questa maggioranza, che è ancora giovane, perché è
nata solo alcuni mesi fa e quindi può essere considerata quasi
vergine.
Il Consigliere Faval ieri attribuiva il merito della legge n.
690 a qualche collega dell'Union Valdôtaine e specialmente al
Consigliere Andrione. Fino a ieri me lo dicevano colleghi di altri
partiti, mentre oggi me lo sento dire anche dai colleghi dell'Union
Valdôtaine. Se non mi sbaglio, ricordo che, allorquando ci
concessero quei famosi nove decimi, tutti volevano assumersene la
paternità. A mio avviso, tale paternità spetta di diritto
all'allora Assessore alle Finanze, democristiano, che agiva in
sintonia con l'allora Presidente della Giunta regionale,
appartenente all'Union Valdôtaine
"In medio stat
virtus".
Il Consigliere Vallet dice:
"Se c'era il monopolio dell'Union
Valdôtaine, dov'erano gli Assessori della DC?".
Molti di noi
sanno, ma in modo particolare il Consigliere Viérin, che è molto
preparato in economia politica, ma che in questo momento non vedo,
che in regime di monopolio esiste una legge che si chiama "il punto
di Cournot", che rappresenta il momento della non più convenienza -
in questo caso direi, in modo traslato, della non più sopportazione
- dell'esistenza del monopolio. Gli Assessori democristiani erano
quindi lì, fedeli alla consegna ricevuta di dare il massimo apporto
al governo; poi hanno capito che la sopportazione era giunta al
termine.
Veniamo ora al Consigliere Mostacchi. Questa maggioranza ha
fatto della nomina del relatore un suo fiore all'occhiello. Mi
ricordo che la nomina del relatore venne approvata in Consiglio in
data 2 luglio 1990. Come voi mi insegnate, i lavori preparatori
erano iniziati in sede di Commissione molti mesi prima; ne consegue
che non si è trattato di una variazione voluta da questa Giunta
regionale, bensì dai Consiglieri a seguito di lunga e ponderata
discussione in Commissione e quindi in Consiglio.
Quello del Consigliere Stévenin, più che un intervento è stato
una filippica, condita da sufficiente faziosità, specialmente nei
confronti del Presidente della Giunta. Non tocca a me rispondere;
risponderà, forse, il chiamato in causa.
Il Consigliere Perrin, tra le altre cose, ha ribaltato le accuse
di cattivo modo di governare e non trova nessuna innovazione nel
bilancio di previsione. Ritengo che non abbia voluto fare un
piccolo sforzo di buona volontà, nel cercare almeno qualche
innovazione, che pure c'è. Dobbiamo ricordarci che un bilancio è
anche un documento contabile e non può essere completamente
modificato, perché non si possono cancellare di colpo i programmi
ereditati dai precedenti governi, senza rinnegare o cancellare una
parte della vita politica della nostra Regione.
All'analisi puntigliosa del bilancio del collega Rollandin,
fatta con pacatezza e molta competenza, ha già risposto con
altrettanta pacatezza e precisione il collega Mafrica.
"Dulcis in fundo".
Esprimo il mio personale
apprezzamento, sempreché gradito, ai Consiglieri Lanivi, Bich,
Andrione ed anche al Consigliere Gremmo, per i loro interventi
costruttivi, interessati, che mi prometto di rileggere, per meglio
approfondirne il contenuto.
Espongo ora alcune richieste e suggerimenti agli Assessori della
mia maggioranza, con la precisazione che tutti, indistintamente,
godono della mia stima.
Cominciamo dall'Assessore alle Finanze. Dagli interventi di
qualche Consigliere, anche di minoranza, è emerso che a breve
termine - personalmente spero che questo termine non sia troppo
vicino - potrebbe verificarsi un calo delle entrate tributarie
provenienti dal famoso riparto fiscale.
Per non mettere ulteriormente in difficoltà il nostro bilancio,
che serve a soddisfare le esigenze della nostra collettività, sono
obbligato a fare una pressante raccomandazione all'Assessore alle
Finanze, intesa a sopperire, nel tempo breve, al temuto calo delle
entrate. Pertanto, come feci qualche anno fa, voglio citare due
articoli della legge di riparto e precisamente il 6 ed il 12.
L'articolo 6, citato anche dal collega Rollandin, dice:
"Fra
le entrate devolute alla Regione Valle d'Aosta, è compresa anche la
quota dei nove decimi del gettito delle ritenute alla fonte sugli
emolumenti corrisposti a soggetti che prestano la loro attività
presso stabilimenti o uffici ubicati nell'ambito del territorio
regionale, nonché delle ritenute effettuate sui trattamenti
pensionistici corrisposti in Valle d'Aosta, ancorché affluiti fuori
dalla Regione".
Per brevità, vi faccio grazia degli altri
cinque commi.
Assessore Lavoyer, occorre quindi organizzare i servizi
finanziari regionali, anche se forse sono carenti di personale, per
adempiere i controlli necessari, che scaturiscono da questo
articolo 6 e che faranno affluire le centinaia di miliardi
indispensabili per effettuare inderogabili investimenti utili a
soddisfare le esigenze della nostra collettività.
L'articolo 12 dice invece:
"La Regione Valle d'Aosta
collabora all'accertamento delle imposte erariali sui redditi e
soggetti con domicilio fiscale nel suo territorio. A tale fine, la
Giunta regionale ha facoltà di segnalare, entro il 31 dicembre
dell'anno precedente a quello in cui scade il termine per
l'accertamento, agli uffici finanziari dello Stato nella Regione
Valle d'Aosta, dati, fatti ed elementi rilevanti per la
determinazione di un maggiore imponibile, fornendo un'idonea
documentazione atta a comprovarla".
Come vedete, questo articolo serve a combattere, anche da parte
nostra, la tanto da tutti deprecata evasione fiscale.
Caro Assessore, pur rinnovandoti il mio totale appoggio
politico, ti avverto che non ti mollerò, fino a quando non mi avrai
dimostrato di aver azionato i meccanismi idonei a fornire alla
Regione tutte le entrate finanziarie che le spettano. Mi risulta
che l'allora Assessore alla Finanze, Martin, aveva nominato una
commissione paritetica fra Regione e Stato.
All'Assessore all'Industria, Commercio, Artigianato e Trasporti,
vorrei fare una seria raccomandazione, e mi voglio riferire alla
reistituzione della Camera di Commercio in Valle d'Aosta. Come
sapete, le funzioni di questo ente, soppresso, furono demandate in
Valle all'Assessorato all'Industria, Commercio, Artigianato e
Trasporti, che purtroppo, per le sue molteplici funzioni e non
essendo coadiuvato in questo campo specifico da strutture capaci e
competenti, si ritrova in costante e notevole difficoltà.
Prego quindi l'amico Assessore di portare avanti a breve termine
questo urgente problema per affiancare, sempre nel rispetto della
nostra piena autonomia, al suo Assessorato un organismo di
carattere privatistico, composto da rappresentanti delle varie
categorie operanti nei diversi settori. Il Trentino Alto Adige,
Regione autonoma a statuto speciale come la nostra, ha introdotto
le Camere di commercio con decreto del luglio 1978.
All'amico Assessore alla Sanità ed Assistenza sociale, nella sua
qualità di responsabile della nostra salute, consiglio, come diceva
stamattina anche il Consigliere Bajocco, di fare urgenti interventi
per porre fine alle sacrosante lamentele dei cittadini, riportate
anche ieri da "La Stampa", relative al laboratorio di analisi.
Negli ultimi giorni i lavoratori del suddetto laboratorio hanno
riaperto la polemica e quindi la situazione si è aggravata. Essi
dicono che il lavoro si è accumulato e che si sono allungati i
tempi di risposta agli esami. Affermano ancora che nulla è
cambiato, nonostante le promesse e le assicurazioni ricevute.
Stigmatizzano, inoltre, il comportamento dell'USL che, nonostante
la decisione della Coreco, ha ritenuto validi i risultati faziosi
dell'inchiesta ed affermano che non temono nessuna commissione
d'inchiesta, a patto che sia competente, imparziale e legittima,
anzi auspicano che l'Assessore ne nomini una al più presto.
Ti prego caldamente di adoperarti in modo fattivo, come sei
capace, anche perché i locali di quel reparto, frequentato da
anziani e malati fra i più deboli, non sono completamente igienici.
Nella toilette adiacente al posto di prelievo, infatti, in certi
giorni si può fare il bagno turco a causa del vapore acqueo, mentre
in altri ci si deve mettere la giacca a vento per il freddo. Queste
cose le ho dovute, purtroppo, constatare di persona.
Accanto a questa richiesta, devo però anche affermare che nel
nostro ospedale abbiamo diverse divisioni e servizi che nulla hanno
da invidiare alle più celebri cliniche svizzere.
Caro Assessore Beneforti, in attesa di progetti più importanti e
necessariamente a tempi lunghi, sono sicuramente convinto che ti
adopererai per eliminare questi inconvenienti di modesta entità, ma
di grande importanza per i più deboli.
Chiudo, pregando i Consiglieri tutti, almeno quelli di buona
volontà, di volermi imitare nel dare il loro voto positivo a questo
bilancio per il 1991.
PRESIDENTE:
Ha chiesto la parola l'Assessore alle
Finanze, Lavoyer; ne ha facoltà.
LAVOYER (ADP):
Voglio innanzitutto ringraziare tutti i
Consiglieri che sono intervenuti per dare il loro contributo al
dibattito, che in linea generale è stato costruttivo ed apportatore
di idee, nonché di elevato valore politico.
Prima di procedere nell'analisi e nelle risposte ai numerosi
quesiti, che sono emersi dai vari interventi, mi pare doveroso fare
alcune precisazioni sulla relazione da me sottoposta all'esame del
Consiglio, nel tentativo di dare un ulteriore contributo di maggior
chiarezza e comprensione al documento stesso.
L'opposizione ha voluto sottolineare la vena pessimistica della
mia relazione al bilancio. Se di pessimismo si tratta, è
sicuramente del pessimismo della ragione: una fotografia forse qua
e là ingenerosa, ma volutamente provocatoria; un punto fermo sul
decennio che si conclude, per partire, ma questa volta con
l'ottimismo della volontà, verso gli anni 2000.
Il documento in discussione è articolato in tre momenti distinti
ed è in questa ottica che lo stesso va analizzato.
La prima parte è dedicata ad un'analisi socioeconomica della
situazione e dello stato di salute reale dell'economia della nostra
Regione. Ritenevo importante acquisire degli elementi di
valutazione obiettivi, che andassero oltre le sensazioni, che
ognuno di noi può avere senza basarsi su dati di riferimento
reali,
Questo mi sembrava l'approccio più corretto per poter passare
alla seconda fase della mia relazione, che è dedicata più
all'analisi delle grandi voci che sul dettaglio del bilancio vero e
proprio, inteso come strumento da utilizzare per porre quei
correttivi laddove si sono individuati problemi più consistenti
rispetto ad una certa fragilità del nostro tessuto
socioeconomico.
La terza parte, quella più difficile da concretizzare, voleva
cercare di indicare - ed è qui che ho chiesto il contributo di
tutti - quali strade e quali linee direttrici intendiamo seguire
per irrobustire la nostra economia. Come Assessore alle Finanze,
non avevo certo la presunzione di dare con questo documento le
risposte e la soluzione a tutti i problemi della nostra Regione. Da
parte mia, invece, si è trattato di un tentativo di integrare la
relazione, più di carattere tecnico-contabile, che comunque già
accompagna il bilancio e che assolve ad un compito di natura più
tecnica che politica. Non cercavo solo dei consensi a quanto è
detto e scritto nel documento, ma ritenevo che comunque fosse cosa
importante per ancorare il bilancio all'analisi della situazione
esistente.
Non nascondo, anche perché non ne vedo il motivo, che,
soprattutto per quanto riguarda più strettamente la parte di
analisi e di ricerca di dati, l'Assessorato si è avvalso di
collaboratori esterni alla struttura. Oltre alla società
incaricata, vi è stato un notevole contributo dell'Ufficio di
Programmazione, nelle persone dei signori Giunti e Regazzo, i quali
mi hanno fornito utilissimi elementi di valutazione, che purtroppo
non sono ancora stati pubblicati e divulgati, come invece
meriterebbero per la serietà delle analisi.
Ulteriore collaborazione vi è stata da parte dell'Agenzia del
lavoro. I dati sull'invecchiamento della popolazione ed alcune
osservazioni che possono sembrare forti derivano da analisi, sia
pure discutibili, che però sono senz'altro un corretto punto di
partenza per una discussione.
Il Censis stesso, nella persona del dott. Bellucci, ha
contribuito a fornirci alcuni elementi di valutazione e di
interpretazione dei dati.
Rispondendo quindi anche al Consigliere Lanivi, si tratta di una
relazione che vuole essere un punto di partenza, utile ad
individuare i problemi ed intesa come primo passo per procedere poi
ai correttivi ed ai rimedi.
Per rispondere a quanto affermato stamattina dal Consigliere
Marcoz, posso quindi dire che è ben lungi da me l'intenzione di
scaricare "in toto " le responsabilità delle cose che non vanno
sulle precedenti Amministrazioni o sulle precedenti maggioranze,
tantomeno sull'Union Valdôtaine. La mia analisi ha un fine
costruttivo per la Valle d'Aosta e non vuole certamente perseguire
una finalità polemica. Da parte mia non vi è quindi alcuna
intenzione di muovere accuse, ma di porre tutta una serie di
problemi all'attenzione del Consiglio.
Per la verità, alcuni Consiglieri, anche di minoranza, lo hanno
capito. Mi riferisco agli interventi dei Consiglieri Louvin,
Riccarand, Rollandin, Andrione e dello stesso Aloisi. Sarebbe stato
più facile e forse anche meno impegnativo e più gradito a tutti, se
mi fossi presentato dicendo che in Valle d'Aosta tutto va bene e
non esistono problemi.
Esaminando poi più nel dettaglio le osservazioni o le critiche
che emergono dai singoli interventi, le possiamo parzialmente
raggruppare nei grandi temi che seguono.
La questione del bilancio per Assessorati è stata sollevata dai
Consiglieri Maquignaz, Voyat, Stévenin, Rollandin e forse da
qualche altro. E' sotto gli occhi di tutti e tutti possono
verificare che il bilancio per Assessorati è un di più, perché la
suddivisione per funzioni non è sparita, ma rimane esplicitata nel
documento contabile. Allora le cose diciamole tutte e non solo in
parte. Parlando di innovazione: ingenui sì, ma non al punto da
tornare indietro di dieci anni, perché l'innovazione sta proprio
nel fatto che sono esplicitate le due modalità di previsione,
rispetto al passato quando vi era una sola impostazione.
All'osservazione relativa alla legge finanziaria, fatta dai
Consiglieri Maquignaz e Voyat, che è stata esplicitata nella
vecchia suddivisione, posso rispondere dicendo che la motivazione
sta nella natura stessa del provvedimento, che ha essenzialmente lo
scopo di adeguare le spese agli obiettivi di politica economica.
Esso è di per sé dinamico, a fronte della staticità del bilancio,
ed è ideato proprio per superare questa staticità, anche se, come
dicevo prima, il bilancio è comunque suddiviso per funzioni e non
solo per Assessorati.
Spese correnti troppo alte. Questa osservazione è stata fatta da
diversi Consiglieri: Maquignaz, Riccarand, Rollandin, Louvin (si
preoccupa, forse giustamente, di denunciare un'amministrazione
simile a quella delle cicale) e Marcoz. La mia relazione non tende
a nascondere questo fenomeno, anzi lo sottolinea e ne fa motivo di
preoccupazione, anche se il dato va visto in riferimento ai nuovi
trasferimenti dello Stato alla nostra Regione. I cinquanta
miliardi, che normalmente andavano dal Ministero degli Interni ai
Comuni, adesso transitano nelle casse regionali ed il notevole
incremento della spesa sanitaria, 150 miliardi di previsione,
costituiscono circa 200 miliardi che vanno a gonfiare le spese
correnti.
Non ci sono contraddizioni, quindi, tra le affermazioni di
preoccupazione ed i fatti concreti che, obiettivamente, non
potevano subire grosse e repentine modificazioni rispetto ai
bilanci degli anni scorsi, anche perché vi sono parecchie cose
positive da mantenere.
Bilancio triennale. L'impostazione, per la prima volta, del
bilancio pluriennale a livello di capitoli comporta alcune
difficoltà dovute al trascinamento del modo di determinare gli
stanziamenti. Nella relazione allegata al bilancio è stato
specificato che la gestione degli interventi a livello pluriennale
comporta un nuovo modo di pensare e di costruire il bilancio.
Questo primo bilancio non offre, quindi, quella coordinazione
degli interventi a livello del triennio, proprio per la difficoltà
riscontrata con i vari uffici di progettare determinate spese per
un periodo di tempo superiore all'anno.
C'è da dire, inoltre, che la legislazione vigente è troppo
spesso organizzata sulla base dello sviluppo delle spese rapportate
all'anno. In tale situazione non è quindi possibile pensare che il
bilancio pluriennale rappresenti la fotografia della volontà di
intervento di questa maggioranza. Si ritiene, però, che
l'impostazione debba essere valutata positivamente, proprio per
l'intenzione di presentare un documento più chiaro ed accessibile.
Prova ne sia che, per la prima volta, molti interventi dei
Consiglieri regionali sono stati sviluppati in base ad una
pluriennalità di spesa. Questo fatto non era certamente possibile
negli anni precedenti.
Sulle contraddizioni, che mi sono state rimproverate, tra la
relazione ed i contenuti del bilancio in riferimento allo sviluppo
economico, cui hanno fatto cenno il Consigliere Maquignaz e forse
anche altri, devo dire che non capisco perché si parli di
incoerenza quando si afferma che la relazione punta molto sullo
sviluppo economico, mentre le cifre non corrispondono alle
dichiarazioni. A me pare che questo non sia vero: nel bilancio di
previsione del 1990 vi erano 274 miliardi, in quello del 1991 ve ne
sono 334. Forse il Consigliere Maquignaz ha letto la tabella...
(...Interruzione del Consigliere Maquignaz...)
... ma cosa c'entra la stampa? Tu leggi il bilancio! Io pensavo
che tu avessi letto i residui, che ammontano a 144 miliardi nel
1990 ed a 142 nel 1991. Questa però non vuole essere una
polemica.
Sul "Progetto Aosta" ha già risposto il Consigliere Mafrica nel
suo intervento molto equilibrato e permeato di osservazioni
pertinenti, come la sottolineatura dello sforzo teso a collegare i
fondi globali con i progetti di programma, che condividiamo, anche
se non ha prodotto risultati perfetti, perché ha comunque un grande
significato politico.
Anche in merito alla formazione professionale è stata sollevata,
prevalentemente dai Consiglieri Rollandin e Perrin, una critica di
mancata coerenza tra la relazione ed i dati di bilancio. Non
capisco l'accusa di questa contraddizione, perché tutta la
relazione tende a sottolineare l'importanza della formazione
professionale, nel cui settore vi è comunque un cospicuo
stanziamento. Ci siamo resi conto, confrontandoci peraltro anche
con i responsabili della struttura regionale, della grossa
difficoltà di dare concrete attuazione ai programmi: sui 25
miliardi previsti per il 1990, ci sono quasi 20 miliardi di
residui, che se sono sommati ai quasi 20 miliardi di competenza per
il 1991, danno la possibilità di usufruire di una cifra pari quasi
a 40 miliardi, che mi pare estremamente importante e qualificante,
anche se, effettivamente, nel bilancio di competenza c'è una
riduzione.
Il Consigliere Voyat ha detto che questo bilancio è gonfiato.
L'osservazione non mi pare corretta in riferimento alle entrate,
anche perché penso che, forse per la prima volta negli ultimi
esercizi, esse siano state stimate in modo realistico. Ciò non
toglie che, essendo un bilancio di previsione, a consuntivo vi
possano essere delle poste che potrebbero risultare sovrastimate;
ma il bilancio, nel suo complesso, ha comunque previsto delle
entrate realistiche e concrete.
Indipendentemente da quanto è già stato sottolineato dal
relatore, il Consigliere Ricco, anche basandoci sui dati che il
Consigliere Voyat ha a disposizione e che gli abbiamo trasmesso
come ufficio, facendo un rapido conteggio scopriamo che, se vi è
l'IVA calcolata a 360 miliardi nei primi dieci mesi dell'anno,
facendo un piccolo ragionamento sui dieci mesi e rapportando questo
incremento ai rimanenti due mesi, alla fine del 1990 arriveremo
comunque ad incassare 420 miliardi. Questo dato è comunque relativo
al momento della previsione, ma se si tiene conto di un aumento
medio anche solo limitato al cinque per cento, si potrebbe arrivare
a 430 o 440 miliardi.
Teniamo anche conto che, in base alla legge sull'autoporto, lo
0,5 per cento degli introiti è destinato ad attività di promozione,
che vanno ad incentivare lo sdoganamento di certe merci
privilegiate, per quanto attiene all'IVA.
Penso quindi che la previsione sia stata comunque realistica,
tenuto anche conto del fatto che i dati che abbiamo dato al
Consigliere Voyat hanno purtroppo dovuto subire un notevole
ridimensionamento nei mesi di agosto e settembre, per fattori
eccezionali, come gli scioperi e la ridotta attività
lavorativa.
Mi pare doveroso riprendere alcune osservazioni.
Mi dispiace che il Consigliere Riccarand condivida la mia
relazione solo nella parte di critica o di autocritica, oppure
nella parte relativa all'analisi dei problemi, ma che
contemporaneamente non riesca a trovare nulla di positivo nelle
proposte della Giunta. Mi pare una posizione non credibile in un
contesto di ipotesi e di confronto costruttivo.
L'intervento del Consigliere Rollandin non può che essere
apprezzato per l'apporto, comunque costruttivo, al dibattito. Su
alcuni punti ho già risposto precedentemente, mentre ora vorrei
rispondere su altri.
Veniamo all'articolo 6 della legge n. 690. Da parte della
Commissione paritetica Stato-Regione, a tutt'oggi non sono state
ancora definite le modalità per la quantificazione del gettito
delle imposte affluite fuori dal territorio della Valle d'Aosta.
Appena insediatomi all'Assessorato alle finanze, visto che le
trattative erano interrotte dal 1988, ho attivato la mia struttura
per cercare di giungere ad una definizione. A seguito del mio
intervento, in data 18 luglio 1990 sono stati ripresi i contatti
fra il Ministero delle finanze, la Direzione generale delle imposte
dirette ed il Ministero del tesoro, per il rilascio dei pareri
sulla quantificazione delle quote spettanti alla Regione dal
1981.
Mi pare che il Consigliere Rollandin abbia posto un altro
quesito sull'imposta di soggiorno.
Il primo comma dell'articolo 10 dice: "Con effetto dal 1°
gennaio 1989 è soppressa l'imposta di soggiorno, di cui al decreto
legge 24 novembre 1938, n. 1926, convertito dalla legge 2 giugno
1939, n. 739 e successive modifiche ed integrazioni".
Il secondo comma aggiunge:
"Alle Regioni sono attribuite
(è giusta quindi la preoccupazione del Consigliere Rollandin),
per gli anni 1989-90, somme d'importo pari a quelle devolute a
titolo d'imposta di soggiorno per l'anno 1988 agli enti beneficiari
del gettito di tale imposta, esclusi i comuni e le sezioni autonome
per l'esercizio del credito alberghiero e turistico. Le somme
pervenute alle regioni sono dalle stesse utilizzate per il
fabbisogno finanziario delle aziende di soggiorno e di quelle di
promozione turistica".
A tutt'oggi, lo Stato non ha ancora determinato i criteri e le
modalità per il trasferimento alle regioni delle quote sostitutive
dell'imposta di soggiorno. Nella parte entrata del bilancio è stato
inserito, per memoria, il capitolo 1720 relativo a queste entrate,
ma lo stanziamento verrà iscritto con provvedimento amministrativo
non appena lo Stato ne definirà la quantità.
Nella parte entrata, risulta ancora inserito al n. 500 il
capitolo relativo alle quote
"Imposte di soggiorno dovute
all'ufficio regionale del turismo",
mantenuto per l'eventuale
introito di quote arretrate.
Non posso invece condividere l'accusa di provincialismo, fattami
dal Consigliere Rollandin. Tutta la relazione tende a qualificare e
ad irrobustire il tessuto sociale ed economico della nostra
Regione, per poterci presentare con le carte in regola
all'appuntamento europeo. Non è inserendo ad ogni piè sospinto la
parola Europa, che si dimostra di essere sulla strada giusta.
Condivido, invece, quanto diceva stamattina il Consigliere
Lanivi.
Sul decentramento e finanziamento ai Comuni in base alla legge
n. 61 ed alle leggi di investimento, la nuova maggioranza, in
attesa di rivedere tale legislazione, che ritiene non corretta,
come ha ripetuto in diverse occasioni ed anche in questa sede
discutendo una deliberazione relativa ad un contributo
straordinario al Comune di Pont-Saint-Martin, non poteva che
iscrivere in bilancio le somme previste dall'attuale normativa. La
revisione di tali leggi è in fase avanzata, come lo è peraltro
anche quella della legge FRIO, che attualmente non funziona,
creando una massa di residui pari a 76 miliardi, proprio per i
contorti meccanismi che la regolano. Di concerto con l'Associazione
dei Sindaci e l'Ufficio di Programmazione, si sta predisponendo un
nuovo testo di legge, più funzionale anche alla corretta gestione
del bilancio.
Per quanto attiene alle Comunità Montane non posso veramente
accettare critiche da parte di coloro che non hanno mai creduto, a
ragione o torto, a tali istituzioni.
In tema di autonomia, invito il Consigliere Rollandin a
considerare la realtà politica autonomistica valdostana, che non
deve essere intesa come un monopolio dell'Union Valdôtaine, ma come
un patrimonio di più forze autonomiste.
Il Consigliere Rollandin ha poi indicato tutta una serie di
interventi positivi realizzati dalla maggioranza precedente.
Nessuno vuole disconoscere l'importanza dell'ente Regione - e qui
rispondo anche al Consigliere Faval, che se avesse letto meglio la
relazione, avrebbe potuto individuare tale affermazione - e delle
Amministrazioni precedenti nel superare la critica congiuntura
dell'industria e degli altri settori negli ultimi dieci anni, però,
specie per quanto attiene al comparto dell'industria, forse non è
stato sufficientemente riconosciuto il ruolo avuto dall'Assessore
all'Industria, Commercio, Artigianato e Trasporti, Lanivi.
Rispondendo a quest'ultimo, ma anche al Consigliere Rollandin,
quando parlo del "part time", non intendo disconoscere il ruolo
positivo per la nostra economia del "part time", ma riteniamo anche
che tale rapporto di lavoro, specie se troppo diffuso, male si
concili con la crescita della professionalità nei singoli settori.
Non penso che sia da assumere come modello di sviluppo una società
dove tutti sanno fare di tutto in modo approssimativo. Il fenomeno
può essere giustificato solo in particolari realtà, nelle quali
diventa indispensabile per l'economia del luogo.
Il Consigliere Aloisi, tra le altre cose, chiedeva informazioni
sul contenzioso fra l'Amministrazione finanziaria dello Stato, la
Regione Valle d'Aosta e la Sitav in merito all'IGE sui proventi
della Casa da Gioco. Questo contenzioso, in merito alla tassabilità
ai fini IGE dei proventi della Casa da gioco, si è risolto con la
sentenza della Corte d'Appello di Torino, Prima Sezione Civile, che
stabiliva la cessazione della materia del contendere, a seguito
dell'accordo fra le parti ed il ritiro, da parte
dell'Amministrazione finanziaria, dell'ingiunzione fiscale a carico
della Regione. Posso fornire una copia della documentazione al
Consigliere Aloisi.
Mi pare che il Consigliere Perrin, nel suo intervento, abbia
fatto un uso tutto personale delle cifre e delle percentuali
relative all'agricoltura. La relazione non può essere esaminata
senza inserire correttamente i dati e mi riferisco a quanto già
detto sia sullo sviluppo economico sia sulla difesa del territorio.
Anche da quanto sin qui ribadito, non mi pare che manchi, come è
stato invece affermato dal Consigliere Perrin, il collegamento tra
la relazione ed il programma, per quanto concerne il settore
agricolo. Se un difetto può essere rilevato nell'attuale bilancio,
è che in esso non si sono ancora potuti adottare quei correttivi
che farebbero tendere verso una politica meno assistenziale. Questo
è vero.
Al Consigliere Agnesod ribadisco quanto ho già detto, cioè che
la mia relazione non aveva lo scopo di polemizzare o di individuare
dei responsabili a cui addossare la responsabilità dei problemi
evidenziati.
Penso di aver già risposto all'accusa di "compitino", mossa alla
relazione dal Consigliere Faval, in merito alle intenzioni della
mia relazione.
Gli elementi positivi, bassa disoccupazione ed altro, sono
evidenziati e ribadiscono che molto è stato fatto dalle
Amministrazioni che hanno retto il governo regionale negli ultimi
dieci anni, ma penso che anche il Consigliere Faval possa
condividere che vi sono ancora dei problemi che nessuno vuole
addossare a responsabilità esclusive di un movimento o di un altro
partito anche perché la trasformazione repentina, il ritmo
evolutivo degli ultimi anni, come ricordato anche dal Consigliere
Louvin, non permettono di poter identificare i problemi e
risolverli in ipotesi di lungo periodo.
L'elenco degli Assessori che si sono succeduti al Turismo,
Urbanistica e Beni culturali, non diminuisce la portata dei
problemi, che sono evidenziati dalla relazione, insieme anche alla
considerazione che, probabilmente, le colpe sono di tutti, a
partire anche dai Valdostani, che vendono le loro proprietà, perché
forse abbagliati da un facile ed inaspettato guadagno. L'autonomia
non è uno slogan, ma è un modo di essere e di concepire, anche con
sacrificio, la propria esistenza.
La mia sottolineatura della situazione critica del turismo è un
problema che tutti conosciamo. Pensate che a Cervinia il rapporto
tra posti letto alberghieri e posti letto nelle seconde case è di
uno a cinque: non si può pensare che in una situazione del genere
il settore turistico possa svilupparsi in un modo corretto.
Sul quartiere Cogne ha già risposto il Consigliere Mafrica,
comunque posso aggiungere che nel triennio sono previsti tutti i
finanziamenti necessari a completare il programma. Per il 1991 non
è iscritta nessuna cifra in competenza, perché si pensa di spendere
in quest'anno il finanziamento accordato nel 1990 e, d'intesa con
l'amministrazione comunale, il programma dei finanziamenti è stato
impostato su scala triennale.
Devo dare ragione ai Consiglieri Andrione e Louvin, che
ringrazio di non schierarsi con coloro che vogliono che si dica che
tutto va bene, quando dicono che la relazione è carente negli
agganci agli aspetti economici a carattere internazionale:
recessione mondiale, crisi del sistema bancario, problemi relativi
ai rapporti tra l'Est e l'Ovest europeo.
Qualcuno mi ha accusato di aver dato una visione nazionale dei
problemi, dicendo che ero slegato dalla realtà valdostana. Ma quale
più grossa contraddizione, se poi ci vogliamo, ed anche piuttosto
spesso, riempire la bocca con la parola "Europa"?
Bene fa il Consigliere Louvin a sottolineare che la relazione è
carente dal punto di vista dell'inquadramento dei problemi a
livello europeo e mondiale. Ciò dimostra la volontà di avere un
approccio corretto ai problemi trattati.
Penso di aver già risposto ad altri aspetti o informazioni
richiestimi dal Consigliere Louvin, come la formazione
professionale ed il "part time".
L'ultimo aspetto che egli mi faceva rilevare, era quello in cui
nella relazione si parla del controllo dell'attività invece della
gestione diretta. Noi vogliamo tendere alla riduzione delle spese
correnti, ad esempio, in servizi come quelli delle microcomunità,
dove la Regione in futuro potrebbe assumere un ruolo di controllo,
privatizzandone la gestione, anche se, naturalmente, si tratta di
ipotesi da verificare e da approfondire.
Chiedo scusa per la lunghezza del mio intervento, ma se da un
lato può avere annoiato, spero che, dall'altro, venga apprezzato
come segno di rispetto, da parte della Giunta, nei confronti del
Consiglio ed in particolare dello sforzo costruttivo che tutti i
Consiglieri intervenuti hanno profuso per il bene della Valle
d'Aosta.
Si dà atto che alle ore 16,41 assume la Presidenza il
Vicepresidente Bich.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Sono convinto che la notte abbia portato
consiglio a quasi tutti i Consiglieri e che, dopo la bagarre di
attacchi pseudo-personali, ma forse neanche tanto pseudo, questa
mattina ci sia un po' più di tranquillità, fatta eccezione per
l'estemporaneo intervento del Consigliere Marcoz, che francamente
mi ha stupito. Io l'avevo sempre considerato una persona calma,
corretta e con un modo di vivere, o di vita, molto simpatico, per
cui, devo dire molto francamente di essere rimasto sorpreso da
quella rivulenza che non gli conoscevo. Può anche darsi che egli
sia così, e ciò vuol dire che io mi ero sbagliato.
Nulla vieta, però, che ognuno di noi possa fare proprie
valutazioni sull'operato di un altro e, nel dire questo, mi voglio
riferire ad alcuni interventi che sono stati fatti, per poi
concludere con alcune osservazioni di ordine più generale.
Io credo che molti Consiglieri intervenuti nel dibattito sul
bilancio, abbiano dimenticato, non abbiano voluto ricordare oppure
non conoscano le ragioni politiche per le quali è nata questa
maggioranza: ecco allora che è opportuno ricordare, specie a coloro
che hanno accusato in modo tutto particolare il mio partito, e
qualcuno l'ha fatto anche in modo piuttosto provocatorio, come si
era comportata la Democrazia Cristiana nei tempi che precedettero
la crisi, in tempi cioè non sospetti.
Qualcuno in quest'aula può essere buon testimone del fatto che,
verso marzo o aprile, il sottoscritto, quale segretario della
Democrazia Cristiana, i due Assessori allora in Giunta, Lanièce e
Fosson, ed il Presidente della Finaosta, Borbey, hanno avuto un
incontro, richiesto e concesso, con l'allora Presidente della
Giunta, al quale, in tempi non sospetti, andarono a far presenti le
loro perplessità e quello che non ritenevano giusto, forse magari
anche a torto, nella conduzione della vita politica ed
amministrativa della nostra Regione.
In quella sede noi dicemmo al Presidente della Giunta che, se si
fosse continuato a gestire come si stava facendo, la Democrazia
Cristiana avrebbe tratto le proprie conclusioni e sarebbe andata in
minoranza. Ci fu risposto che ciò avrebbe potuto significare crisi
e che la questione sarebbe stata riferita al Movimento.
Io non so se questo sia stato detto o meno al Movimento, perché
purtroppo non ho la possibilità di conoscere le cose recondite
dell'Union Valdôtaine, per cui non so quale possa essere stato il
risultato della nostra azione. Sta di fatto però che poi, per
motivi contingenti come le elezioni comunali ormai incipienti e la
presentazione delle liste, si lasciò che le cose andassero come
prima, anche se, e questo va detto per onestà di intenti, per un
certo periodo notammo un piccolo cambiamento.
Una delle questioni per le quali ci battemmo in modo particolare
era l'aumento del capitale alla Finaosta.
Per rispondere ai cosiddetti denigratori ed assumendomi la
responsabilità, unitamente ai miei compagni di partito, di quello
che abbiamo fatto allora, voglio dire che l'Union Valdotaine era
stata messa sull'avviso da parte del Gruppo della Democrazia
Cristiana. Pertanto, quando in quest'aula o fuori sento parlare di
coltellate alla schiena o di cose simili, rimango molto, ma molto
perplesso.
Io sono stato zitto sino ad oggi, perché sono una persona molto
calma e, per quanto possibile, anche serena, ma non potevo più
continuare a sentir dire che ci sarebbe stato un tradimento
improvviso da parte della Democrazia Cristiana, perché ciò è
assolutamente inesatto.
E' anche vero che poi le elezioni comunali, come è stato detto
stamattina da qualcuno che non ricordo, hanno creato un clima
diverso ed hanno dato risultati politici diversi. Al di là delle
parole, tese a ripetere le alleanze regionali anche a livello
locale, almeno fin dove era possibile, perché ovviamente le
situazioni locali possono avere delle valenze diverse, in cui
possono interferire valutazioni di ordine personale, data la
piccola dimensione, abbiamo notato che in vari comuni da parte di
qualcuno c'era il tentativo piuttosto estemporaneo di toglierci, od
eliminarci se il termine vi piace di più, dalle varie valenze
politiche ed amministrative.
Quel tentativo diede origine a delle liste alternative alla
stessa Union Valdôtaine, con la quale peraltro eravamo stati e
siamo tuttora alleati in diversi paesi, e nacquero delle situazioni
abbastanza strane.
Chiedo scusa se parlo di queste cose, che sono più prettamente
della Democrazia Cristiana, ma poiché qui qualcuno ha fatto il
processo alle intenzioni della Democrazia Cristiana, mi sembra
giusto che io risponda anche a queste obiezioni.
Noi notammo una valenza diversa: in alcuni comuni, benché noi
fossimo in alternativa all'Union Valdôtaine, vincemmo le elezioni;
in altri le perdemmo; in altri, pur perdendole, acquisimmo un
particolare tipo di voti o beneficiammo di un modesto incremento di
voti... Ad un certo punto facemmo una valutazione complessiva,
perché non si pensa in termini politici solo in Rue des Maquisards,
ma anche in Via Chambéry, perché noi non siamo né più furbi, né più
stupidi degli altri.
Certo nessuno di noi poteva immaginare, ciò che sarebbe successo
nel mese di giugno, ma noi, forse anche sbagliando, riteniamo che
quanto è accaduto è accreditabile ad esclusiva responsabilità
dell'Union Valdôtaine, per un certo modo di pensare, di ragionare e
di imporre.
Non voglio fare ulteriori discorsi su questo argomento, perché
quelli che furono presenti alle riunioni politiche presso la sede
di Rue de Maquisards sanno esattamente cosa è successo.
Questo andava detto per onore del vero e per smentire quelli che
pensano che noi siamo abituati a dare delle coltellate nella
schiena alla gente.
D'altra parte, se i signori Consiglieri hanno avuto l'amabilità
di leggere il documento col quale è nata questa maggioranza,
avranno scoperto che non si tratta di un documento contro l'Union
Valdôtaine, ma contro un certo sistema di gestione del potere col
quale noi ribadiamo quello che è stato detto allora e
giustifichiamo, se è il caso - ma non abbiamo bisogno di
giustificazioni - le motivazioni politiche che stanno alla base del
cambiamento.
Ciò detto, non mi fermerò a rispondere alle più o meno grosse
denigrazioni di vari Consiglieri, da Maquignaz a Marcoz, Agnesod ed
altri, perché credo che in quest'aula sia preferibile fare della
politica, cercando di evitare le valutazioni di carattere personale
o quasi, perché altrimenti dovrei chiedere a qualcuno, come ad
esempio ai Consiglieri Riccarand e Stévenin, che cosa vogliono dire
quando parlano di interessi personali o quando parlano di affari.
Troppo spesso, infatti, ho sentito parlare in quest'aula di affari,
per cui mi verrebbe da pensare che chi ne parla molto, se ne
intenda altrettanto.
Qualcuno ha detto che noi abbiamo una gestione di consulenze e
qualche altro ha aggiunto
"dans une manière honteuse".
Mi
riservo di relazionare in Consiglio regionale su che cosa è stato
fatto in precedenza, ma non mi sembra comunque il caso di dover
dire alcunché, perché muovere accuse di interessi personali e di
affari, senza esplicitare in che cosa esse si caratterizzano, mi
sembra solo della vuota polemica fine a se stessa.
Ecco allora, che sarebbe bene ricordare, magari per diletto e
conoscenza dei signori Consiglieri, che, almeno fino a prova
contraria, noi né direttamente né indirettamente abbiamo mai dato
delle consulenze da 961 milioni, da 788 milioni e da 811 milioni.
Credo che il Presidente della RAV ne sappia qualcosa di più, a meno
che non ne sapesse nulla neanche lui. Prima di muovere delle accuse
in tema di consulenze, bisogna quindi andare molto, ma molto
cauti.
Vorrei poi dire al Consigliere Louvin che nessuno di noi ha mai
parlato di applicazione di nuove imposte e che questa maggioranza
non ha assolutamente intenzione di ricorrere ad un intervento di
questo genere, che pure ci sarebbe consentito dallo Statuto. Questo
lo dico per tranquillizzare l'opinione pubblica, perché non vorrei
che poi ci addebitasse un intendimento di questo genere.
Devo sinceramente ringraziare il Consigliere Andrione, perché,
al di là del fatto di aver dato un giudizio assolutamente negativo
- del resto non poteva farne a meno - ha fatto uno dei pochi
interventi veramente centrati da un punto di vista politico. Direi
che sono proprio gli interventi di questo genere che possono dare
fastidio alla maggioranza e non quelli pieni di improperi o di
altro.
Al Consigliere Andrione, che dice che l'Union Valdôtaine ci
guarderà ed esaminerà come noi gestiremo il bilancio, per trarne
l'auspicio di tornare in maggioranza, io posso replicare con
altrettanta sincerità, grazie all'ormai trentennale amicizia, che
molto probabilmente, se noi gestiremo il bilancio come lo avete
gestito voi, da qui non ci toglie più nessuno.
Forse qualcuno ha voluto portarci allo scontro muro contro muro
- e qualche Consigliere lo ha anche detto - ma io credo che ciò, al
di là di quello che può pensare l'uno o l'altro, non rientri tra
gli interessi della Valle d'Aosta, perché tale scontro non serve a
nessuno: né alla maggioranza, né alla minoranza.
Do ragione al Consigliere Andrione quando dice che bisogna
affrontare insieme i problemi e l'ho detto anche nella mia modesta
e pur tanto contestata relazione. Credo quindi di aver scoperto che
persino il Capogruppo dell'Union Valdôtaine per certi versi
sostiene le stesse cose. Gli devo anche dare atto quando sostiene
che la minoranza non fa male, nel senso che certe volte fa
meditare. Io credo che questo sia estremamente vero.
Mi si potrà rispondere che è meglio meditare stando in
maggioranza e posso anche capirlo, ma probabilmente in questo
momento i nostri contraddittori hanno veramente bisogno di farsi
una bella meditazione, perché, se pensano che tutto ciò che è
successo ed intervenuto sia nato, come ha detto qualcuno, solo per
la caccia ai posti di potere, fanno una errata valutazione di
quanto è successo. Credo che certe volte, ed in questo caso parlo
in modo particolare per me, bisognerebbe anche avere l'umiltà
necessaria per riuscire a fare dell'autocritica. Con un po' più di
umiltà, probabilmente molte cose non sarebbero successe e molte
cose sicuramente non succederanno.
Non mi riferisco al discorso fatto ieri dal Consigliere Viérin,
perché preferisco ringraziarlo del modo in cui è intervenuto oggi:
un modo sicuramente più politico ed efficace. Mi auguro però che,
quando dice che questa Giunta può far perdere l'identità valdostana
alla Valle d'Aosta, si renda conto di dire cose di una gravità
eccezionale, che sarà poi chiamato a giustificare o quantomeno a
stabilirne la verità.
Ho già detto una volta in quest'aula, ma torno a ripetere per
coloro che non avessero sentito o fossero assenti, che essere
Valdostani non significa essere unionisti, così come essere
regionalisti non significa essere solo unionisti. Se così fosse, si
porterebbe avanti quanto accennava il Consigliere Riccarand
all'inizio del suo discorso, cioè una cultura a senso unico, che
noi contestiamo, perché non riteniamo valido che un popolo,
qualunque esso sia, viva e si nutra esclusivamente di una cultura a
senso unico; nel tempo, ciò potrebbe significare la morte di quel
popolo.
Consigliere Perrin, io non ho mai detto, né mi permetterei mai
di andare a dire che mi sono paragonato ad Emile Chanoux. Non mi
sarei mai aspettato un simile sospetto da lei, che ho sempre
considerato come una persona estremamente gentile e corretta. Io
non ho mai detto una cosa del genere.
Per i miei capelli bianchi, anche se pochi, e per l'ormai
decennale abitudine alla vita politica valdostana, posso dire che,
quando si parla di Emile Chanoux, all'interno dell'Union Valdôtaine
scatta un meccanismo che non si riesce più a comprendere, quasi che
Emile Chanoux fosse un personaggio di esclusiva competenza
dell'Union Valdôtaine. Credo invece che Emile Chanoux e le sue idee
servano a tutta la Valle d'Aosta e non ad un unico movimento.
Mi creda, Consigliere Perrin: anche in questo bisognerebbe avere
il coraggio di una certa umiltà. Che piaccia o no ai signori
Consiglieri, la mia cultura è forse impregnata da una certa matrice
cattolica, che considera parte integrante del proprio modo di
pensare il concetto di umiltà, anche se qualcuno crede il
contrario. Non creda che sia molto riverente per Emile Chanoux,
sentirsi paragonato a Gianni Bondaz o vedere che quest'ultimo è
paragonato a lui. E' un paragone che rifiuto nel modo più totale,
perché sarebbe vergognoso e, con tutta la serenità d'animo, posso
dire di essere rimasto esterrefatto quando ho sentito un sospetto
del genere, al punto che ora non ho parole per contrastare o
contraddire quanto è stato dichiarato.
Alcuni Consiglieri hanno fatto delle analisi abbastanza
veritiere sulle situazioni politiche, anche se in realtà sono stati
pochi.
Condivido buona parte di quanto ha detto il Consigliere Bich,
anche se alcune sue considerazioni mi sembrano un po' estemporanee,
e quello che ha detto il Consigliere Mafrica che ha spiegato le
ragioni e le valenze del programma e del bilancio.
Si dice che non abbiamo programma. Tengo però a precisare che il
programma era già stato presentato in questa stessa aula e, se ben
ricordo, non ha avuto alcun voto negativo, ma solo l'astensione da
parte di qualche gruppo. Ecco allora che, quando si dice che questo
bilancio non è confacente al programma, occorre che ciò venga
giustificato. Bene ha detto qualcuno, infatti, che ogni parte del
tabulato n. 8 fa esplicito riferimento al programma che è stato
approvato in quest'aula, senza alcun voto contrario.
Allora, la minoranza si è ovviamente astenuta, ma non ha avuto
neanche lei il coraggio di votare contro, per cui devo dire che
questo programma, malgrado alcune deficienze di cui si era parlato,
non era poi così deficiente da giustificare il voto contrario, ma
che poteva anche andar bene.
Se il programma andava bene allora e se ora il programma viene
rapportato al tabulato n. 8, credo di poter dire che siamo in
presenza di una contraddizione di termini, anche perché
dall'opposizione ho sentito tre tipi di valutazioni sul bilancio:
la prima è assolutamente negativa, la seconda è negativa ma solo
fino ad un certo punto, mentre la terza, come quella del
Consigliere Louvin, è assolutamente possibilista. A questo punto è
necessario che la minoranza si metta d'accordo...
(...Interruzione del Consigliere Voyat...)
... Consigliere Voyat, io ho ascoltato le tue parole nel più
assoluto silenzio; ti prego ora di ascoltare le mie. Può darsi che
tu non le condivida o che le rigetterai, ma abbi almeno la
compiacenza di ascoltare quello che io ho da dire.
Considerato il ruolo della minoranza, la invito ad esprimere un
unica valutazione sul bilancio: negativo, possibilista o mezzo
negativo e mezzo possibilista...
(...Interruzione del Consigliere Maquignaz...)
... Consigliere Maquignaz, io non sono voluto entrare in
polemica con te nel modo più assoluto, perché altrimenti avrei
potuto dirti delle cose che non ti avrebbero sicuramente fatto
piacere. Del resto, avevo già detto
"a priori"
che non era
mia intenzione fare polemica alcuna e questo lo dico perché tu, nei
nostri confronti, hai detto cose gravissime, bruttissime ed
assolutamente non condivisibili...
(...Interruzione del Consigliere Stévenin...)
... e non entro in polemica neanche con te, Consigliere
Stévenin, perché di solito si cerca di polemizzare con delle
persone con le quali è possibile fare un discorso politico.
Il Consigliere Rollandin ha parlato di questioni importanti e
ritengo opportuno cercare di dargli delle risposte. Il suo
intervento è stato, come al solito, molto puntuale ed ha parlato di
un progetto estremamente importante per la Valle d'Aosta, quello
della cablatura. Il progetto della Sirti è stato presentato e
valutato ed oggi siamo in attesa delle valutazioni della SIP, che
curerà la gestione dell'impianto. A lato della cablatura, infatti,
come il Consigliere Rollandin saprà certamente, c'è la creazione
del centro-servizi, che probabilmente ne costituisce la parte più
importante, visto che la posa del cavo di fibre ottiche è la cosa
più semplice da fare.
La SIP, insieme ad alcuni tecnici dell'Amministrazione, sta
esaminando il problema per condurlo a termine e per stabilirne il
costo. Occorre precisare, infatti, che i costi indicati all'atto
della presentazione del programma sono puramente ipotetici, anche
se attendibili.
Pertanto, non appena la SIP o la commissione che sta lavorando
ci farà conoscere le sue valutazioni, sarà nostra premura portarle
a conoscenza delle Commissioni consiliari competenti o addirittura
dello stesso Consiglio per consentire un esame approfondito del
problema.
Per quanto concerne la Conferenza dei Presidenti di Giunta, devo
riferire che è stato modificato il precedente organigramma e la
Valle d'Aosta è entrata come componente della Commissione per le
questioni istituzionali.
Veniamo al collegamento Aosta-Martigny. Se le cose andranno
secondo l'ottica che tutti auspichiamo, avremo di fronte uno dei
progetti più ambiziosi che la Valle d'Aosta potrà portare avanti e,
se sarà possibile, anche definire. A tutt'oggi la questione è in
una fase di elaborazione molto avanzata e siamo in attesa di una
risposta, che noi ci auguriamo positiva, da parte degli organi di
governo, perché qui, al di là del progetto e dei costi non certo
indifferenti, come potete ben immaginare, c'è un problema di
valenza politica nazionale, che concerne la possibilità o meno di
riuscire a privatizzare una linea ferroviaria di carattere
internazionale. Questo problema, purtroppo, non è di competenza
della Valle d'Aosta, ma è di competenza nazionale o, più
precisamente, governativa.
In ogni caso, se ciò dovesse verificarsi, visto che abbiamo
posto tutte le premesse utili allo scopo, ci troveremmo di fronte
al primo caso di privatizzazione di una linea ferroviaria, che
comporterebbe anche delle conseguenze sulla gestione di tale
linea.
A questa linea si stanno accodando - mi si passi il termine - i
Biellesi, che hanno un interesse non secondario e che, con il
nostro consenso, hanno dato mandato alla facoltà di ingegneria di
Trieste di studiare un raccordo o una bretella tra Ivrea e Biella,
attraverso un traforo sotto la Serra, che si collegherebbe ad Est
con Novara, garantendo alla Valle d'Aosta una duplice possibilità
di inserimento nel traffico commerciale, la prima verso Novara e la
seconda verso Santhià.
Come certamente saprete, stanno proseguendo i rapporti con la
Società Siemens, la quale, sempreché le cose si mettano nell'ottica
di definire un preliminare di accordo, dovrebbe fungere da capofila
di un consorzio di società che dovrà spendere quasi sicuramente una
cifra che, come mi è stato detto, si aggirerà intorno ai 5.000
miliardi. Si tratta di una somma di grande rilevanza, che la Valle
d'Aosta, da sola, non ha assolutamente la possibilità di
reperire.
Il Consigliere Rollandin ha parlato anche del Casinò. Io credo
che questo sia uno degli argomenti che meritano una discussione
"a latere",
cioè specifica per il futuro del Casinò, anche
perché, come voi sapete, alla fine del 1992, scade la concessione
per una delle due società.
In quest'ottica e sulla base delle valutazioni portate avanti
dall'attuale società concessionaria, relativamente al progetto
illustrato alla competente Commissione consiliare, la Giunta si è
mossa per avere un'idea o un'ipotesi di veridicità o meno di tutto
quel progetto, sia dal punto di vista economico e finanziario, sia
dal punto di vista urbanistico. Quel progetto, che era già stato
presentato
"temporibus illis",
è infatti di grandi
dimensioni e comporta valutazioni sul territorio, sul futuro della
cittadina di Saint Vincent e, nel complesso, anche sul futuro della
nostra Regione.
Sulla base di queste premesse e per disporre del supporto
tecnico di una società specializzata in questo settore, abbiamo
incaricato una grossa società italiana di consulenza di darci,
nell'arco di due mesi, delle risposte, sul progetto citato. Tali
risposte verranno valutate e potranno essere accettate o meno.
Poiché non voglio dilungarmi oltre, termino precisando che,
vostro malgrado, sono costretto a rifiutare l'accusa di mancanza di
visione complessiva di ciò che dovrà essere la Valle d'Aosta. Io
credo che questo discorso potrà essere fatto tra un anno e non per
fare a quella data valutazioni del tipo:
"Gli altri hanno fatto
bene... o male",
che io rifiuto, ma per una semplice ragione di
obiettività.
Basti pensare che il bilancio di quest'anno è stato predisposto
nel mese di ottobre, come del resto i signori Consiglieri sanno
benissimo, con ben poco tempo a disposizione per esaminare tutto
quello che si doveva fare. Ciò malgrado, siamo riusciti ugualmente
a presentare in Consiglio il programma triennale ed il bilancio
entro i tempi tecnici, come ha detto l'Assessore Lavoyer, che
ringrazio per la completezza delle sue risposte e per la passione
che ha messo nella stesura del bilancio, così come ringrazio tutti
i dirigenti dell'Amministrazione regionale, che hanno collaborato
al nostro sforzo, veramente difficile, visto e considerato che
molti di noi erano nuovi nella Giunta regionale, con tutte le
lacune che ciò può comportare.
Proprio perché non crediamo di essere dei "Superman", cerchiamo
di lavorare come siamo capaci, anche se forse in un modo che a
qualcuno non piace, ma lavoriamo sicuramente nell'interesse della
Valle d'Aosta.
si dà atto che alle ore 17,29 riassume la Presidenza il
Presidente Dolchi.
PRESIDENTE:
Ora si dovrebbe passare all'esame
dell'articolato. La proposta che faccio, e che negli anni passati
ha già ha trovato consenziente il Consiglio regionale, è quella di
esaminare il documento chiamato "Bilancio di previsione per l'anno
finanziario 1991", che, come voi sapete, deve essere portato a
conoscenza del Consiglio per le eventuali richieste di
chiarimenti.
Così facendo, abbiamo la possibilità di esaminare tutte le poste
del bilancio, senza essere interrotti dalle votazioni, mentre
sarebbe più complicato se seguissimo l'articolato delle due leggi,
perché, dopo ogni articolo che fa riferimento agli allegati,
dovremmo andare ad esaminare gli allegati prima di passare alla
votazione.
Propongo, pertanto, di esaminare assieme l'allegato, e quindi le
entrate, le uscite e gli allegati da 1 a 10, e quindi, dopo le
dichiarazioni di voto, di passare alle votazioni dei due
provvedimenti legislativi.
Ci sono obiezioni a questo modo di procedere? Bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK