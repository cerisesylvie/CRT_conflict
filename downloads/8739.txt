Consiglio Regionale della Valle d'Aosta - Oggetto del Consiglio n. 3240 del 25 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3240 del 25 novembre 1987 - Resoconto
OGGETTO N. 3240/VIII - SERVIZIO DI TELESOCCORSO -
TELECONTROLLO NELL'ASSISTENZA ALLE PERSONE SOLE, E IN PARTICOLARE
AGLI INABILI ED ANZIANI. (Interpellanza)
PRESIDENTE
: Do lettura del testo dell'interpellanza
presentata dal Consigliere Sandri:
INTERPELLANZA
Valutati positivamente i risultati dell'esperienza di
telesoccorso-telecontrollo nell'assistenza alle persone sole ed in
particolare agli inabili e agli anziani, con oltre 3.000 persone
collegate, 2.850 allarmi verificatisi nei due anni e mezzo di
attività, di cui il 37% relativi ad urgenze mediche, il 15%
relativi ad urgenze sociali e il 48% relativi ad urgenze
"psicologiche" e nove telefonate al mese per utente al centro
operativo su problemi non urgenti;
Sottolineato che la tranquillità offerta all'anziano da questo
servizio ha un estremo valore morale e notevoli e benefici effetti
nel ridurre il ricorso a più costose strutture pubbliche come
ospedali e centri protetti. Ad esempio nel periodo di attività del
telesoccorso solo il 2% tra gli utenti del servizio ha ritenuto
opportuno passare dall'assistenza domiciliare a quella
istituzionale;
Ricordato che in Valle d'Aosta il 13,3% della popolazione
all'1.1.1985 aveva più di 65 anni pari a oltre 15.000 persone, che
tale numero tende ad aumentare e che i costi (500.000.000 circa di
lire per 1.000 utenti) appaiono contenuti rispetto ai vantaggi
offerti dal servizio;
INTERPELLA
l'Assessore regionale alla Sanità ed Assistenza Sociale per
conoscere i suoi intendimenti sul problema dell'assistenza alle
persone sole, anziane o con problemi di autosufficienza.
PRESIDENTE:
Ha chiesto di illustrare l'interpellanza il
Consigliere Sandri, ne ha facoltà.
SANDRI - (N.S.):
Questa iniziativa rientra in una
attenzione che il Gruppo di Nuova Sinistra sta portando al fenomeno
dell'isolamento e delle difficoltà sociali delle persone inabili o
anziane. Uno dei primi punti su cui ci siamo ritrovati a dover fare
i conti è proprio questo problema dell'isolamento fisico che
comporta, da parte dell'anziano, una sensazione di insicurezza
continua. Questo vuol dire che la persona anziana, che per varie
motivazioni si ritrovi sola in casa per una parte della giornata o
per tutto il giorno, frequentemente elabora una sensazione di
abbandono che lo porta ad avere da una parte delle ripercussioni
psicologiche, talvolta anche fisiche o psicosomatiche, dall'altra a
ricorrere alle istituzioni per avere un conforto e una sicurezza
che sente mancare. Di qui la spiegazione di molti ricoveri in
strutture ospedaliere, di molti interventi dell'assistenza
domiciliare, di molte richieste di appoggio su strutture
protette.
Negli ultimi anni, in Europa, ma anche in Italia e in
particolare, a livello regionale, da parte della Regione Veneto -
ma esistono anche iniziative nelle Regioni Lombardia ed Emilia - è
stato fatto un esperimento di telesoccorso, cioè di dotare tutte le
persone sole di un dispositivo che, se messo in funzione con la
pressione del dito, lancia un allarme attraverso le linee
telefoniche ad una centrale che consente, in base ad una procedura
ormai ampiamente attestata e ben funzionante, di fare una serie di
interventi. Questa struttura ritelefona entro quaranta secondi: se
l'anziano risponde, comunica la natura dell'emergenza, se invece
non risponde, segue una seconda chiamata e interviene subito la
protezione civile per cui c'è l'intervento di polizia, carabinieri
e l'interessamento dei vicini di casa o di altre persone che, in
una scheda individuale di questa persona, sono segnalate per poter
intervenire.
In Veneto è stato fatto un esperimento, durato più di tre anni,
con oltre tremila persone collegate, in cui si è visto che la metà
degli interventi richiesti erano ampiamente dimostrati, non da una
esigenza psicologica di sentirsi qualcuno vicino, ma da interventi
medici, dall'infarto a traumi, o per urgenze di tipo sociale,
mentre il 48% erano interventi di tipo psicologico, altrettanto
importanti.
Questa esperienza ci è parsa particolarmente valida perchè
consente di far identificare da queste persone nel centro di
emergenza una struttura di riferimento non soltanto per l'occasione
particolarmente grave, ma anche per un colloquio, per una
chiarificazione, per la comunicazione di problemi. In effetti, è
estremamente positivo il fatto che parecchie di queste persone
telefonano al centro anche solo per avere delle informazioni, un
supporto, un apporto psicologico; si è registrato un numero di nove
telefonate al mese, cioè ogni utente telefona mediamente un paio di
volte la settimana per sentirsi meno solo, per sentirsi meno
abbandonato e quindi per avere quella sicurezza di vivere protetto
dalla società.
Questa iniziativa è parsa estremamente importante, sia dal punto
di vista dell'emergenza, sia da quello di dare una sicurezza
psicologica, e i dati positivi sono stati avvalorati anche dalla
diminuzione drammatica della ospedalizzazione, del numero di
affidamenti in centri protetti e anche dei costi dell'assistenza
domiciliare.
Considerando che gli ultra-sessantacinquenni in Valle d'Aosta
sono circa il 13,3% della popolazione, e di questi probabilmente un
otto-dieci per cento avrebbe bisogno di questo supporto, si
potrebbe fare la stima fra i 500 milioni, forse qualcosa di più,
per avere un centro con questo tipo di utenza, quindi un costo
assolutamente non eccessivo.
Per queste motivazioni, e soprattutto per la sensazione di
sicurezza e di protezione data da questo meccanismo, abbiamo
interpellato l'Assessore per conoscere al riguardo i suoi
intendimenti.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Comunico al Consiglio che è pronto ed è
già in distribuzione uno studio fatto al mese di giugno
sull'assistenza alle persone sole ed anziane in Valle d'Aosta.
Questo studio presenta il tipo di assistenza che è prestata
Comune per Comune, valuta anche la necessità delle istituzioni di
assistenza da fare nei diversi Comuni o nei diversi distretti, e
parla anche di quelle che possono essere le proposte per il
futuro.
Il problema del telesoccorso è sempre stato seguito dal nostro
Assessorato, che prima seguiva degli esperimenti che erano fatti da
Comuni della Lombardia, che poi sono stati abbandonati, e in
particolar modo ora seguiamo anche noi l'esperimento che è stato
fatto nel Veneto, che ha istituito questo servizio per tremila
persone su ottocentomila ultra-sessantenni. È uno studio che dovrà
essere trasmesso anche alle altre Regioni, per vedere la
possibilità di applicazione.
Quindi, non è che diciamo no a questo tipo di intervento;
abbiamo seguito già altri studi che poi sono stati abbandonati,
seguiamo con particolare interesse questo che sta andando avanti e
sta dando dei buoni risultati, tenendo presente la complessità di
applicare in Valle d'Aosta questo sistema.
Avevamo seguito degli esperimenti a livello di Comune, così come
ne avevamo seguiti anche altri a livello di USL, e gli unici che
avevano dato un minimo di risultato erano quelli a livello
comunale.
Se dovessimo instaurare questo sistema, dovremmo fare in Valle
d'Aosta circa 35 centri di ascolto 24 ore su 24, mettendo in moto
un sistema che parte dal medico di famiglia per arrivare ai servizi
di trasporto, ad un servizio di volontariato, di vicinato, così
come per tutti i servizi di assistenza.
Non siamo ancora pronti ad instaurare un servizio di questo
genere, ma abbiamo già creato in alcuni Comuni, in cui c'era un
numero rilevante di persone sole che abitavano in frazioni isolate,
dei centri in cui si raccolgono nel periodo invernale queste
persone per essere seguiti in questa stagione.
Comunque, non appena avremo studi validi e indicazioni su come
attuare un servizio di quel genere, sarà premura di questa Giunta
di poterne adottare uno.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Nessuno mette in dubbio la difficoltà
che comporta un servizio di questo genere, un servizio che però,
per la nostra Regione, considerando la dispersione territoriale dei
centri abitati, il che significa in molti Comuni avere anche 4-5-6
centri abitati - ha fatto notizia anche a livello nazionale il
Comune di Saint-Rhémy-Bosses, in cui nel vecchio e storico
capoluogo è rimasto un solo abitante - diventa un elemento
prioritario di assistenza sociale, oltre che sanitaria. E che
questo progetto sia valido, lo testimonia il fatto che la Regione
Veneto ha deciso di passare oltre la fase sperimentale e di
arrivare all'ampliamento graduale su tutto il territorio regionale
di questo tipo di intervento.
Quindi il giudizio che la Regione Veneto ha già dato su questa
sperimentazione è stato ampiamente positivo; mi consenta
l'Assessore di dirgli che forse le informazioni che gli sono state
date non sono perfettamente valide perchè, per una popolazione come
quella della Valle d'Aosta, i centri ipotizzabili sono forse
nell'ordine di 4-5, ma sicuramente ci si potrebbe organizzare in
maniera anche più ristretta con la tecnologia che esiste
attualmente, purchè esista una stretta collaborazione con i
Comuni.
Faccio una proposta: abbiamo approvato una legge sulle Comunità
Montane; credo che forse il livello di Comunità Montana, ad
eccezione probabilmente del Comune di Aosta, sia un livello
interessante cui delegare questo tipo di servizio e delegare questo
tipo di competenze. Mi sembra che l'importanza di questa cosa sia
stata ripresa bene dall'Assessore quando ha esemplificato che, in
alcuni casi particolarmente importanti, già oggi si deve fare uno
spostamento di queste persone, quindi si devono sottrarre al loro
ambiente familiare e portarle in centri in cui sia più facile
fornire un servizio di protezione sociale.
Quello che vogliamo è che questi fatti non debbano più
succedere; quello di poter vivere nel proprio paese natale, anche
se la storia lo ha spopolato è un diritto di tutti e
particolarmente sentito in questa Regione. Questo fenomeno non è
imputabile a nessuno, meno che mai a coloro che ancora difendono la
propria casa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK