Consiglio Regionale della Valle d'Aosta - Oggetto del Consiglio n. 2506 del 7 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula
Oggetto del Consiglio n. 2506 del 7 marzo 2002 - Resoconto
OGGETTO N. 2506/XI Impegno alla Giunta regionale a rivedere
le norme in materia di radiotelecomunicazioni. (Reiezione di
mozione)
Mozione Premesso:
- che la materia delle comunicazioni è puntualmente disciplinata
da norme nazionali;
- che la Legge regionale 21 agosto 2000, n. 31, relativa
all’installazione e all’esercizio di
impianti di radiotelecomunicazioni, attribuisce specifiche
competenze alle Comunità montane e al Comune di Aosta;
- che l’applicazione della legge regionale 21
agosto 2000, n. 31 appesantisce un procedimento amministrativo già
regolamentato con legge dello Stato e istituisce ulteriori
adempimenti rispetto alla normativa nazionale, privi di utilità
pratica e i cui oneri sono posti a carico dei gestori;
- che il Governo ha già impugnato avanti la Corte Costituzionale
le leggi regionali di Umbria e Marche, contrarie al buon andamento
dell’organizzazione
dell’amministrazione, contrarie a una disciplina
uniforme della materia su tutto il territorio nazionale e in
contraddizione con i piani nazionali di assegnazione delle
frequenze;
- che in sede di Conferenza Stato-Regioni è in corso
l’elaborazione di un provvedimento in grado di
fissare criteri omogenei per tutta l’Italia, allo
scopo di porre fine ai numerosi e confusi interventi degli enti
locali e delle stesse Regioni sulla materia;
tutto ciò premesso
Impegna
la Giunta regionale a rivedere la propria deliberazione n.
3566/2001, portando la materia all’esame della
competente commissione consiliare, al fine di rendere più snelle e
conformi ai principi nazionali le procedure amministrative
introdotte dalla Legge regionale 21 agosto 2000, n. 31.
F.to: Tibaldi - Frassy - Lattanzi
Président
La parole au Conseiller Tibaldi.
Tibaldi (FI)
L’applicazione della legge n.
31 dell’agosto 2000, relativa all'installazione e
all’esercizio di impianti di radiotelecomunicazioni,
sta creando non poche difficoltà e sta suscitando anche non poco
disappunto presso i gestori. Sui limiti di applicazione, ma anche
sui limiti oggettivi di questa legge, abbiamo già discusso
ampiamente - l’Assessore si ricorderà - quando la
stessa è stata portata all’esame di questo
Consiglio.
Il gruppo di Forza Italia ha presentato a tal uopo otto
emendamenti, dei quali solo uno accolto, emendamenti che volevano
sottolineare che c’è una normativa copiosa di
carattere nazionale in materia, alla quale si è aggiunta la
normativa regionale che sta prendendo corpo e applicazione
attraverso le delibere della Giunta regionale e attraverso quegli
enti competenti in materia, cioè comunità montane e Comune di
Aosta, i quali stanno portando avanti i dettami di questa legge e
stanno procedendo ad una prima opera di monitoraggio
dell’esistente sul territorio regionale.
Quando parlo di "esistente", mi riferisco alle postazioni di
radiotelecomunicazioni intese in senso lato, perché
nell’ambito dei gestori di telecomunicazioni bisogna
distinguere fra emittente pubblica - Radiotelevisione italiana -
emittenti radiotelevisive private e gestori della telefonia, per
intenderci: Telecom, Tim, Wind, Omnitel, e via dicendo.
L’applicazione di questa legge si sta rivelando
un macigno burocratico sulle spalle dei gestori, che sono stati
completamente ignorati in sede di elaborazione di questa norma, la
n. 31/2000, e che ora vengono chiamati in causa solamente per
provvedere a fornire una copiosissima documentazione alle comunità
montane e al Comune di Aosta, per mettere mano al portafoglio e
pagarsi tutti i diritti di istruttoria dei rilievi che dovrebbe
fare l’ARPA.
Presumo che siate a conoscenza che il Ministero delle
comunicazioni prevede di stanziare circa 75 miliardi, di cui 35 per
regioni e province autonome, per un progetto di rete nazionale per
monitorare i livelli di inquinamento elettromagnetico e per cercare
di razionalizzare e armonizzare questa materia, che è piuttosto
confusa già solo per la normazione nazionale che si è susseguita in
questi anni, e quindi per far sì che in tutte le regioni italiane
ci sia una medesima applicazione di principi e di adempimenti nei
confronti di tutti i gestori. Non so se l’Assessore
è a conoscenza di quelle che sono le procedure che stanno andando
avanti a livello di comunità montane e gli adempimenti richiesti
per ricostruire la situazione esistente.
Situazione esistente che è già stata ricostruita e monitorata
dal Ministero delle telecomunicazioni anni fa: tutti i gestori
hanno dovuto produrre chili di carta e spedirli a Roma per ottenere
le concessioni ministeriali, cioè per essere autorizzati ad
utilizzare frequenze radiotelevisive su tutto il territorio
nazionale. Ora la Valle d’Aosta, invece di
rivolgersi agli uffici ministeriali e chiedere copia di questa
documentazione, sta chiedendo ai gestori nuovamente carta, che deve
essere naturalmente suffragata da professionalità tecniche e
specifiche, cioè i gestori devono avere l’ausilio di
persone competenti in materia, e quindi spese.
Si richiede ai gestori di avere notizie sul tipo di antenne
installate, altezze del centro elettrico, guadagno, tilt
elettrico-meccanico, direzione del puntamento delle antenne,
dichiarazione della potenza fornita, diagramma dell'irradiazione
orizzontale e verticale, specificazione se
l’impianto antenne è già in esercizio per altre
emittenti, dati tecnici di eventuali ponti radio asserviti, dati di
emissione per ogni frequenza, polarizzazione, tutte informazioni
già trasmesse al ministero.
Poi, paradosso, si richiede addirittura di completare queste
documentazioni con dati topografici, cioè la corografia in scala da
1:5.000 a 1: 25.000 e la mappa in scala che evidenzi il punto di
installazione ed individuazione della zona circostante
all’impianto ripetitore e il censimento di tutte le
abitazioni presenti o in costruzione al momento della domanda, con
piani fuori terra e luoghi pubblici di accesso, in un raggio di
circa 300 metri. Non so se quando avete deliberato questi
provvedimenti amministrativi come Giunta, vi siete resi conto della
mole burocratica che avete addossato ai gestori.
Il bello è che questa legge è stata presentata come un momento
di "snellimento burocratico" ai sensi di quel principio di
alleggerire all'imprenditoria locale, e questo è comunque un
settore - anche se piccolo - da non trascurare
dell’economia locale.
Oltre a ciò, l’ARPA, ente strumentale della
Regione, istituzionalmente preposto al rilievo di fenomeni di
inquinamento elettromagnetico, ente che per queste funzioni
percepisce dei soldi regionali, chiede per ogni intervento da
effettuare cospicui diritti di istruttoria, cosicché i gestori, sia
i grandi della telefonia - Wind, Tim e Omnitel - sia i piccoli
gestori di emittenti radiotelevisive private, sono messi sullo
stesso piano, con un'evidente sperequazione, ma soprattutto con dei
carichi burocratici e finanziari ai quali devono far fronte, che
sono estremamente pesanti. Recentemente, il Comitato per la
prevenzione delle onde elettromagnetiche ha avuto la lodevole idea
- diciamo noi - di organizzare una tavola rotonda sul tema, dove si
è parlato a vasto raggio di queste problematiche, non solo di
quelle segnalate nella mozione, ma anche
dell’elettrosmog e delle prospettive di questo
settore e dell'incidenza dell’attività delle
radiotelecomunicazioni sulla salute umana.
Nel corso della tavola rotonda sono emerse diverse riflessioni:
ci è dispiaciuto vedere l’assenza
dell’Assessore regionale, che avrebbe potuto fornire
ragguagli in materia, ma soprattutto dimostrare che nei confronti
dei gestori la Regione pone una certa attenzione; visto che non lo
ha fatto in via preventiva, lo faccia almeno in via successiva! Non
so, Assessore, se mi spiego: non li avete considerati prima quando
la legge era in cantiere, li considerate adesso che devono mettere
mano al portafoglio e provvedere a questi adempimenti burocratici?
Non mi risulta che con tutte le altre categorie abbiate la stessa
sensibilità.
L’applicazione della legge n. 31/2000 cozzerà,
tra l’altro, con l’impianto normativo
statale sulla pianificazione delle radiofrequenze. La legge n.
31/2000 prevede siti attrezzati, una razionalizzazione urbanistica
che è anche in linea di principio condivisibile, ma che va a
cozzare contro le concessioni ministeriali, che sono
l’atto primario al quale i gestori devono
attenersi.
Allora, visto che esiste un ministero che ha già "spremuto" da
un punto di vista burocratico i gestori, chiedete questa
documentazione al ministero, non fatela riproporre agli stessi
gestori, e soprattutto fate in modo che l’ARPA, che
è un ente sovvenzionato con fondi regionali, possa provvedere
autonomamente ai rilievi del caso! Peraltro le comunità montane si
stanno avvalendo di competenze e di consulenze specifiche, che
potrebbero suggerire consiglio utili a chi deve applicare questa
legge.
Supponiamo che un domani venga ridisegnata la geografia delle
postazioni delle radiotelecomunicazioni in Valle
d’Aosta: questo nuovo piano non può essere applicato
tout court, se non è in sintonia con i dettami legislativi e
pianificatori nazionali, ove lo Stato in materia di
telecomunicazioni ha una competenza esclusiva. Altre leggi
regionali o altre delibere regionali sono state già oggetto di
impugnazione da parte dello Stato. Il Governo ha impugnato due
leggi, dell’Umbria e delle Marche, addirittura più
vessatorie di quella regionale valdostana, in quanto contrarie al
buon andamento dell'organizzazione
dell’amministrazione, contrarie a una disciplina
uniforme della materia su tutto il territorio nazionale e che
stabiliscono limiti fortemente contraddittori ai piani nazionali di
assegnazione delle frequenze.
In sede di Conferenza Stato-Regioni è in corso
l’elaborazione di un provvedimento di
armonizzazione; sappiamo anche che la recente legge nazionale n.
36/2001 e, in particolare, l’articolo 8 prevede che
vengano regolamentati anche gli elettrodotti, impianti che sono
stati completamente esclusi in sede di redazione della legge n.
31/2001, malgrado essi abbiano, sotto l’aspetto
dell’inquinamento, un'incidenza decisamente
superiore rispetto alle microonde radiotelevisive o
telefoniche.
Poiché questa materia è confusa e sta creando non pochi problemi
di applicazione, anche perché gli obiettivi della legge 31/2001 non
saranno assolutamente concretizzabili, chiediamo di rivedere
innanzitutto la delibera n. 3566, che incide pesantemente sulle
attività dei gestori, e poi riesaminare tutta la materia,
assegnandola alle competenti commissioni consiliari, al fine di
rendere più snelle e conformi ai principi nazionali tali procedure
amministrative.
Questa è, in sintesi, la richiesta che ci sentiamo di fare con
questa mozione, approfondendo e sottolineando aspetti che già
avevamo segnalato in sede di discussione di questa legge che, per
come è stata impostata, è dannosa e priva di alcun effetto utile
per conseguire gli obiettivi che la stessa si prefiggeva.
Président
La discussion est ouverte. A défaut de requêtes
d’intervention, la discussion est close.
La parole à l’Assesseur au territoire, à
l'environnement et aux ouvrages publics, Vallet.
Vallet (UV)
Devo dire che questa mozione, di per sé, è un
po' contraddittoria fra premesse e deliberato, perché da una parte
si critica - ed è il caso delle premesse - con affermazioni che
sono anche in parte assolutamente non condivisibili e qualche volta
neanche vere - e andrò a spiegare il perché - la legge n. 31/2000,
e poi si chiede di rivedere la delibera n. 3566/2001 che non norma
e non regola assolutamente niente perché è già tutto normato dalla
legge, ma semplicemente introduce le tariffe da corrispondere per
un servizio che l’ARPA svolge e che alla fine svolge
- ma questa è un'opinione personale - rispetto ad un'attività
privata che può provocare anche danni alla salute, per cui non si
vede perché debba essere pagato dall’ente pubblico
questo servizio prestato a privati. Ma le opinioni possono essere
diverse.
La legge n. 31/2000 non appesantisce il procedimento
amministrativo previsto dalla normativa nazionale, anche perché,
per quanto riguarda le autorizzazioni, la legge nazionale
semplicemente demanda e assegna alle Regioni la competenza di
normare in materia.
Non voglio entrare adesso nell’approfondimento di
aspetti tecnici, che peraltro mi vedrebbero anche imbarazzato nel
senso che sicuramente non possiedo le competenze tecniche
necessarie, ma il fatto che la documentazione che è richiesta
dall’allegato annesso alla legge n. 31 possa essere
in qualche modo una documentazione particolarmente complessa e che,
ai nostri fini, possa essere semplificata, questo non inficia
assolutamente quella che è e rimane la validità della legge.
Perché? Questa legge non complica, ma a regime va a semplificare
le procedure per le autorizzazioni, in quanto ha per scopo la
dotazione da parte delle Comunità montane del piano dei siti: piano
dei siti che non contrasta e non può assolutamente contrastare con
il piano delle radiofrequenze definito e approvato dallo Stato.
Il Consigliere Tibaldi si legga l’articolo 7
della legge n. 31 e vedrà che i piani devono essere coerenti e
quindi devono rispondere a quanto previsto nei piani di
assegnazione delle frequenze definite in campo nazionale. Nel
momento in cui ci saranno i piani, non ci sarà più bisogno di avere
alcuna autorizzazione e quindi quale maggior semplificazione? Certo
che per arrivare alla messa a regime della legge, è necessario un
primo approccio, che non può passare se non attraverso la
fotografia e la messa a norma dell’esistente.
Mi rendo conto che questo è un passaggio che può aver creato e
che crea delle difficoltà, in questo senso ho avuto occasione di
incontrare i gestori; pertanto, sono disponibilissimo ad
approfondire nel merito tecnico, con l’aiuto delle
strutture, e verificare se ci sono modi per alleggerire queste
questioni. Però attenzione, qui abbiamo introdotto una normativa
che va a regolare un settore, rispetto al quale non voglio dire ci
fosse la giungla, ma quasi: da questo punto di vista è
comprensibile la difficoltà dei gestori, ma è una normativa i cui
obiettivi di tutela e di salvaguardia sia per la parte
urbanistico-paesistica che per la tutela della salute, vanno tenuti
in considerazione.
Concludo dicendo che da parte mia c’è tutta la
disponibilità ad approfondire tale questione che, per essere
approfondita, ha bisogno del supporto di tecnici e deve essere
affrontata in commissione. Pertanto, se il Consigliere Tibaldi e i
suoi colleghi di Forza Italia concordano, potremmo chiedere al
Presidente della IV o della III Commissione o di tutte e due, di
farsi carico della questione, iscrivendo all’ordine
del giorno dei lavori della Commissione
l’approfondimento della materia. A fronte di questo
mio impegno, chiederei quindi ai Consiglieri di ritirare la
mozione.
Président
Il y a une proposition de la part de
l’Assesseur de report en commission.
La parole au Conseiller Tibaldi sur cette proposition.
Tibaldi (FI)
Le commissioni da coinvolgere dovrebbero
essere almeno quattro, perché la seconda si occupa di
radiotelecomunicazioni e informazione, la terza di territorio, la
quarta di sviluppo economico e la quinta di salute, che sono tutti
settori che devono essere interessati. È solo per farvi notare che
la materia non si risolve demandando la competenza a pochi
soggetti; noi, già a livello di dibattito su questa legge, avevamo
chiesto perché la V Commissione, che si occupa di salute, non era
stata chiamata in causa, ma non avevamo avuto alcuna risposta;
quindi, se si volesse fare un approfondimento completo, dovremmo
coinvolgere almeno quattro commissioni.
Le risposte dell’Assessore sono alquanto deboli,
perché non hanno sostanza.
Sulla tutela della salute del cittadino, questa legge ha una
gravissima lacuna: non disciplina gli elettrodotti. Perché gli
elettrodotti non sono stati inseriti in legge, come venne fatto
invece in Liguria, la cui legge antecedente alla n. 31/2000
prevedeva la normazione di questi impianti? A maggior ragione
adesso che è la DEVAL che li gestisce, e quindi c’è
anche una pertinenza regionale tutt’altro che
irrilevante!
Se vogliamo poi fare una dissertazione su quelli che sono i
danni da elettrosmog, si potrebbe citare un organo autorevole, che
è l’Agenzia internazionale delle ricerche sul
cancro, a sua volta citata dall’ex Ministro della
sanità Veronesi, che afferma che su 78 cause sicure di cancro non
c’è l’elettrosmog e non
c’è neppure fra i 68 agenti probabili. È una
citazione autorevole, è un'affermazione che non viene da una parte
politica, ma da un organo scientifico che affronta questa materia
quotidianamente. La legge n. 31/2000 sarà comunque da rifare,
perché gli elettrodotti non possono essere esclusi da questa
norma.
Non è vero poi, Assessore, che non si appesantisce la burocrazia
a carico dei gestori, perché tutto ciò che ho menzionato prima è la
chiara testimonianza che i gestori sono subissati da oneri, da
carta e da spese. Allora, noi dobbiamo conciliare due principi: la
tutela della salute umana, principio imprescindibile, ma anche la
salvaguardia dell’attività di chi, con non poca
difficoltà, quotidianamente cerca di garantire la sopravvivenza di
un'attività economica, che costituisce un momento di libertà di
manifestazione del pensiero.
La legge n. 31/2000 è gravosissima per i gestori, poiché chiede
una quantità industriale di documenti, già presentati a suo tempo
al Ministero delle comunicazioni e
all’Authority.
Non era più semplice rivolgersi a questi uffici per chiederne
copia, in quell'ottica di collaborazione e di colleganza
istituzionale che dovrebbe esserci fra Stato e Regione? No, avete
preferito gravare i gestori di un onere in più, tanto pagano loro
il conto! La documentazione richiesta non è affatto semplificata e
mi viene un dubbio anche sulle consulenze affidate a specialisti
per individuare un iter più leggero, quando addirittura nella
pianificazione del Comune di Aosta è stato dimenticato un sito,
tant’è che c’è un ricorso di un
privato presso il TAR.
È stato clamorosamente dimenticato un sito, un traliccio alto
dodici metri: ma con quale attenzione questi tecnici e questi
specialisti hanno censito il territorio? Eppure le strutture
comunali e regionali dovrebbero avere persone in grado di lavorare
con competenza e professionalità, così come le strutture regionali
e comunali e delle comunità montane, che sono ricche di personale,
potrebbero assolvere loro ad impegni che invece sono scaricati sui
gestori, perché ci sono (o dovrebbero esserci) persone competenti
in materia urbanistica, sanitaria e legislativa.
Invece no, tutto ritorna a carico dei gestori! Allora mi chiedo
a cosa servono questi dipendenti pubblici, Assessore; le sue
strutture regionali a cosa servono a livello urbanistico, se il
censimento del territorio, con tutti gli edifici privati e non,
deve essere effettuato dai gestori nel raggio di trecento metri?
Assessore, facciamo lavorare anche questi uffici pubblici!
Questa legge a regime si risolverà in un nulla di fatto.
L’unico aspetto positivo potrà essere un censimento
dell’esistente, ma che sarà costato moltissimo ai
gestori. Censimento dell’esistente e basta, perché
la concretizzazione dei siti attrezzati non è così facilmente
realizzabile. Ripeto, così come è impostata questa legge non darà
senz’altro i frutti sperati; creerà, invece, come si
sta verificando, non pochi disagi e molto malcontento.
Assessore, le consiglio di ascoltare qualche gestore e di
partecipare a tavole rotonde organizzate da enti e associazioni
varie, perché il disappunto è veramente elevato. Ci auguriamo che
ci sia questa attenzione, che l’Assessore ha detto
di voler rimandare a qualche commissione, anche se non abbiamo
ancora ben capito quale.
Non ritiriamo però la mozione. Se effettivamente volete dare una
dimostrazione di sensibilità nei confronti di queste problematiche,
non vedo perché dobbiamo oggi ritirare questa mozione. Siete
liberissimi di non votarla e di assumervi le relative
responsabilità.
Président
Je soumets au vote la motion:
Conseillers présents: 28
Votants: 5
Pour: 5
Abstentions: 23 (Agnesod, Bionaz, Borre, Cerise, Charles Teresa,
Comé, Cottino, Cuc, Ferraris, Fiou, La Torre, Louvin, Marguerettaz,
Martin, Nicco, Ottoz, Pastoret, Perrin, Perron, Praduroux, Rini,
Vallet, Viérin D.)
Le Conseil n’approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK