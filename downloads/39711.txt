Consiglio Regionale della Valle d'Aosta - Oggetto del Consiglio n. 2803 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2803 del 20 giugno 2017 - Resoconto
OGGETTO N. 2803/XIV - Interrogazione: "Situazione degli
organici del servizio trasporto infermi".
Rosset (Presidente)
- Punto n. 8 dell'ordine del giorno.
Ha chiesto la parola l'Assessore Bertschy per la risposta; ne ha
facoltà.
Bertschy (UVP) -
Colgo l'occasione per intervenire in
replica a quanto segnalato dal Consigliere Guichardaz, il quale
nella precedente interpellanza giustamente diceva che io avevo
negato delle segnalazioni sui lavoratori interinali. La mia è stata
una risposta - probabilmente non avevo compreso la domanda -
proprio relativa alla segnalazione del trasporto infermi. È
corretto quello che ha segnalato, ma la mia non è stata una
risposta generale sul servizio, bensì relativamente a quel
servizio, di questo non avevo segnalazioni. Solo per precisare.
Rispetto alla situazione degli organici del servizio trasporto
infermi, su questo servizio nell'ultimo periodo ha inciso in
maniera particolare quanto accaduto a livello nazionale all'ente
Croce Rossa Italiana, che ha visto un percorso di dismissione che
ha influito in generale sui servizi, soprattutto perché la
normativa nazionale che prevedeva la possibilità di integrare, più
che altro di assorbire all'interno delle aziende il personale
assunto a tempo indeterminato, non ha visto una sua applicazione in
Valle d'Aosta, dato che il personale della nostra Croce Rossa Valle
d'Aosta era tutto assunto a tempo determinato. Questa previsione,
che tra l'altro avrebbe permesso anche un risparmio per l'azienda
perché gli oneri sarebbero stati a carico del Ministero
dell'economia e delle finanze, per la nostra azienda non è stato
possibile, salvo la stabilizzazione di un rapporto di lavoro,
avvenuto con recente sentenza del Tribunale di Aosta, che vedrà in
questa prima fase, dal 1 luglio, il transito in mobilità di un
dipendente che aveva fatto causa. Per tutti gli altri lavoratori
che fornivano i loro servizi attraverso la convenzione tra azienda
e CRI, il lavoro è scaduto il 28 febbraio 2016 e dal 1 marzo 2017 è
stata siglata una nuova convenzione, che però ha potuto
ricomprendere solo personale volontario; questo ha pertanto ridotto
l'attività di servizio. Da questa situazione è derivata l'esigenza,
per quanto riguarda la nostra azienda, di reperire risorse e di
reclutarle alle proprie dipendenze. È stato pertanto previsto, in
una prospettiva futura, un concorso per dodici persone che è stato
approvato nel piano delle assunzioni e dal quale sono stati
stabiliti i criteri attraverso la deliberazione di Giunta della
primavera scorsa. Nelle more dell'applicazione di questo concorso,
l'azienda si è riferita alla Randstad - società che presta servizio
di lavoro interinale - per avere alle proprie dipendenze dodici
lavoratori con profilo di autista soccorritore da arruolare in una
prima fase (1 marzo 2017 - 31 maggio 2017). La società Randstad ha
indicato all'azienda quindici risorse complessive e tra questi
quindici nominativi figuravano otto ex dipendenti a tempo
determinato della Croce Rossa Italiana. Per selezionare questi
quindici nominativi da arruolare in azienda è stato utilizzato in
primo luogo il criterio dei cinque anni di anzianità, requisito tra
l'altro previsto per l'assunzione e per l'ammissione al concorso e,
in secondo luogo, atteso che solo nove dipendenti su quindici
possedevano tale requisito, il criterio della maggiore anzianità di
servizio complessivamente prestato. Sulla base di questo secondo
criterio sono stati selezionati tre lavoratori fino ad arrivare al
numero di dodici. L'azienda segnala che in questa prima fase era
stato compiuto un errore, poi corretto in autotutela. Anche su
questo ho chiesto di fare delle verifiche.
Scaduta la prima convenzione del 31 maggio, se n'è fatta una
seconda che va dal 31 agosto 2017, data questa che dovrebbe
permettere di espletare il concorso del quale abbiamo parlato. In
questa seconda chiamata si sono iscritte anche altre figure che
rispetto alle precedenti hanno i requisiti, conseguenza del corso
attivato il 21 giugno 2013 dall'Amministrazione regionale. C'è
quindi stata un'integrazione a questi
curricula
previsti e,
rispetto a questa nuova situazione, azienda e dirigenza
dell'Assessorato hanno valutato di dare importanza anche
all'attestato di qualificazione, oltre al requisito di anzianità
dei cinque anni, che continua ad essere quello che guida
l'assunzione limitata a questo periodo di tre mesi attraverso il
lavoro interinale. Sono stati rinnovati nove contratti di lavoro
che hanno il possesso dei cinque anni di servizio. Nei nuovi
contratti vi sono anche coloro che, pur non avendo i cinque anni di
esperienza, sono in possesso del predetto attestato di
qualificazione professionale; questo permette all'azienda di avere
comunque in disponibilità personale con una qualifica ancora più
ampia. Come detto, i suddetti rapporti di lavoro si concluderanno
entro il 31 agosto 2017.
La seconda domanda chiede: "in caso affermativo a chi devono
essere attribuite le responsabilità di eventuali negligenze in
ordine all'assunzione di personale non in possesso dei previsti
requisiti professionali". È chiaro che non si tratta di assunzioni,
ma di contratti di regime di somministrazione. Il discorso che
faceva prima rispetto ai contratti a tempo determinato mi trova
assolutamente d'accordo, perché anche qui è necessario migliorare
la trasparenza della possibilità di accesso al lavoro. È una
situazione contingente per la quale sono state fatte delle
valutazioni da parte dei rispettivi dirigenti, che si conclude ad
agosto e che avrà necessità di trovare una prima soluzione nel
concorso. Comunque rispetto a questo non esistono criteri. Il
criterio dell'anzianità ne è sicuramente uno; quello di avere una
qualificazione di servizi, e anche di rispettare coloro che si sono
comunque formati nel tempo, ne è un secondo. Se dovesse perdurare
questa situazione, ho chiesto comunque alla Direzione generale di
stabilire con trasparenza quale sarà eventualmente l'assegnazione
del contratto lavoro somministrato nel caso in cui il concorso non
darà questa possibilità di risposta. Sicuramente c'è un'evoluzione,
il tutto dovrà essere fatto in piena trasparenza, anche per
rispetto di coloro che attendono delle risposte.
Terza domanda: "qual è la reale situazione degli organici del
servizio di trasporto infermi, quali le esigenze per i prossimi
anni e come sarà affrontato da parte dell'azienda il problema delle
più volte lamentata carenza di professionisti del settore". Intanto
ad oggi sono in servizio ottantanove dipendenti di ruolo con il
profilo di autista soccorritore di ambulanza e ci sono diciassette
posti vacanti. Direi che il problema in questo periodo affrontato è
stato, soprattutto dopo gli anni di blocco questo concorso
permetterà di dare una prima risposta. A nostro avviso, però, tale
risposta dovrà essere completata - su questo si può anche aprire
una discussione - con un percorso trasparente per permettere a
coloro che oggi non hanno il criterio principale dei cinque anni di
servizio di poter partecipare al concorso, e di maturare - se
disponibili e se intenzionati - l'anzianità necessaria, sempre che
a livello nazionale questo requisito non venga modificato, perché è
un requisito pesante. È difficile maturare un'anzianità di servizio
se non si può operare nel settore nel quale questo si può
verificare. È pertanto un percorso che va governato con
trasparenza, anche per rispetto di tutti coloro che in questi anni
si sono dati disponibili, nella loro attività di volontari, per
supplire alle difficoltà e alle carenze evidenziate.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
Assessore, lei ha citato
l'interpellanza del 4 maggio e adesso capisco perché la risposta è
negativa rispetto agli organi di controllo, ma conferma l'idea che,
oltre che la Corte dei Conti, il Ministero del lavoro e altri
organismi, forse un po' più di attenzione alla gestione di queste
cose ce la dovete mettere voi. Spero che il vostro Direttore
generale adesso si ponga in atteggiamento di vigilanza, perché lei
ha raccontato una situazione in modo poco chiaro per i più che ci
ascoltavano; non so se la scritta lei o ha cercato di elaborarla,
ma è un "paciocco" infinito.
Ho provato a mettere giù uno specchietto e devo dire che alla
fine ci ho quasi rinunciato, perché il 1 marzo 2017 sono stati
assunti in dodici (personale in continuità con la Croce Rossa) di
cui - così mi dicono - otto con più di cinque anni, quattro con
meno di cinque anni. Dopodiché l'Ufficio del personale - nella
persona del suo dirigente o di non so che cosa - si accorge, il
giorno che questi prendono servizio, che due non avevano i
requisiti. Sono due o quattro? Uno... no, sono due. Mi danno due
nomi di queste persone che sono state sostituite da altre due, di
cui una aveva più di cinque anni di esperienza - che è l'esperienza
necessaria - ma uno ne aveva meno di cinque.
Intanto io voglio capire perché facciamo cominciare a lavorare
delle persone, a presentare i documenti, e poi le mandiamo a casa
con il solito stile dell'Ufficio del personale, senza neanche una
scatola di cioccolatini, dicendo che ci siamo sbagliati in
autotutela. Che è l'autotutela? Tu impegni le persone quantomeno
fino a giugno e le sostituisci con altre che però, pure loro, non
hanno gli stessi requisiti, perché pare che uno abbia più di cinque
anni e l'altro ne abbia di meno. Poi il 1 giugno 2017 ne mandiamo
via due di quelli assunti precedentemente, che probabilmente non
avevano i requisiti dei cinque anni. Ne prendiamo tre che non hanno
proprio i cinque anni, ma hanno l'attestato del corso e non hanno
nessun tipo di esperienza. Sempre il 1 giugno uno di questi che non
ha i cinque anni, ma che era nella Croce Rossa, viene rinnovato
fino ad agosto. Dopo ci ho rinunciato, giuro! L'errore è ammesso ed
è umano, perseverare veramente diventa caratteristica di questa
USL. Si persevera in un comportamento superficiale che denota che
vi sono dei dirigenti e delle strutture che se ne fregano dei
lavoratori. Questo è un esempio. L'esempio delle ausiliarie che le
facevo prima è un altro esempio, e via dicendo. Non vorrei che in
mezzo a tutta questa vicenda qualcuno fosse intervenuto per altre
situazioni, perché mi sembra talmente marchiana - mandiamo via
delle persone, le assumiamo senza requisiti, ne mettiamo delle
altre, uno con i requisiti e l'altro senza - che non posso pensare
che la dirigente abbia fatto tutto da sola; si sarà fatta aiutare
in questo pandemonio che ha creato fino adesso.
Io penso che vada fatto un ragionamento serio. Non possiamo
continuare a prorogare contratti di un mese o di due, glielo dicevo
già la volta scorsa. Adesso abbiamo diciassette posti vacanti di
operatori tecnici autisti d'ambulanza, come li vogliamo chiamare,
perché anche qua poi, per confondere un po' le acque, li destiniamo
ai servizi secondari, qualcuno si chiama "autista soccorritore",
l'altro "autista di ambulanza", di cui credo dodici, se non erro,
sono quelli della Croce Rossa che comunque facevano funzioni
integrative. Mi piacerebbe capire se questi diciassette devono
essere integrati dei dodici per arrivare a ventinove, perché i
dodici della Croce Rossa hanno fatto venire meno un pacchetto di
servizi che prima facevano.
Qua stiamo arrivando ad una situazione, per l'incapacità di chi
doveva gestire - perché io continuo a dire che c'è l'incapacità di
chi doveva gestire - per cui abbiamo la
deadline
del 31
agosto, e il 31 agosto si aprirà nuovamente, per l'ennesima volta,
il dramma di come fare a sostituire e a recuperare il personale.
Allora o qua ci mettiamo seriamente a cercare di capire, visto che
i requisiti dell'anzianità dei cinque anni sono vincolanti - e lo
sono, perché la normativa sugli interinali dice che costoro sono
trattati da un punto di vista stipendiale allo stesso modo dei
dipendenti assunti a tempo determinato e indeterminato - o
altrimenti ci troviamo ad agosto con la stessa situazione. Speriamo
almeno che il concorso riesca a racimolare qualche dipendente,
perché altrimenti ci ritroveremo entro la fine dell'anno senza
personale che possa fare i turni nel "118".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK