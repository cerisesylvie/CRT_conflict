Consiglio Regionale della Valle d'Aosta - Oggetto del Consiglio n. 2002 del 21 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Centri storici
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2002 del 21 giugno 2006 - Resoconto
OGGETTO N. 2002/XII - Situazione di degrado di un edificio nei
pressi del palazzo sede dell'Amministrazione regionale.
(Interrogazione)
Interrogazione
Venuti a conoscenza dello stato di degrado di un
garage-magazzino posto nei pressi di palazzo regionale tra la casa
natale di
Jean Baptiste De Tillier e quella di
Anais
Ronc Desaymonet accompagnato dalla presenza di macerie e di enormi
cassoni stracolmi di materiale pubblicitario di Forza
Italia;
i sottoscritti Consiglieri regionali
Interrogano
la Giunta regionale per conoscere:
1) come mai si sia potuta configurare una tale situazione di
degrado nel pieno centro del capoluogo regionale, adiacente alla
massima istituzione della nostra comunità e alle dimore di così
illustri personalità della nostra storia;
2) se siano stati fatti dei sopralluoghi per accertare
l'eventuale presenza di amianto, in particolare delle coperture del
tetto degradato, tenuto conto del rischio cancerogeno di tale
sostanza per gli abitanti del quartiere e più in generale per i
passanti;
3) se vi siano iniziative in accordo con l'amministrazione
della città di Aosta per giungere rapidamente ad una
riqualificazione di tale edificio.
F.to: Sandri - Fontana Carmela
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - La prima notazione che mi tocca fare in merito a
questa interrogazione è che ci confrontiamo con una problematica
che ha riferimenti nel diritto privato, nel senso che si tratta di
un edificio privato nel centro della città di Aosta sul quale
l'Amministrazione regionale ha assoluta incompetenza. In
riferimento a quanto previsto dal Regio decreto n. 1265, "Testo
unico delle leggi sanitarie", peraltro spetta al Sindaco, in quanto
autorità sanitaria locale, la vigilanza sulla salubrità degli
aggregati urbani. Ancora: sempre con riferimento al decreto
legislativo n. 152/2006, compete sempre al Sindaco di disporre con
ordinanza nei confronti di soggetti che hanno depositato in modo
incontrollato rifiuti nei confronti di proprietari del terreno in
cui gli stessi risultano depositati, la rimozione, l'avvio e lo
smaltimento e il recupero dei rifiuti di cui trattasi. Spetta
ancora al Sindaco di agire in via sostitutiva qualora vi fosse
inerzia da parte dei privati. Fatti salvi eventuali approfondimenti
dell'ARPA, che potranno essere richiesti se del caso per accertare
l'eventuale presenza di rifiuti pericolosi per la salubrità
pubblica, quindi ogni azione in merito a questa questione afferisce
al proprietario dell'edificio e al Comune di Aosta.
Detto questo, mi sono preoccupato per dare una risposta più
completa di interpellare il Comune di Aosta e chiedere se avevano
degli elementi istruttori, o se c'erano delle indicazioni circa le
prospettive future, perché ribadisco l'Amministrazione regionale di
fronte a questo problema è assolutamente incompetente. Mi è
arrivata una risposta da parte del Comune nella quale si dice che
un piano urbanistico di dettaglio esteso all'intera area è stato
presentato dal proprietario ed è stato approvato con deliberazione
del Consiglio comunale n. 183/2003. L'intervento è previsto in due
fasi, di cui la prima è in corso e riguarda l'edificio al catasto
foglio n. 40, per il cui risanamento è stata rilasciata concessione
edilizia in data 7 giugno 2004. La figlia del proprietario,
residente in Piemonte, contattata telefonicamente ha assicurato che
provvederà ad inviare un fax con il quale darà garanzia per l'avvio
prossimo dei lavori di messa in sicurezza delle parti pericolanti e
delle porzioni in amianto.
Président - La parole au Conseiller Sandri.
Sandri (GV-DS-PSE) - Effettivamente l'Assessore non sbaglia a
dire che questa interrogazione è un po' al limite delle competenze
della Regione. Diciamo che avevo puntato molto su due concetti: il
primo, c'è un edificio storico di mezzo e non di secondo piano,
perché è la casa natale di Jean Baptiste De Tillier, fra l'altro
corredata di una bellissima pianta che si dice sia stata piantata
dallo stesso storico; poi perché è in un punto fondamentale delle
nostre istituzioni, perché è vicino al Palazzo regionale. Sono
soddisfatto perché, fra le tante cose negative che c'erano lì,
anche questo abuso di deposizione di materiale propagandistico dopo
l'interrogazione è stato ripulito ed è stato trasferito alla
raccolta differenziata, quindi un primo punto l'interrogazione lo
ha "portato a casa".
Dal punto di vista della rimessa in sesto di questo angolo
fondamentale del nostro capoluogo e di tutta l'area che circonda il
palazzo, penso si debba avere una particolare attenzione perché non
è l'unico tratto un po' degradato esistente intorno al Palazzo
regionale, quindi credo sia importante fare insieme al Comune di
Aosta una riflessione per riqualificare l'area; se poi c'è anche un
problema, come in questo caso, di bonifica dall'amianto a maggior
ragione perché l'amianto è cancerogeno, l'amianto purtroppo
abbandonato nel tempo rilascia questo particolato che finisce nei
polmoni e provoca le lesioni progressive. Mi fa piacere che vi sia
da parte dei proprietari l'attenzione di "prendere in mano" la
cosa, ma chiedo che si voglia arrivare, rispetto a queste piccole
aree esistenti fra Palazzo regionale e via de Tillier, ad un'opera
totale di riqualificazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK