Consiglio Regionale della Valle d'Aosta - Oggetto del Consiglio n. 623 del 26 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 623 del 26 maggio 2021 - Resoconto
OGGETTO N. 623/XVI - Interpellanza: "Azioni a sostegno
dell'inclusione scolastica degli alunni con disabilità durante la
sospensione della didattica in presenza".
Bertin (Presidente)
- Punto all'ordine del giorno n. 34.
Per l'illustrazione dell'interpellanza, passo la parola al
consigliere Manfrin.
Manfrin (LEGA VDA) -
Con la presente interpellanza
intendo raccontare una vicenda che anche qui di edificante
purtroppo ha ben poco. Il 15 aprile - questa interpellanza
purtroppo arriva con un pochino di ritardo - abbiamo appreso la
notizia secondo la quale un dirigente, più precisamente il
Dirigente dell'Einaudi, aveva chiesto il rientro in classe di
alcuni studenti di seconda e terza media per il supporto ai loro
compagni con difficoltà. Avevo personalmente apprezzato e condiviso
questa iniziativa, che mirava ad abbattere concretamente le
barriere che, purtroppo, questa direi terribile dannatissima
didattica a distanza ormai ha creato fra gli studenti e in generale
fra tutte le persone che hanno voglia di un minimo di socialità,
ovvero questa distanza che si è creata fra gli alunni, senza alcuna
problematica, che sono confinati a seguire le lezioni in remoto,
mentre quelli con disabilità o difficoltà confinati in classe,
quasi ghettizzati, certo sicuramente favoriti dalla didattica in
presenza ma di certo isolati all'interno delle classi vuote.
L'iniziativa del Dirigente era ed è tutt'ora in linea con le
misure compensative che sono state disposte dal Ministero
dell'istruzione e che danno la possibilità di formare piccoli
gruppi di 7-8 studenti per classe proprio per evitare questa
ghettizzazione e quindi permettere, nonostante i limiti della zona
rossa, a questi gruppi di potersi recare in classe con il supporto
relazionale con i ragazzi con disabilità o con altre difficoltà.
Una logica che in questo caso è assolutamente evidentemente
inclusiva che in Valle d'Aosta viene già praticata in molte scuole,
ma che si è purtroppo scontrata con un nemico insospettabile.
Gli insegnanti infatti - e qui cercherò di essere molto preciso
anche attenendomi a quella che è stata la loro comunicazione agli
organi d'informazione, perché si sono dimostrati particolarmente
suscettibili - hanno giudicato le disposizioni del Dirigente non
confacenti al corretto iter così come riportato dal loro comunicato
stampa che vado a leggervi: "la circolare del Dirigente datata 8
aprile 2021 relativa ai piccoli gruppi e che dava seguito al
decreto-legge n. 44 del 1° aprile 2021 e la possibilità, se e dove
applicabile, di svolgere l'attività in presenza per mantenere le
relazioni educative e l'effettiva inclusione scolastica degli
alunni con disabilità e con bisogni educativi speciali, è stata
inviata il 9 aprile 2021 ai genitori delle classi seconde e terze e
contemporaneamente ai docenti delle classi seconde e terze della
scuola secondaria per ragioni di tempo ma non a tutto il collegio
docenti. I docenti delle istituzioni hanno quindi ritenuto
opportuno chiedere una riunione straordinaria dell'intero Collegio
per potersi confrontare ed esprimere in merito alle iniziative
didattiche da intraprendere. Durante tale riunione svoltasi il 14
aprile 2021, in prospettiva di una prossima zona arancione, i
docenti si sono espressi a maggioranza a favore del ricorso
temporaneo alla didattica a distanza non come soluzione ottimale in
assoluto, ma come male minore in questa specifica situazione".
Ora, io leggo in maniera burocratica questo comunicato stampa,
però mi permetto di fare delle osservazioni personali. Quali che
siano le motivazioni che hanno portato al ritiro della politica dei
piccoli gruppi, risulta evidente che a uscire sconfitti siano
sicuramente gli studenti: tanto gli studenti disabili quanto i
componenti dei piccoli gruppi, che avrebbero sicuramente potuto
spezzare l'isolamento forzato che la didattica a distanza ha
costretto loro e avrebbero potuto sostenere i propri compagni in
presenza, ma, purtroppo, non avevano fatto i conti con la
burocrazia.
Alla luce di questo purtroppo triste evento, anche se sono
perfettamente conscio del fatto che ci avviciniamo alla fine
dell'anno scolastico, ma è bene essere preparati,
si vis pacem,
para bellum
mi permetto di ripetere sempre, evidentemente è un
motto che a qualcuno può anche risultare indigesto, ma è sempre
stata la mia filosofia di vita. Alla luce di questo evento, le
chiedo, Assessore, se sia a questo punto intenzione
dell'Amministrazione regionale porre in essere ogni azione
necessaria atta a realizzare l'effettiva inclusione scolastica
degli alunni con disabilità anche nell'eventualità della nuova
sospensione, ci auguriamo ovviamente che non accada, della
didattica in presenza.
Presidente -
Per la risposta, ha chiesto la parola
l'assessore Caveri.
Caveri (VdA Unie) -
Io ho una risposta molto articolata,
che magari poi le darò, così come darò anche le risposte che avevo
promesso. Sostanzialmente tutto quello che è avvenuto è regolare,
il Dirigente scolastico aveva gettato il cuore oltre l'ostacolo
partendo dal presupposto che la normativa nazionale, che poi le
darò perché è inutile che vi tedi con decreti ministeriali e
circolari... aveva deciso di adeguarsi a un principio che emanava
dalle disposizioni nazionali, quello di dire: va benissimo che
vadano a scuola i bambini e i ragazzi in difficoltà ma fra le
difficoltà che loro possono avere c'è anche quella di ritrovarsi in
classe in una situazione di isolamento, cioè andava benissimo per
chi è in difficoltà essere seguito dal vivo, perché sappiamo che
questo significa avere personale d'appoggio, assistenti o cose di
questo genere, però nella
ratio
che io personalmente
condivido si diceva: ci deve essere anche una piccola percentuale,
non tutti naturalmente, di compagni di classe perché c'è bisogno di
stare assieme, cioè è un isolamento in casa la DAD, la didattica a
distanza, è un isolamento lo stare in classe senza i propri
compagni di classe.
Il Dirigente scolastico è stato richiamato ai regolamenti, c'è
stata una protesta di tipo sindacale, che ha innescato poi una
protesta più generale degli insegnanti, che ha portato a un atto
del tutto legittimo da parte degli insegnanti, rispetto al quale,
tra l'altro, noi non abbiamo particolari competenze, perché, come
voi sapete, le regole principali che reggono la scuola sono regole
di tipo nazionale e, tra l'altro, indicano nel dirigente scolastico
una responsabilità e direi anche dei poteri che nessun dirigente
regionale normale ha. Loro hanno dei poteri enormi che però sono
attenuati da un sistema di condivisione molto specifico.
Molti colleghi qui in aula mi hanno fatto presente all'indomani
di questo episodio che è stato ovviamente citato dai giornali...
però io devo dirle con molta franchezza, visto che lei fa un
discorso anche di tipo prospettico, che io credo che l'unica
soluzione, nel caso in cui dovesse oggi tornare un'emergenza di
questo genere, sia quella di contemperare il principio
dell'autonomia scolastica, che è presente addirittura in un
riferimento all'articolo 117, così come modificato nel 2001, che
rischia, a mio avviso, in determinate situazioni di creare dei
feudi, cioè delle situazioni nelle quali paradossalmente... io l'ho
visto durante l'epidemia ci sono state su regole nazionali delle
interpretazioni diverse derivanti dal carattere, dalla personalità
dei dirigenti scolastici o dalla decisione dei cosiddetti "organi
collegiali".
Da notare che gli organi collegiali sono quelli per i quali io
protestavo come studente del quarto ginnasio nel lontano 1975,
tanto per dire come l'organizzazione scolastica... ogni tanto
qualcuno dice: "questa è la scuola del ministro gentile", è la
scuola del passato, nel senso che c'è un'organizzazione che è fatta
così, non perché si debba essere più decisionisti ma forse, se ci
saranno di nuovo delle misure di questo genere, bisogna, come
dicevo, contemperare l'autonomia scolastica anche con le esigenze
di chi nella scuola c'è.
In questo caso io non voglio polemizzare con nessuno perché
oramai è una situazione che è statica, si è decisa e lo stesso
Dirigente scolastico ha poi interpretato in positivo la decisione
assunta dal Collegio docenti, però io credo che effettivamente in
futuro, qualora ci fossero queste necessità, bisogna capire che la
presenza di altri compagni di classe è un elemento importante della
nostra umanità. Vanno benissimo quindi i decreti ministeriali, i
Dpcm, i regolamenti, le strutture, le burocrazie, però credo che in
futuro, se si creassero casi di questo genere, forse nelle
normative nazionali bisogna essere più chiari e coordinati laddove
si manifestino situazioni di questo genere.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Ringrazio ovviamente l'Assessore che
con tutta evidenza non ha potuto far altro che prendere atto della
correttezza sicuramente delle scelte adottate dagli organi
collegiali, i famigerati organi collegiali, e che quindi ovviamente
non si possono contestare perché hanno seguito il regolamento. È
altrettanto vero che si può seguire il regolamento alla lettera e
far mancare il servizio, e una di queste modalità è quella che chi
ha studiato economia o scienze politiche o giurisprudenza conosce
come la modalità dello sciopero bianco, ovvero l'interpretazione
pignola e maniacale delle regole che evidentemente... per esempio,
è famoso il caso delle poste, non permettono di eseguire il
servizio e quindi adottano una protesta pur lavorando e quindi non
viene nemmeno sospeso lo stipendio.
Quello che però, secondo me, era necessario evidenziare, quello
che si potrebbe fare, così le do un prospetto del mio pensiero...
da una parte ritengo ci sia stata, ed è da condividere e premiare,
la volontà del Dirigente, che ha deciso in maniera assennata,
secondo me, di voler spezzare questo isolamento che si era creato
con la didattica a distanza e lo ha fatto appunto proprio con
spirito di condivisione, con spirito sicuramente positivo, perché
io credo proprio che forse lo sforzo minore sarebbe stato quello di
non modificare nulla, quindi di non scegliere di fare qualcosa di
più rispetto alla DAD. È stata adottata questa scelta, è stata
proposta questa soluzione per venire incontro alle esigenze di
studenti, ma anche perché uno dei maledetti effetti di questa
pandemia, oltre alla questione economica che spesso viene
evidenziata, io in prima persona ho spesso evidenziato gli effetti
negativi di questa crisi... il punto è che questa crisi pandemica
ha introdotto questo concetto che è un concetto che io trovo
orribile: il concetto del distanziamento sociale promosso a verbo,
quasi evocato come un dogma: "bisogna adottare il distanziamento
sociale". Che bello, siamo tutti felici perché siamo distanti. Un
Presidente del Consiglio utilizzò anche questa locuzione: "stiamo
distanti oggi per abbracciarci con più forza domani", poi abbiamo
visto come sono finite le cose... però il distanziamento sociale io
trovo che sia un qualcosa di terribile, un qualcosa che deve essere
combattuto, cancellato e dimenticato il prima possibile e un'azione
di questo tipo, che va esattamente in quella direzione, invece di
avere una burocratica trattazione all'interno di un organo
collegiale che decide per motivazioni che oggettivamente non sono
riuscito a comprendere, perché si definisce questa soluzione non
come soluzione ottimale in assoluto ma come male minore in questa
specifica situazione... io non ho compreso esattamente quale sia il
male minore di un insegnante, che, invece che avere un alunno
disabile in classe - solitamente ha una classe di 20-22 alunni -
che segue la lezione, ne può avere 7-8 che seguono la lezione
assieme a quell'alunno. Non ho capito oggettivamente quale sia la
limitazione, quale sia il problema.
Allora chiudo, visto che è sera e magari sono tutti desiderosi
di terminare il Consiglio, dicendo che probabilmente non si potrà
contestare quella decisione, anzi, sicuramente non si può
contestare quella decisione, ma probabilmente sensibilizzare la
categoria degli insegnanti, piuttosto che gli organi collegiali,
che in gran parte abbiamo visto poi presenti nelle piazze
protestare contro la didattica a distanza... sensibilizzarli sui
benefici e sulla necessità di andare a spezzare questo isolamento
nel caso - e ci auguriamo che non accada mai - dovesse ripetersi
questa terribile esperienza, potrebbe essere un'azione che per
quanto labile sicuramente assolverebbe una funzione sociale che noi
tutti qui in questo Consiglio dobbiamo assolvere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK