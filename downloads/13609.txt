Consiglio Regionale della Valle d'Aosta - Oggetto del Consiglio n. 83 del 27 luglio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 83 del 27 luglio 1993 - Resoconto
OGGETTO N. 83/X - Rinvio della riapprovazione ai sensi
dell'ultimo comma dell'articolo 31 dello Statuto Speciale, della
legge regio­nale: "Interventi regionali in favore della ricerca,
dello sviluppo e della qualità nel settore industriale".
Presidente -
La parola all'Assessore
all'Industria, Commercio e Artigianato, Mafrica.
Mafrica (GV-PDS-SV) -
La legge ha una discreta
importanza perché prevede contributi per la ricerca della qualità e
per la riorganizzazione industria­le. Il Presidente della
Commissione di Coordinamento ha fatto tre osservazioni. La prima
sulla non ammissibilità di contributi per spese antecedenti alla
promulgazione della legge: per l'im­portanza della legge si ritiene
di accogliere l'osservazione e di cancellare la retroattività della
legge. Poi c'è un'osservazione sul gettone dei componenti del
Comitato tecnico e si fissa una cifra di 200000 lire lorde;
l'ultima invita a controlli successivi all'erogazione del
contributo ed in questo senso è stato predi­sposto un articolo.
La I Commissione si era riunita il 19 luglio, il 20 è pervenuta
all'Assessorato una comunicazione della CEE che invita a porre un
emendamento per ciò che riguarda i be­neficiari. La cosa è
importante, noi avevamo scritto che le im­prese dovevano avere un
numero di dipendenti non inferiore a 10 e non superiore a 500;
secondo le norme CEE non bisogna superare, per definire una piccola
impresa, il numero di 250 di­pendenti. La CEE osserva poi per
quanto riguarda la sede lega­le, fiscale e operativa che sarebbe
opportuno non porre limita­zioni. Si tratta quindi di riscrivere
l'articolo 1 senza più citare la necessità di avere la sede legale
e fiscale in Valle d'Aosta. L'ufficio dice che trattandosi di
pareri comunitari essi possono rientrare nella logica dell'ultimo
comma dell'articolo 31 in quanto osservazioni che il Governo
potrebbe farci in relazione alla riapprovazione di questa legge. In
fase di predisposizione possono poi essere tenute presenti le
maggiori necessità delle imprese locali che abbiano i requisiti. Io
quindi presenterei an­che questo emendamento.
Presidente -
La parola il Consigliere Tibaldi.
Tibaldi (LN) -
Vorrei dire che ieri il Consigliere
Florio ci ha fatto una lezione sulla riapprovazione e quindi sul
comportamento che avremmo dovuto tenere noi della minoranza. Oggi
la coerenza di questo discorso viene meno, quindi perché un
emendamento su questa legge e non su altre, dove noi abbiamo fatto
delle osservazioni.
Presidente -
La parola al Consigliere
Marguerettaz.
Marguerettaz (DC) -
É difficile dire qualcosa
sull'emendamento posto perché lo sfor­zo notturno è stato notevole
per leggere il pacco giunto ieri, alla luce delle considerazioni
del Consigliere Florio che aveva fatto un discorso molto chiaro.
Ora mi pare che tutte le cose dette ieri stiano cadendo; non si può
dire lo proponiamo ora perché prima non si poteva presentare
eccetera. Allora se entriamo nel merito della legge ogni
Consigliere deve sentirsi in dovere di poter discutere tutte le
riapprovazioni che ci vengono sottopo­ste.
Presidente -
La parola all'Assessore
all'Industria, Commercio e Artigianato, Mafrica.
Mafrica (GV-PDS-SV) -
A mio avviso ed a quello
dell'ufficio la procedura rientra nell'ultimo comma dell'articolo
31, in questo senso: il Presiden­te della Commissione di
Coordinamento ha chiesto che le leggi che riguardano aiuti siano
notificate alla CEE. La CEE ha in­viato le osservazioni in ritardo
e le stesse sono contestualmente inviate alla Commissione di
Coordinamento. Si tratta di dispo­sizioni che riguardano
osservazione fatte dal Presidente della Commissione sulla legge
originaria e questa modifica rientra nello spirito dell'articolo
31.
Presidente -
La parola al Consigliere
Marguerettaz.
Marguerettaz (DC) -
Vorrei fare una mozione
d'ordine; noi votiamo i vari articoli e all'interno l'emendamento
proposto dall'Assessore? Se è così, io non credo che sia possibile,
abbiamo posto delle questioni e prima della votazione bisogna dare
delle risposte altrimenti o si interviene su tutte le leggi o le
leggi che la Giunta ritiene di emendare le presenterà in un futuro
Consiglio, ma non in que­sto.
Presidente -
La parola all'Assessore
all'Industria, Commercio e Artigianato, Mafrica.
Mafrica (GV-PDS-SV) -
Pur rimanendo convinto della
validità della tesi sostenuta, per evitare dei malintesi chiedo che
sia rinviata alla Commissione l'esame della legge, visto che il
fatto si verifica per la prima volta.
Presidente -
Quindi la legge è rinviata all'esame
della I Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK