Consiglio Regionale della Valle d'Aosta - Oggetto del Consiglio n. 973 del 3 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 973 del 3 ottobre 2019 - Resoconto
OGGETTO N. 973/XV - Inizio della discussione generale sul
D.L. n. 4: "Disposizioni regionali per lo sviluppo della mobilità
sostenibile sul territorio" e sulla P.L. n. 26: "Principi e
obiettivi in materia di mobilità sostenibile".
Rini (Presidente)
- Trattiamo il punto 49.01 insieme al
50.01 e si esamina il nuovo testo delle Commissioni. Per
l'illustrazione la parola al collega Barocco.
Barocco (UV)
- Quello che si può senz'altro dire senza
essere smentiti è che questo è stato un processo lungo; poi sulla
partecipazione potremo tornarci più tardi. Vi sono state delle
audizioni nella prima fase della legge e delle audizioni nella
seconda fase. Devo dire che probabilmente la sospensione prima
della pausa estiva ha contribuito anche a dare la possibilità alla
Commissione di audire delle persone, dei professori che ci hanno
senz'altro portato dei contributi interessanti. Non vorrei
ricordare un susseguirsi di responsabili politici che si sono
penchés
su questa legge, Roscio Guichardaz, Aggravi,
Distort, tutte le forze politiche, non ultima in effetti la mozione
del Movimento 5 Stelle che ha fatto senz'altro da pungolo, perché
questa legge sulla mobilità sostenibile avesse un abbrivio, poi i
giudizi qui possono essere diversi. Gli assessori Testolin,
Bertschy, Chatrian e anche gli assessori che hanno ricoperto questa
carica nel passato, sono stati senz'altro di aiuto. E i funzionari
dei due assessorati hanno avuto una collaborazione, perché questa
effettivamente è una legge che è frutto di tanti confronti e di
tante discussioni. Il risultato senz'altro può essere migliorato:
quando mai, penso, si possa raggiungere l'ottimo? L'ottimo non è di
questo mondo, per me, e quindi penso che senz'altro si poteva fare
meglio, ma è un piccolo passo e, da buon montanaro, passo dopo
passo si arriva alla cima. Abbiamo fatto un gruppo di lavoro,
abbiamo fatto delle riunioni congiunte di Commissioni e qui
ringrazio il presidente Nogara e i membri di tutte e due le
Commissioni che hanno lavorato con noi, dei gruppi di lavoro anche
informali.
Per alcune vicende politiche, ci sono stati dei momenti in cui
c'è stata più partecipazione e momenti in cui c'è stata meno
partecipazione. Ci siamo dovuti confrontare con norme nazionali,
norme europee, sensibilità diverse, però come vi dicevo è anche un
piccolo passo concreto verso il controllo del cambiamento
climatico. Questa settimana abbiamo visto i ragazzi di Greta e non
solo. Io non vorrei collegare i ragazzi solo a Greta, la quale
probabilmente è stata solamente lo stimolo, ma io voglio cercare di
dare, come effettivamente penso, a questi ragazzi che sono stati
nelle nostre strade, nelle nostre piazze, una capacità di
autocritica e di autocoscienza che va al di là dei messaggi che
sono diffusi con tanto vigore in questo periodo. Quello che mi
sento di dire è: facciamo attenzione a queste richieste e
soprattutto cerchiamo di non deluderli. Di un incontro che c'è
stato con autorità istituzionali, anche con la Giunta, mi hanno
riferito che questi ragazzi hanno parlato di aria fritta. Beh, che
cosa ci si poteva aspettare! Io ho fatto il contestatore e quando
avevo di fronte l'istituzione non potevo che essere da pungolo e
avere certi atteggiamenti, ma non vediamoli come un atteggiamento
negativo: se non si è rivoluzionari a vent'anni - parlo di tutto
l'arco ideologico da destra a sinistra - quando lo si è?
Soprattutto, io penso, non diamo delle risposte con l'ennesimo
tavolo. Se ci saranno dei tavoli, cerchiamo che siano
produttivi.
Ma torniamo alla legge. Noi abbiamo audito delle categorie
economiche, abbiamo audito la Confindustria, la CNA, Confcommercio
e la Vitadini, che è una di quelle professoresse che abbiamo
audito, la quale ha rimarcato l'utilità di avere dei processi
partecipati. C'è un largo modo di intendere il processo partecipato
e noi ci siamo collocati, diciamo, verso la metà. Ovviamente
sarebbe stato più opportuno avere più tempo, ma già comunque con le
categorie e gli esperti che abbiamo audito, abbiamo avuto dei dati
interessanti. Parlo di Confindustria, che ci ha detto che la nostra
è una regione virtuosa, anche dal punto di vista soprattutto del
parco di automezzi pubblici, rispetto non solo all'Italia ma anche
all'Europa. Ci ha segnalato una cosa che conoscevamo, cioè di
lavorare per aumentare l'attrattività del trasporto pubblico. Ci ha
messo in evidenza il contratto di servizio che scade nel 2027, però
ci sono dei momenti ancora per migliorare anche quel contratto di
servizio.
La collega, ma io la preferisco definire ingegnere La Pietra
perché, nonostante sia assessore al Comune di Torino, io ritengo
che unanimemente le si possa riconoscere una professionalità non
trascurabile, ci ha lasciato delle suggestioni interessanti
riguardo all'idrogeno. Su questo probabilmente nella legge manca
qualcosa. Si potrà fare qualcosa probabilmente all'articolo 16,
dove si parla di ulteriori iniziative e dove la Giunta regionale ha
degli spazi per fare delle attività di ricerca e di
specializzazione o di sperimentazione, per meglio dire.
Poi ci ha messo in evidenza una cosa che si comincia a percepire
e che è il concetto di proprietà dell'auto. L'auto non più come un
bene personale, ma un servizio. Questo nella nostra legge c'è,
nelle prime stesure non si parlava di noleggio di lunga durata e
neanche di
leasing
, invece in questa nuova versione c'è,
perché la macchina non sarà più un mezzo quasi di proprietà e di
affetto, ma un mezzo che serve per degli spostamenti, un
veicolo.
Dicevo che Vitadini ha parlato di partecipazione. Ci sono state
delle domande: era meglio fare prima il piano di mobilità o la
legge sostenibile? La risposta della Vitadini è stata
interlocutoria. Ha messo in evidenza che ci sono ancora dei momenti
in cui il piano del traffico sarà sottoposto al processo di
valutazione ambientale e in quel momento si potranno fare e mettere
a fattor comune anche delle considerazioni più generali di
compatibilità tra la legge di mobilità e il piano del traffico. Ci
ha parlato della
mobility service
e del concetto che la
mobilità è un servizio, quindi un'integrazione tra le varie fonti e
questa necessità di coinvolgimento. Poi abbiamo avuto gli
architetti e gli ingegneri, la CNA e la Confcommercio, che sono
entrati su dei temi molto puntuali, alcuni dei quali sono stati
anche discussi e inseriti nel nostro disegno di legge.
È stato detto che è una legge di contributi, ma lo vedremo poi
nell'analisi puntuale dell'articolato. Certo che ci sono i
contributi, ma questa è una legge per modificare certi
comportamenti. Per modificare i comportamenti, ci sono in genere
due attività che possono essere poste in essere dalle
amministrazioni: un'attività punitiva e un'attività premiante. Noi
abbiamo scelto un'attività premiante. Il 90 percento delle leggi di
mobilità presenti nel nostro paese, sia che siano state redatte dal
governo o dalle regioni, hanno dei caratteri incentivanti e quindi
di contribuzione o di facilitazione. Se invece ci spostiamo verso
nord, in paesi con un più alto grado di senso civico, è chiaro che
forse certe leggi sono nel contempo anche sanzionatorie, se così si
può dire; diciamo che viene meno il carattere incentivante, tramite
incentivi che siano di tipo monetario o di facilitazione all'uso di
buone pratiche.
L'elaborazione di questa legge è stata lunga, ma è stata portata
avanti anche grazie al contributo, lasciatemelo dire, del Movimento
5 Stelle, nella persona del consigliere Mossa, il quale si è
battuto per modificare il concetto con cui ci confrontavamo. C'era
un disegno di legge che elencava tutta una serie di caratteristiche
di questi veicoli per i quali si andava più o meno a intervenire:
plug-in
e ibridi elettrici. Dopo averne discusso - devo dire
che c'è stata anche una unanimità che andava al di là delle singole
forze e che si è esplicitata durante la discussione - all'articolo
2 comma b, abbiamo definito il veicolo a bassa emissione un veicolo
che produce emissione di anidride carbonica non superiore a 70
grammi per chilometro. Penso che questo abbia una caratteristica
anche tecnica, non limitante e non limitata solo alla tecnologia
attuale. Se le industrie automobilistiche, oppure la ricerca
produrranno dei veicoli, dei mezzi di locomozione che rientreranno
in tali categorie, questa legge è già pronta. Tra l'altro
nell'articolato è previsto che la Giunta premierà anche la
possibilità di graduare il contributo a seconda, diciamo così,
della virtuosità del motore.
Vi dicevo prima che, andando incontro alla trasformazione del
concetto di proprietà, abbiamo inserito il
leasing
e il
noleggio a lungo termine. Abbiamo inserito la possibilità di
premiare la rottamazione e anche l'acquisto dell'usato, per cercare
di coprire tutta una serie di attività. Nella discussione del
disegno di legge, saranno affrontati alcuni emendamenti che sono
stati presentati, su cui stiamo trovando una sintesi, che
contemperano certe questioni legate al reddito e alla capacità
reddituale dei nostri concittadini. Questo è quanto per cercare di
delimitare e di confutare la tesi per cui questa sia una legge solo
di contributi. I contributi sono un mezzo per incentivare e per
poter cambiare il nostro parco di veicoli.
Nella legge ci sono, ovviamente, dei principi e delle finalità.
Sono all'articolo 1 e possiamo benissimo declinarli, ma molto
spesso questi principi, lasciatemi dire, vengono definiti come
parole. Poi, poco dopo quando si parla di valori e di principi,
senti dire: sono importanti i principi e i valori! Però poi quando
dobbiamo declinarli sulla legge, qualche volta noi diciamo: ma i
principi e le finalità sono solo parole! Ma le parole in questo
caso sono quelle che danno l'indirizzo alla legge e che quindi ci
permettono di muoverci all'interno di un certo percorso.
Io voglio ricordare il comma 3 dell'articolo 1, dove, "in
coerenza con l'obiettivo approvato dal Consiglio regionale di una
Regione
fossil fuel free
entro il 2040", viene declinato
entro il 2025 il raggiungimento da parte della mobilità sostenibile
di una quota del 35 percento degli spostamenti sistematici, entro
il 2030 del 50 percento, entro il 2035 del 75 percento, entro il
2040 del 95 percento. Sono obiettivi sfidanti, ma pensiamo di
poterli raggiungere anche grazie alla collaborazione dei
valdostani, perché penso che poi la legge debba essere applicata e
su questo mi sento di dover suggerire al Governo che, per una
maggiore divulgazione di questa legge, siano necessarie ovviamente
tutte le delibere di attuazione (sappiamo che gli uffici si stanno
già confrontando su questo), ma anche delle opere di divulgazione
di questa legge verso i nostri cittadini valdostani, per farne
capire l'importanza.
Apro e chiudo una parentesi. I ragazzi ci dicono che il 2040 è
troppo in là, che bisogna arrivarci prima: al 2030. Beh, certo è
ancora più sfidante e cercheremo senz'altro di raccogliere queste
sfide. I valdostani sono un popolo che si è sempre confrontato con
delle sfide e ha anche raggiunto dei buoni risultati. Io penso che
questo sia una di quelle cose che il Governo cercherà di poter
raggiungere, compatibilmente a tutta una serie di cose e di
entraves
che ci possono essere. Ma se questo riuscissimo già
a farlo noi, cioè il cercare di andare al di là degli steccati,
anche ideologici o politici, che sono comprensibilissimi e io non
mi scandalizzo di nulla! Se fossi stato seduto dall'altra parte,
non so se mi sarei comportato in maniera diversa: qualche volta è
inutile fare la predica, perché poi bisogna anche farla a sé
stessi, se no non si e credibili.
Andiamo un po' avanti. È chiaro che una grossa parte di questa
legge ha le misure per lo sviluppo della mobilità sostenibile e
quindi descrive la rete della nostra mobilità con una rete di
fondovalle, definita da qualcuno
backbone
, qualcosa di
principale, che è la linea ferroviaria; che poi arrivi ad Aosta o
si sviluppi fino a Pré-Saint-Didier o ancora più oltre, questo sarà
tema di studi, di approfondimenti e soprattutto di risorse che
devono provenire dallo Stato, per una questione di equità. Spesso
lo Stato si occupa dei trasporti ferroviari in tutte le regioni e
penso che sia il caso che un occhio di riguardo ci sia anche su
questo. Quindi, a tutti i ministri che vengono in Valle d'Aosta,
anche prossimamente, cerchiamo di ricordare anche queste cose.
Poi c'è la mobilità ciclistica e si parla delle reti
infrastrutturali, quindi delle piste ciclabili. Lasciatemi fare un
inciso. Sento parlare di Ciclovia Baltea! Cerchiamo un nome più
simpatico. C'è un nome che è già usato ed è Velodoire: non so se è
migliore, ma a me suona meglio. Questo per quanto è della mobilità
ciclistica, quindi delle azioni della Regione per favorire tutta
una serie di infrastrutture e di attività.
Car sharing
e
car pooling
: probabilmente dobbiamo
cercare di diffondere e incentivare questi servizi e sono previste
tutta una serie di attività che metteranno a disposizione su
strumenti informatici chi offrirà questo servizio. Ovviamente i
beneficiari (siamo il capo III di questa legge) sono i soggetti
privati, gli enti locali e le loro forme associative.
Vado un po' di fretta, perché vedo che il tempo scorre.
L'articolo 8 un po' il
clou
, per quello che è dei famosi
incentivi: i contributi per l'acquisto di veicoli a bassa
emissione. È previsto l'acquisto di veicoli a bassa emissione nuovi
di fabbrica immatricolati in Valle D'Aosta, l'acquisto di veicoli a
bassa emissione usati purché acquistati presso concessionarie - ci
sono concessionarie monomarca e multimarca: abbiamo usato questo
termine perché è il più appropriato -, il leasing e il noleggio a
lungo termine. Gli incentivi sono 5000 euro a veicolo per i
soggetti privati non esercenti attività economica, 10.000 euro a
veicolo per soggetti privati esercenti attività economica non
attinente al trasporto di passeggeri, 15.000 euro a veicoli per
soggetti privati esercenti attività attinente al trasporto
passeggeri. Al comma 4 sono definiti gli incentivi per chi aderirà
a quelle nuove forme di acquisto (ma non è questo il termine
giusto) o di servizio che sono in leasing e il noleggio a lungo
termine.
Andiamo poi a l'articolo 9, per i veicoli con la pedalata
assistita e la micro mobilità. All'articolo 10 ci sono, anche qui,
degli incentivi per le stazioni di ricarica domestiche. Poi c'è una
parte importante con cui cerchiamo di incentivare gli enti
pubblici, affinché rinnovino il loro parco veicoli e perché siano
di esempio alla loro popolazione.
Una cosa importante è che questi contributi saranno modulati a
seconda delle emissioni di CO2, che questi veicoli produrranno, sia
che siano acquisti di privati che di enti pubblici, e prevedendo
maggiori contributi in caso di rottamazione. Ovviamente c'è
l'esenzione dal pagamento della tassa automobilistica per i veicoli
elettrici e tutta una serie di altre attività.
Mi fermo un attimo sull'articolo 16, che era quello che di cui
ho parlato all'inizio: "La Giunta regionale, con propria
deliberazione, previo parere delle commissioni consiliari
competenti, può prevedere ulteriori iniziative volte a favorire la
diffusione di veicoli a bassa emissione e la realizzazione delle
reti infrastrutturali per la ricarica degli stessi e a sostenere lo
studio e l'attuazione di metodi e sistemi sperimentali, anche
stipulando, a tal fine, convenzioni con enti pubblici o privati". È
quello che ci richiedeva, per esempio, l'assessore del Comune di
Torino. Anche al comma 2 andiamo verso una possibilità di
incentivare le buone pratiche svolte dagli enti locali.
Sulle disposizioni finanziarie c'è l'articolo 18 che tratta
della cumulabilità dei contributi. L'articolo 19 può sembrare
residuale, ma essendo una legge di prima applicazione, io lo
ritengo importante e quindi tutta una serie di attività potranno
essere senz'altro migliorate e soprattutto monitorate e valutate:
"La Giunta regionale relaziona annualmente alle commissioni
consiliari competenti in merito all'applicazione delle misure di
cui agli articoli 8 e 11", che sono quelli, diciamo, un po'
core
, dove vengono definite tutte le contribuzioni.
Penso di essere quasi giunto al mio termine. Ovviamente chiedo
ai membri della Commissione che hanno lavorato con me per questa
legge, soprattutto alla consigliera Minelli, di integrare alcune
mie mancanze. Posso dire una cosa: senz'altro la critica maggiore
che ci viene rivolta è che è una non è una legge così completa
sulla mobilità. È vero, però io penso che sia un buon punto di
partenza e mi dispiace che certi emendamenti siamo stati ritirati e
non si sia potuto discuterli. Per onestà intellettuale ho cercato
di non riproporli, perché non volevo essere accusato di plagio, ma
certi emendamenti riguardanti l'urbanistica e il modo di guardare
la mobilità mancano. E questo è un tema che, secondo me, dovremmo
cercare di approfondire, perché una buona pianificazione, una buona
pianificazione urbanistica, una buona legge sulla mobilità deve
contemplare anche degli aspetti urbanistici. Lo dimostrano città
come Oslo, senz'altro vastissime rispetto alla nostra piccola
Aosta, però anche l'architetto Vittadini ci aveva suggerito di fare
dei ragionamenti su alcune valli o su alcuni ambiti, per migliorare
o tentare di fare sperimentazione in questo senso. L'articolo 16,
che ho letto prima ce lo permette. Non abbiamo avuto il tempo di
declinarlo? Più che il tempo, non abbiamo avuto le condizioni
politiche per declinare bene questo aspetto dell'urbanistica e
della mobilità, ma in quell'articolo penso che ci siano gli spazi
anche per giungere a queste considerazioni. Lasciatemi ricordare
l'autore materiale di alcuni di questi emendamenti, il consigliere
Distort, con cui ho avuto una proficua collaborazione e anche
condivisione intellettuale su certi temi, che mi sembra vadano al
di là degli schieramenti.
Io ovviamente mi riservo di intervenire nuovamente, ma penso che
questo a grandi linee sia il risultato, un piccolo passo, come lo
abbiamo definito insieme al consigliere Nogara, del lavoro di
queste Commissioni che hanno lavorato congiuntamente e per più
tempo.
Dalle ore 12:38 assume la presidenza il vicepresidente
Farcoz.
Farcoz (Président)
- Collègues on a distribué les ordres
du jour qui sont parvenus ici à la présidence. S'il n'y a pas
d'observations contraires les travaux sont suspendus et on se voit
à 15h30.
La seduta termina alle ore 12:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK