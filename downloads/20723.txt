Consiglio Regionale della Valle d'Aosta - Oggetto del Consiglio n. 757 del 28 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 757 del 28 luglio 2004 - Resoconto
OGGETTO N. 757/XII - Valutazioni sul primo bilancio d'esercizio
2003 della Casinò S.p.A. (Interpellanza)
Interpellanza
Premesso:
- che il primo bilancio d'esercizio 2003 della Casinò S.p.A.
si è chiuso con una perdita di quasi 2,8 milioni di euro,
confermando la situazione di declino che sta attraversando la Casa
da gioco valdostana da diversi anni a questa parte;
- che tale perdita erode il capitale sociale per oltre un
terzo;
i sottoscritti Consiglieri regionali
Interpellano
l'Assessore delegato per sapere:
1. se e quando gli amministratori hanno convocato l'assemblea
dei soci;
2. quali deliberazioni ha adottato l'assemblea dei
soci;
3. quali considerazioni esprime su quanto esposto in Premessa
e quali provvedimenti intende adottare.
F.to: Tibaldi - Frassy - Lattanzi
Presidente - La parola al Consigliere Tibaldi.
Tibaldi (CdL) - Esprimerò valutazioni più approfondite nel
momento in cui il bilancio verrà trattato in tutta la sua
integrità, in occasione di una relazione che dovrà presentarci il
Presidente della Regione in ossequio all'articolo 8 della legge n.
36/2001. Una valutazione complessiva possiamo però già farla, anche
perché abbiamo avuto un'audizione in commissione la settimana
scorsa e sinteticamente, sulla base di questo approfondimento e
anche sulla base dei numeri che emergono da tale documento,
possiamo dire che l'esordio della "Casino S.p.A." è un macello
sotto il profilo contabile, amministrativo e gestionale. Assessore,
è un macello perché la "Casino S.p.A." doveva costituire quel
cambiamento di pagina, quel passaggio dalla Gestione straordinaria
ad una società con un'impronta privatistica, ancorché partecipata
al 99% dalla Regione e all'1% dal Comune di Saint-Vincent;
cambiamento di pagina che in realtà non vi è stato. Ci è stato
detto: "ora non vi sono più alibi, ora vi sarà il rilancio della
casa da gioco"; se questo è il rilancio, è meglio cambiare
direzione! Il bilancio 2003 della "Casino S.p.A" è purtroppo
coerente con il passato, è cioè un bilancio in perdita. Al Casinò
di Saint-Vincent, come in tutti gli altri casinò, esistono due
colori: il rosso e il nero. Noi dal 1994 ad oggi continuiamo solo a
veder rosso e questo purtroppo per noi, perché sarebbe opportuno
che non solo sui tavoli verdi si vedesse ogni tanto il nero, ma
anche a livello contabile tornasse questo colore. Questo ennesimo
risultato negativo contraddistingue la gestione della casa da gioco
e la negatività non è solo ravvisabile nella perdita, cioè in quei
2,8 milioni di euro che segnano lo sbilancio dell'esercizio
annuale; la negatività ancora una volta è sottolineata nei volumi
di produzione, che sono in contrazione rispetto agli anni
precedenti e nella quota di mercato che si riduce ulteriormente.
Sono questi due gli elementi di pesantezza economica della gestione
della casa da gioco. Questo andamento è confermato anche nel
bilancio intermedio del primo quadrimestre 2004, di cui ci è stata
data copia nei giorni scorsi; il deficit dei primi 4 mesi è di
307.000 euro e gli stessi proventi di gioco... segnano che,
purtroppo, l'auspicata inversione di tendenza resta ancora nella
fantasia di qualcuno, a parte forse un dato positivo che lei potrà
citare relativamente ad una settimana o una decade che è caduta il
mese scorso. Questo risultato scandaloso si riflette sul capitale
sociale, che risulta eroso per oltre 1/3 e la cui erosione genera
degli adempimenti da effettuare ai sensi del Codice civile, in
particolare l'articolo 2446 prevede una riduzione del capitale per
perdite.
Ancora una considerazione sui fattori economici che condizionano
questo risultato di periodo, il 2003, e sono fattori che sono stati
analizzati e considerati correttamente dagli attuali consiglieri di
amministrazione nella relazione di bilancio:
"La perdita
maturata in corso di esercizio..."
- leggiamo nella relazione
del bilancio intermedio del 2004 -
"... è dovuta in presenza di
un andamento della gestione caratteristica sostanzialmente in linea
con quella dell'esercizio 2003..."
- e aggiunge -
"... che
però registrava già una flessione rispetto agli esercizi
precedenti..."
- quindi conferma la situazione di declino che
sta caratterizzando questa azienda -
"... e di un pesante carico
fiscale imputabile all'IRAP data l'elevata incidenza sui costi di
esercizio della componente lavoro, principalmente alcuni fattori di
natura straordinaria che andranno a pesare sull'esercizio 2004 in
modo significativo"
.
Il consiglio di amministrazione indica 3 cause responsabili di
tale situazione: il contenzioso molto pesante, un fardello che si
trascina da anni e che aumenta nella sua inestricabilità; i costi
relativi agli interventi di riorganizzazione aziendale, e questo è
un fattore molto grave perché i manager preposti al conseguimento
di questo obiettivo si sono distinti unicamente per l'entità degli
oneri sostenuti, ma non si sono visti risultati; infine i maggiori
oneri conseguenti al rinnovo del contratto di lavoro, quantificati
in 1,2 milioni di euro, ma anche qui l'aspetto scandaloso è che il
rinnovo del contratto per 850 dipendenti, quantificato in 1,2
milioni di euro, abbia un costo complessivo inferiore alla
liquidazione erogata all'ex Direttore generale: 1,3 milione di
euro. È costato meno rinnovare il contratto a tutti i dipendenti
che non liquidare un direttore generale, la cui missione strategica
è fallita!
Ascoltavo prima, quando cercava di dare una risposta ad un'altra
"matassa" tutt'altro che dipanata, ossia l'accerchiamento della
casa da gioco, che l'attuale piano di sviluppo è inattuabile. E
allora che questo consiglio di amministrazione si adoperi per
definire un nuovo piano strategico! A distanza di 6 mesi abbiamo
assistito solamente alla faticosa individuazione di 3 responsabili
di area, dopo una laboriosa ripartizione di deleghe e competenze
tra i singoli componenti del consiglio di amministrazione; non
abbiamo visto però alcuna linea di indirizzo chiara che preluda al
rilancio auspicato. A questo punto i dati diventano cifre che
pesano, diventano debiti che comportano un intervento ai sensi
dell'articolo 2446 del Codice civile. Vorremmo capire qual è
l'intenzione dell'azionista di maggioranza, di cui Lei, Assessore,
rappresenta le volontà in assemblea. Visto che si preannuncia la
convocazione di un'assemblea straordinaria, vorremmo sapere se è
già stata o se sarà convocata, perché è la prima domanda che le
poniamo; la seconda chiede quali eventuali deliberazioni sono state
adottate dall'assemblea dei soci in questo caso.
La proposta che fanno gli amministratori è quella di coprire
totalmente le perdite di esercizio del 2003, pari a quasi 2,8
milioni di euro, di coprire l'ulteriore perdita del primo
quadrimestre, che è di oltre 300 mila euro, e di ricapitalizzare la
società fissando la misura del capitale ad un ammontare non
inferiore ai 5 milioni di euro, cioè a quel valore che era
inizialmente previsto quando venne costituita la S.p.A.. Questo è
in sintesi ciò che propongono gli amministratori ai soci. Lei
rappresenta il socio quasi totalitario di questa "Casino S.p.A.",
anche perché l'altro socio, più che fare lo spettatore e mettere
mano al portafoglio, penso non possa fare.
Ci dica, Assessore - e questa è la terza domanda - quali
considerazioni esprime su questo andamento gestionale, da noi
giudicato estremamente infelice, e come intende far fronte a queste
ennesime perdite generate nell'esercizio 2003.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La presentazione da parte del Consigliere
Tibaldi dell'interpellanza è stata una presentazione "alluvionale"
sia nei termini utilizzati, sia per il tempo; in realtà,
l'iniziativa è molto più stringata ed esprime delle richieste molto
specifiche, quindi prima darò una risposta all'interpellanza e poi
farò qualche nota di commento alla presentazione, che ha
debordato.
Per quanto riguarda la prima domanda, gli amministratori hanno
convocato l'assemblea a mezzo di pubblicazione sulla Gazzetta
ufficiale il 14 giugno 2004, foglio delle inserzioni n. 137, avviso
S 15799.
"Quali deliberazioni ha adottato l'assemblea dei soci?"
.
L'assemblea aveva 4 punti all'ordine del giorno: provvedimenti di
cui all'articolo 2364 Codice civile, provvedimenti di cui
all'articolo 2446 Codice civile, gettone presenza del segretario
del consiglio di amministrazione, risoluzione rapporto di lavoro
con il Direttore generale. L'assemblea ha avuto regolare
svolgimento in prima convocazione il 30 giugno, il bilancio
costituito dallo stato patrimoniale, dal conto economico e dalla
nota integrativa è stato approvato dai soci all'unanimità; nel
contempo, in considerazione della perdita della società che porta
il capitale sociale al di sotto del terzo, l'ordine del giorno
della stessa assemblea prevedeva anche il seguente punto:
provvedimenti di cui all'articolo 2446. Sul punto l'assemblea dei
soci, in considerazione delle perdite subite dalla società, ha
esaminato congiuntamente alla bozza di bilancio al 31 dicembre 2003
anche il progetto di bilancio intermedio al 30 aprile 2004
predisposto dal consiglio di amministrazione. L'esame ha
determinato l'assemblea dei soci a decidere il rinvio ad
un'assemblea straordinaria da convocarsi a settembre, per
deliberare la riduzione del capitale sociale, pari alla perdita
accumulata, e la ricapitalizzazione della società, fissando il
capitale sociale a un ammontare non inferiore ad euro 5 milioni. Il
verbale verrà depositato, mi sono fatto dare una bozza, dal punto
di vista specifico, il deliberato dice:
"... di approvare il
bilancio di esercizio chiuso al 31 dicembre 2003 unitamente alla
relazione di accompagnamento, di approvare il bilancio intermedio
chiuso al 30 aprile 2004 unitamente alla relazione di
accompagnamento, di rinviare a nuovo le perdite risultanti dai
bilanci testé approvati, incaricando il consiglio di
amministrazione di procedere alla convocazione di un'assemblea
straordinaria per deliberare la copertura delle predette perdite a
mezzo della riduzione del capitale sociale e successiva
ricapitalizzazione della società"
.
"Quali considerazioni esprime su quanto espresso in
premessa..."
: sulle cause dei risultati dell'esercizio al 31
dicembre 2003 e al 30 aprile 2004 ci permettiamo di ricordare che
le stesse sono da attribuirsi a componenti di reddito negative di
carattere straordinario - 1,7 milione di euro - per rettifiche di
diversa natura, relative a cessione del ramo di azienda, oltre a
circa 810.000 euro per svalutazioni di beni mobili e immobili e per
il quadrimestre 2004 la risoluzione del rapporto con il Direttore
generale. Le considerazioni avremo modo di farle quando il
Consiglio affronterà questo punto, come previsto dalla legge
istitutiva della società per azioni. Direi che rispetto ai dati,
quindi sia quelli generali di diminuzione di proventi, sia il
risultato di esercizio, oggi come oggi, non abbiamo delle
considerazioni particolari rispetto a quelle da noi già effettuate,
nel senso che nel tempo abbiamo monitorato e preso atto di questa
diminuzione. Credo che siano numerose le interrogazioni che si sono
soffermate su questo 2003 che non è stato felice né dal punto di
vista degli ingressi, né da quello dei proventi. Il risultato di
esercizio, al contrario, ha fatto emergere delle situazioni che
fino ad oggi non avevamo preso in considerazione, cioè queste
sopravvenienze e queste rettifiche di valore sono sinceramente un
fatto straordinario, e qui faccio il plauso agli amministratori in
carica, che hanno avuto l'attenzione per valutare e bonificare
tutta una serie di dati. Non ritrovo nella presentazione
dell'interpellanza una corrispondenza fra quanto dichiarato e la
realtà, perché, se il Consigliere Tibaldi mi ha detto che ha i
numeri, ricorderà tuttavia che in un precedente Consiglio ho
parlato di un progressivo al 10 luglio superiore a quello del 2003;
quindi gli introiti dal 1° gennaio 2004 al 10 luglio 2004
rapportati allo stesso periodo dell'anno precedente davano un segno
positivo. Al 20 luglio abbiamo di nuovo un segno meno zero virgola
qualcosa in percentuale, qualcosa come 2-300 mila euro in negativo.
Le anticipo fin d'ora che al 31 luglio avremo di nuovo un segno
positivo, perché l'andamento degli introiti complessivamente della
casa da gioco è in crescita rispetto al 2003. Credo che il
Consigliere Tibaldi possa felicitarsi insieme a me per questo;
parliamo di gioco di azzardo, dove queste oscillazioni possono
anche dipendere dal "fato", non dalle "fate", ma ricordo che i
prelievi nelle casse sono stati "spesati", quindi il bilancio che
avete avuto modo di apprezzare al 30 aprile 2004 già teneva conto
di quegli ammanchi. Spero che le forze dell'ordine e gli organi
preposti al controllo che sono stati attivati successivamente alle
denunce del consiglio di amministrazione individuino i responsabili
ma, dal punto di vista economico, tutto è stato preso in
considerazione. Tendenzialmente dobbiamo prendere atto che abbiamo
da un certo punto di vista la tenuta rispetto ai dati, quindi devo
contrastare con forza delle affermazioni che continuano a dare il
Casinò in discesa, al massimo permettetemi di dire che è un
andamento costante. Qualcuno dirà: "bella roba, se avete continuità
rispetto all'anno peggiore della storia del Casino!". Io dico che
invertire una rotta non è semplice; dico che, per onestà
intellettuale, siano state rappresentate certe criticità
nell'organizzazione e quindi anche questo mi pare non costituisca
una novità; ritengo che, con tutti i limiti umani che hanno, gli
amministratori stanno facendo un lavoro egregio, quindi credo di
poter tornare su questo argomento fiducioso di interpellanze o di
interrogazioni alla ripresa, con dei dati che confortino
ulteriormente e il segno più sia una costante...
(interruzione del Consigliere Tibaldi, fuori
microfono)
... i provvedimenti in sede di assemblea sono per abbattere il
capitale sociale e ricostituirlo. Dal punto di vista
amministrativo, verifico se dovrà essere il Consiglio o la
Giunta... faremo ovviamente le cose che sono opportune. Non credo
che la ricostituzione del capitale sociale a 5 milioni di euro
costituisca una modifica statutaria perché, se il capitale sociale
cambiasse, allora sicuramente quella costituirebbe una modifica
allo statuto e sicuramente il Consiglio regionale dovrebbe
esprimersi. Evidentemente l'utilizzo delle risorse in bilancio
dovrà essere fatto in modo adeguato, quindi, se sarà il Consiglio,
verrà portato in Consiglio, ma questo evidentemente avverrà per
settembre, quindi avremo modo alla ripresa di soffermarci sul
problema.
Presidente - La parola al Consigliere Tibaldi.
Tibaldi (CdL) - Assessore, io tendenzialmente penso positivo,
però, di fronte a tutti questi "se" e "ma" non ritengo ancora di
felicitarmi con lei e con i suoi amministratori in carica! Oggi
abbiamo avuto l'ennesima prova che lei coadiuva molto gli
amministratori nelle decisioni che vengono prese mano a mano, cioè
ci pare di capire che lei abbia una notevole dimestichezza e
conoscenza delle situazioni che quotidianamente si verificano al
Casinò, come l'andamento degli introiti. Lei ha detto: "al 10
luglio eravamo leggermente sopra lo zero, ma il 20 luglio
scenderemo leggermente sotto lo zero, per risalire a fine luglio",
dunque è lei il gestore a tutti gli effetti della casa da gioco!
Probabilmente lei possiede la "sfera di cristallo", per questo
forse possiamo felicitarci, perché lei sta giocando con questi
numeri, che peraltro al 30 giugno segnavano quasi un 1% in meno
rispetto a quello che è stato definito "l'annuus horribilis": il
2003. Parlare di inversione di tendenza e fare un plauso agli
amministratori in carica ci pare prematuro, anche perché se è vero
che costoro hanno assunto l'onere di portare avanti il fardello
gestito dai predecessori... ed effettivamente loro non è che
abbiano delle responsabilità dirette, lo dice lo stesso presidente:
"
Non eravamo noi i responsabili di quella gestione, quindi non
siamo noi coloro ai quali devono essere imputate queste
situazioni
", è altrettanto vero che vi era pur qualcun altro
che gestiva la casa da gioco. Sembra quasi che in passato non vi
sia stato nessuno... eppure qualcun altro vi è stato e qualcun
altro ha l'onere della responsabilità. Gli effetti infausti del
passato si stanno propagando in 2 direzioni: nella direzione della
Gestione straordinaria in liquidazione e nella direzione della
"Casino S.p.A.", e sono conseguenze che pesano enormemente sulla
possibilità di un rilancio in tempi brevi, anche perché, al di là
delle cifre "nude e crude", il futuro annuncia tinte che sono
tutt'altro che rosee, come lei ha voluto farci immaginare. Vi sono
i contenziosi aperti, le cause con il personale - che hanno visto
addirittura i dipendenti avere ragione nei confronti dell'azienda
-, la trattativa per l'acquisizione del "Billia", che blocca
l'avvio di un piano di sviluppo e sulla quale non è stata ancora
sciolta una riserva definitiva; vi sono tutta una serie di "zeppe"
che appesantiscono il rilancio strategico della casa da gioco.
Oltre alle risposte che ci ha fornito in merito ai tempi di
azione del consiglio di amministrazione, l'approvazione del
bilancio all'unanimità, immaginiamo anche come il socio di
minoranza sia stato costretto suo malgrado ad approvare questo
bilancio. Constatiamo con preoccupazione che la Giunta regionale è
in estremo affanno nel tirare fuori il Casinò da questo "pantano".
Lo è perché non riuscite a scindere il ruolo politico da quello
gestionale, perché Lei assessore fa il gestore della casa da gioco,
perché avete impiegato 6 mesi per individuare delle figure di
responsabilità, perché non avete nemmeno un organigramma definito e
soprattutto perché non avete idee in proposito. E perdete solo
tanto tempo per gratificare qualcuno, piuttosto che qualcun altro
in un ruolo, piuttosto che in un altro! Assessore, non faccia
smorfie! Sappiamo bene che dal suo ufficio dipendono tutti questi
equilibri e contro equilibri, ma non bisogna solo pensare alla
carriera degli amici, bisogna pensare prima al rilancio di
un'azienda che aspetta da tempo di vedere un po' di luce nei conti.
Quindi le felicitazioni le faremo eventualmente a posteriori.
Bisogna soprattutto che sia chiamato alle sue responsabilità chi ha
gestito in questa maniera scellerata la casa da gioco: i Signori
Arrigoni, Gili, Tuosto, Trentaz, per non fare nomi, sono coloro che
hanno causato, in connubio con la precedente gestione politica, lo
sfacelo della casa da gioco.
Ma quali sono le prospettive a distanza di un anno, da quando
lei ha preso le redini della questione? Il piano di sviluppo è
stato consegnato per una breve visura alla commissione e poi
archiviato, non sappiamo se abbia una sua valenza intrinseca,
oppure se sia un "costrutto" di idee - magari qualcuna percorribile
e qualcun'altra no - che può essere realizzato in futuro. Per il
resto si vive alla giornata, lei ce lo ha confermato: saliamo
leggermente il 10, scendiamo il 20, andiamo avanti "a denti di
sega", un po' come la borsa italiana. Vorremmo che vi fosse una
prospettiva più solida, che ha visto altre case da gioco resistere
alla crisi congiunturale, alla concorrenza dello Stato, ai
"videopoker"... fattori ai quali adesso si aggiungono il divieto di
fumo e la normativa antiriciclaggio, che possono sforbiciare
ulteriormente la clientela del 30% il primo e del 20% il secondo,
30% più 20% addirittura! Una sforbiciata del 50%, ma di cosa? Di
ciò che non abbiamo più, della clientela che si assottiglia di
settimana in settimana. Quali strategie? Se tanto mi dà tanto, il
primo bilancio intermedio - che si riferisce al quadrimestre
gennaio-aprile 2004 - è empiricamente proiettabile nel secondo e
nel terzo, abbiamo una previsione di perdita nel 2004 di altri 1,2
milioni di euro. Lei dice: "non è così", lo vedremo. Vedremo se la
tendenza darà segnali di inversione, finora di segnali positivi non
se ne vedono. Visto che sta gestendo direttamente la casa da gioco,
intervenga nella sostanza, rispettando anzitutto la legge. Se la
legge prevede un amministratore delegato e un direttore generale e
allora sceglieteli, investiteli di questi poteri, a meno che Lei
abbia preferito riassumere queste funzioni distribuendo incarichi
fra i vari "commis" che sono a lei politicamente più comodi.
Assessore, le ripetiamo: non è una questione soggettiva, è un
problema oggettivo quello che deve essere risolto e ci auguriamo
che anche lei ne acquisisca quanto prima una piena consapevolezza.
Naturalmente, a parte le risposte formali, le considerazioni che
lei ha esposto nel merito sono diametralmente opposte alle nostre,
anche perché, purtroppo per lei, i dati sembrano confermare un
quadro decisamente più pessimistico, e la sua visione appare al di
fuori dei canoni della ragionevolezza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK