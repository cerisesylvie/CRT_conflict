Consiglio Regionale della Valle d'Aosta - Oggetto del Consiglio n. 492 del 28 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 492 del 28 ottobre 1981 - Resoconto
OGGETTO N. 492/81 - NECESSITÀ DI UN PIANO PLURIENNALE DI
SISTEMAZIONE IDROGEOLOGICA DELL'INTERO TERRITORIO REGIONALE. DANNI
PROVOCATI DALLE RECENTI ALLUVIONI IN BASSA VALLE. NECESSITÀ DI
INTERVENTI PER LA DIFESA IDROGEOLOGICA. (Interpellanze)
Presidente -
Do lettura delle interpellanze presentate
rispettivamente dal Consigliere Berti e dai Consiglieri Tonino,
Mafrica e Cout:
INTERPELLANZA
VISTO che pochi giorni di pioggia hanno cagionato danni per
alcuni miliardi di lire in località di fondovalle;
CONSIDERATO che all'origine dei fatti alluvionali è il
dissesto idrogeologico del territorio, dissesto accentuatosi con il
dissennato criterio di costruire ovunque strade e stradine più di
significato elettoralistico che pratico e con la mancanza di un
piano articolato per la manutenzione di sentieri, mulattiere e
alveo di torrenti;
RILEVATO che ad ogni episodio di carattere alluvionale
l'Amministrazione regionale provvede in genere alla riparazione dei
danni, seguendo la politica del "giorno per giorno", senza
preoccuparsi di risolvere drasticamente i problemi;
INTERPELLA
il Presidente della Giunta e l'Assessore ai Lavori Pubblici
per sapere se non ritengono di proporre al Consiglio un piano
pluriennale di sistemazione idrogeologica dell'intero territorio
regionale.
F.to V. Berti
---
INTERPELLANZA
PREMESSO che sono bastati pochi giorni di pioggie intense per
provocare, soprattutto in Bassa Valle, straripamenti di fiumi e
torrenti, alluvioni, frane e smottamenti del suolo, con ingenti
danni alla popolazione ed alle attività economiche;
VISTO che a Fontainemore ed a Pont-St.-Martin due tratti di
arginatura appena ultimati sono stati travolti e distrutti perché
incompleti o perché realizzati male;
TENUTO CONTO che, per la particolare conformazione orografica
della Regione, questi fenomeni calamitosi si ripetono con frequenza
e che, anche a causa del progressivo spopolamento della montagna, i
danni che ne derivano assumono di volta in volta proporzioni sempre
più allarmanti;
CONSIDERATO che gli interventi della Regione nella difesa
dell'ambiente e per prevenire il "rischio geologico" sono stati
finora insufficienti, disorganici ed episodici, mentre è pressante
l'esigenza di una "carta del rischio" e di interventi programmati
per intervenire nei punti di maggior pericolo;
i sottoscritti Consiglieri regionali
INTERPELLANO
la Giunta regionale per conoscere:
1) a quanto ammontano i danni provocati dalle recenti
alluvioni in Bassa Valle, quali sono le responsabilità che hanno
portato alla distruzione di arginature costruite di recente, quali
interventi immediati sono stati iniziati;
2) quali sono le intenzioni della Giunta regionale in merito
alla necessità di un piano di intervento regionale per la difesa
idrogeologica, da finanziare in modo adeguato.
F.to Tonino, Mafrica, Cout
Presidente -
Ha chiesto di parlare il Consigliere Berti,
ne ha facoltà.
Berti (ACV) -
Come avevo già evidenziato
nell'interpellanza, pur dando atto all'Assessore ai Lavori
Pubblici, Borbey, ed al Presidente della Giunta ed al personale
competente per la premura che hanno dimostrato ogni qualvolta
succedono queste alluvioni frane ed allagamenti, mi sembra però che
qui ci sia una politica del giorno dopo giorno, quando viene fuori
la catastrofe si corre tutti al rimedio, ma senza un programma
idrogeologico per la Valle d'Aosta, cioè un piano pluriennale o
triennale o comunque programmatico che dia una maggiore garanzia
senza poi arrivare a sanare i danni che alla fine vengono a costare
molto di più all'Amministrazione regionale di quanto non
costerebbero in un'analisi più ampia di programmazione.
Vorrei sapere dal Presidente della Giunta o comunque
dall'Assessore Borbey, se è allo studio un programma del genere per
cercare di arginare questo sistema causato dal maltempo che si
ripete ogni qualvolta viene giù una pioggerella di due o tre
giorni.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- La nostra interpellanza consiste di due
parti, la prima riguardante la necessità di conoscere un po' meglio
quali sono i danni provocati dall'alluvione in Bassa Valle, ma
anche quali sono le responsabilità che hanno portato alla
distruzione di alcune arginature che erano state recentemente
costruite e parlo di Pont-St.-Martin, Fontainemore, in modo
particolare, perché ci risulta che queste arginature in realtà non
sono state ultimate per poche decine di milioni. A causa di questa,
chiamiamola, inadempienza, non hanno retto alla prima alluvione che
è stata quella di cui si parla nell'interpellanza, per cui
evidentemente c'è anche un modo discutibile di intervenire e di
costruire i sistemi di protezione. Lo diceva anche il Consigliere
Berti, ce ne rallegriamo, in questo settore, che oggi va avanti in
modo molto disorganico, bisogna che ci sia un piano e degli
interventi programmati. Questa è la ragione per cui chiediamo cosa
sta facendo la Giunta, abbiamo fatto riferimento nell'interpellanza
alla necessità di prevenire il rischio geologico con una carta del
rischio che sia degna di questo nome.
Sappiamo che la Giunta continua a spendere fior di milioni in
consulenze, indagini, in carte che servono per la lettura delle
caratteristiche del suolo, ma non ci risulta che si sia approdato
oggi ad una carta del rischio in grado di individuare quali sono i
punti di maggior pericolo. Non è più concepibile che i rischi di
dissenso idrogeologico cui va incontro una Regione con la
conformazione della Valle d'Aosta debbano essere così trascurati
dall'attività della Giunta regionale.
A questo proposito vorrei fare anche una richiesta che non è
contenuta nell'interpellanza. La Regione Piemonte oltre ad avere
normato con una legge, che un'opportuna indagine di carattere
geologico deve essere fatta prima della redazione di strumenti
urbanistici e prima della predisposizione di progetti consistenti
in intervento sul territorio, si è anche dotata di un servizio
geologico regionale, in sostanza un servizio che funziona come
supporto e consulenza all'attività della Giunta regionale ma anche
all'attività degli Enti locali. Probabilmente noi siamo l'unica
Regione d'Italia a non avere un geologo dipendente dalla Regione.
Per cui chiedo anche alla Giunta se c'è intenzione di colmare
questo vuoto.
Presidente
- Ha chiesto di parlare l'Assessore ai Lavori
Pubblici, Borbey, ne ha facoltà.
Borbey (DC)
- Sulle premesse dell'interpellanza tengo a
precisare il discorso dei "pochi giorni di pioggia" perché allora i
Consiglieri che hanno fatto quest'interpellanza non si sono
informati bene, anche se abitano nella zona, che questo è stato un
evento eccezionale. Le dichiarazioni dei Sindaci di Lillianes, Pont
St. Martin e Fontainemore lo possono dimostrare ed hanno fatto
dichiarazioni ufficiali. Dicono gli anziani di Fontainemore che nel
'48 il Lys non era pericoloso come lo è stato in quei giorni; in
questo paese il Lys ha portato per una lunghezza di 400 mtr. un
masso di 70 m.
3
. Quindi immaginatevi la potenza che
aveva in quel momento. Questo masso è andato a cozzare in pieno
contro l'arginatura appena finita a Fontainemore da tre mesi e per
la quale proprio per richiesta delle Amministrazioni comunali, non
avevamo fatto tutto il riempimento perché i Comuni erano in
trattative con l'Enel per portare il materiale poiché si ha
intenzione di fare un campo giochi. Forse è difetto nostro che non
avevamo fatto il riempimento totale dietro questa arginatura.
Questo enorme masso è esploso contro il muro, ci ha fatto una
breccia, e con questa ha portato via 40 m. di muratura. Invece a
Pont St. Martin - lo ammetto - può essere un errore non tecnico ma
di valutazione e quindi amministrativo, e me lo prendo
completamente a carico. Dietro pressioni dell'Amministrazione di
Pont St. Martin, abbiamo stanziato ca. £ 170 milioni anni or sono
ed abbiamo eseguito un primo tratto di arginatura dietro progetto
fatto eseguire dall'Amministrazione comunale di Pont. St. Martin.
Non avevamo fondi sufficienti ed abbiamo fatto solo metà
arginatura, il Consigliere Tonino la conosce bene, è al riparo
delle case popolari, e poiché purtroppo si danno concessioni
edilizie a case e condomini, subito dopo bisogna fare le
arginature. L'arginatura doveva essere già fatta precedentemente
per salvare almeno i terreni circostanti, ma è successo che con le
nuove costruzioni è stato riportato per un'altezza di due, tre
metri il terreno e quindi l'arginatura che una volta era
sufficiente farla di due metri di altezza, adesso è stato
necessario portarla a 6-7 m. di altezza. Inoltre se in quelle zone
sono idonee anche arginature rigide, quindi murature con fondazioni
in calce struzzo, quando arriviamo ad altezze del genere, non si
possono più eseguire con muratura rigida, e quindi dobbiamo fare
delle scogliere.
Vengo al punto che è abbastanza critico in cui si dice che forse
sono fatte male le arginature. Queste opere sono ancora da
collaudare e garantisco a tutti i colleghi che nomineremo uno dei
collaudatori più pignoli. Premetto che secondo me è stato l'evento
eccezionale e forse un mio errore di amministratore perché abbiamo
finanziato non opere complete, ma opere finite solo a metà. Quello
che ci preme dire è se dobbiamo fare delle opere a livello di
scogliera, perché i muri sono troppo alti; la scogliera fatta anche
bene, in Dora Baltea può essere la scelta migliore, ma non -
tecnicamente - nel Lys; infatti in quel tratto - e proprio ieri ho
avuto una riunione con i tecnici dell'Amministrazione regionale ed
i progettisti, per vedere di fare alcuni accorgimenti - si resta
nel dubbio se eseguire i muri o la scogliera. Siamo venuti alla
determinazione della scogliera, purtroppo il lavoro non è ultimato,
si è scalzato un primo masso proprio perché ci sono sette metri di
altezza ed il lavoro è stato fatto solo per tre metri a scogliera,
ripiano perché purtroppo c'è ancora qualcuno che dice che bisogna
fare le passeggiate. Ho una mia tesi per il discorso della
salvaguardia degli argini e della sistemazione idrogeologica in
Valle d'Aosta, cioè cerchiamo di salvare gli abitanti ed i terreni,
ma non cerchiamo di fare poesia ed intendo dire la passeggiata.
Invito tutti voi Amministratori a considerare questo problema così
importante e delicato e dò ragione al Consigliere Tonino nel dire
che occorre a monte uno studio da parte di un geologo, cosa che
abbiamo fatto fare nelle zone che ritenevamo franose. Devo dire
onestamente che per la Valle del Lys non c'è, anche se sappiamo
qual'è la natura del fondo del torrente Lys e c'è uno studio a
livello di tecnici su quale sistema di arginatura dobbiamo
adottare.
Chiedo scusa se ho prolungato questo intervento, ma volevo
proprio sottolineare - e non so se mi sono spiegato bene - che per
questi eventi calamitosi eccezionali alcune volte non c'è
arginatura che tenga; l'errore che ne è derivato è perché abbiamo
fatto due opere e non le abbiamo ultimate. Quindi è un insegnamento
per me in particolare, cioè è inutile se non abbiamo gli
stanziamenti completi per fare un tratto di arginatura, appaltarne
solo la metà, perché se dovesse risuccedere quello che è successo,
abbiamo speso dei soldi inutilmente.
Presidente
- Ha chiesto di parlare l'Assessore
all'Agricoltura e Foreste, Marcoz, ne ha facoltà.
Marcoz (UV)
- Tanto per concludere quanto già detto dal
collega Assessore Borbey. Sarebbe bene premettere alcune
considerazioni generali perché è vero che l'alluvione si verifica
purtroppo sempre quando cadono alcuni giorni di pioggia d'intensità
più elevata. Se le pioggie venissero a tempi anche più lunghi ma
con minore violenza, si potrebbero evitare certi disastri. Il Lys è
veramente un torrente difficilissimo, abbiamo fatto degli
accertamenti e risulta che da 50 anni non si è più visto
un'alluvione come quella successa nei giorni scorsi. Addirittura se
non avessimo fatto a monte dell'abitato di Lillianes l'arginatura
sulla sinistra orografica alta 5 mtr. con una larghezza di ca. 80
mtr. - quindi con una portata di acqua veramente eccezionale, al di
fuori di tutti i coefficienti di sicurezza che ci danno i manuali
tecnici, l'acqua sarebbe passata addirittura al di sopra di questa
arginatura; se veramente non si fossero terminati i lavori in
tempo, tutto il villaggio di Lillianes avrebbe subito a quest'ora
dei notevoli danni. Quindi è vero che bisogna rivedere tutta la
politica delle arginature e il nostro studio sulle aste torrentizie
laterali è già a buon punto e stiamo ormai ultimando. Fino ad oggi,
più che mancanza di dati tecnici per sapere come progettare,
mancava - come diceva l'Assessore ai Lavori Pubblici, Borbey - la
parte finanziaria che è quella più importante in quanto è inutile
iniziare un'opera senza fondi. Succede allora come succede ogni
anno che se l'opera non è finita alla minima alluvione non regge e
quindi va a monte tutto il lavoro fatto.
Abbiamo fatto a Roma le richieste tra Assessorato dei Lavori
Pubblici e Assessorato Agricoltura e Foreste per ca. £ 6 miliardi e
qualcosa come richiesta di danno, faremo semmai avere ai
Consiglieri Tonino e Berti una relazione di quanto detto.
Da parte nostra c'è l'impegno di fare un piano pluriennale,
finalmente il riparto è arrivato e quindi vediamo di spendere
questi soldi nella maniera giusta.
Presidente
- Ha chiesto di parlare il Consigliere Berti,
ne ha facoltà.
Berti (ACV)
- Il problema è delicato ed investe più
Assessorati. Mi fa piacere la risposta sia dell'Assessore
all'Agricoltura e Foreste, Marcoz, che dell'Assessore ai Lavori
Pubblici, Borbey, in quanto dalla loro relazione emerge la
sensibilità per i fatti accaduti e l'impossibilità economica di
poter adempiere completamente all'opera. Mi auguro e faccio una
raccomandazione alla Giunta che in tempi brevi e con l'aiuto del
nuovo riparto fiscale si possa arrivare ad avere a disposizione un
geologo che possa portarci ad un piano pluriennale.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Le risposte dell'Assessore ai Lavori
Pubblici, Borbey, non fanno che confermare una nostra
insoddisfazione di come si interviene in questo settore. La prima
precisazione credo debba essere data sulla premessa della nostra
interpellanza, perché in effetti, Assessore Borbey, sono bastati
pochi giorni di pioggia intensa e inoltre non credo che nella valle
di Gressoney non abbia mai piovuto così, forse ha piovuto anche di
più. Il problema è che il Lys non è mai stato così grosso e adesso
non è tanto un problema di pioggia caduta ma del fatto che - in
parte lo avete detto anche voi - con l'abbandono della montagna, è
cambiata la situazione a monte e questi pochi giorni di pioggia
intensa hanno rischiato di provocare delle catastrofi. Il problema
che abbiamo di fronte oggi è di prevedere un piano complessivo per
ognuno di questi torrenti laterali, sarò interessato a conoscere
questi studi che sta facendo l'Assessorato Agricoltura e Foreste
dei quali non sapevo neanche l'esistenza ed insieme a me forse
anche altri Amministratori locali. Lì effettivamente il
ragionamento da fare è se è opportuno e giusto fare solo delle
arginature o se non è invece prioritario fare solo degli interventi
immediati come diceva l'Assessore ai Lavori Pubblici, Borbey, per
proteggere alcuni abitati, e poi prevedere momenti in cui il
torrente avrà piene tali per cui è necessario uno sfogo in alcune
zone. Non credo sia possibile oggi proprio per il discorso
dell'imbuto, prevedere delle arginatura che aumentano la velocità
dell'acqua e che man mano che scendono a valle possono provocare
dei danni incalcolabili, per cui anche è un discorso di
prevenzione, in modo che non si facciano gli insediamenti in quelle
zone in cui sarà inevitabile che il torrente debordi, cioè quelli
che prima ho definito punti di sfogo.
Per quanto riguarda gli errori, apprezzo la capacità di auto
critica dell'Assessore Borbey, perché è uno dei pochi a farne da
quei banchi. Probabilmente ci sono stati anche degli errori
politici, quello che vorrei sapere e su cui mi piacerebbe che
l'Assessore Borbey facesse delle analisi approfondite, è se queste
opere sono poi state fatte seguendo bene il capitolato ed il
progetto. A noi risulta che non è sempre così ed è un dato
negativo. Nel caso dell'arginatura di Pont St. Martin si è detto
che questa arginatura non era ancorata al terreno in modo
sufficiente per cui ci sono problemi ed errori che non debbono
essere lasciati passare. Se è intenzione verificare da parte della
Giunta fino in fondo, questo ci fa piacere e da questo punto di
vista ci dichiariamo soddisfatti.
Presidente
- Sono le ore 12,35, facciamo ancora
un'interpellanza e poi sospendiamo? Allora passiamo all'oggetto n.
14.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK