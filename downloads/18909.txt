Consiglio Regionale della Valle d'Aosta - Oggetto del Consiglio n. 2033 del 6 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2033 del 6 giugno 2001 - Resoconto
OGGETTO N. 2033/XI Situazione finanziaria della Società
F.A.S.P.A. di Saint-Vincent. (Interrogazione)
Interrogazione Facendo riferimento alla Società F.A.S.P.A.
che ha stipulato con Finaosta S.p.A un contratto di locazione per
sei anni, a partire dal 1° maggio 1998, di una porzione
dell’immobile ex Nuova Rock, sito in
Saint-Vincent;
Avendo sentito di "difficoltà finanziarie" che interessano
attualmente la Società F.A.S.P.A. e che farebbero pensare ad
un'ipotesi di chiusura dell’azienda sita in
Saint-Vincent;
Ritenendo che ogni ipotesi di chiusura avrebbe conseguenze
negative sull’occupazione in Valle;
la sottoscritta Consigliera regionale
Interroga
l’Assessore competente per sapere:
1) se è vero che la Società F.A.S.P.A di Saint-Vincent abbia
problemi di carattere finanziario e se questi sono così gravi da
comportare la chiusura dell’azienda;
2) quali saranno, in caso di chiusura, le ripercussioni
sull’occupazione in media Valle;
3) se, e come, si opererà per ricercare aziende affidabili di
cui si intende facilitare l’insediamento in
Valle.
F.to: Squarzino Secondina - Beneforti
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
In merito alla prima questione posta
nell'interrogazione, relativa alla situazione finanziaria, vorrei
ricordare che la FASPA ha trasferito in Valle
d’Aosta la propria sede legale e fiscale nel mese di
febbraio 1998 e ha conseguentemente avviato la produzione in
Valle.
L’attività iniziale dell’azienda
era legata alla produzione di ricambistica Diesel e successivamente
di particolari per veicoli industriali fino ad arrivare alla
componentistica per computer e fotocopiatrici.
L’attività di stampaggio si è perfezionata fino a
consentire l’ottenimento della certificazione di
qualità ISO 9.200 nel 1997. La FASPA inoltre ha mantenuto anche una
sede produttiva ad Alice Castello.
L’avviamento della produzione in Valle ha
coinciso con l’investimento in macchinari per la
formatura e la profilatura di pulegge in lamiera più leggere e più
resistenti in grado di consentire una migliore trasmissione del
moto, un investimento che mirava a far diventare
l’azienda leader nella produzione europea di tali
pulegge in sostituzione di quelle tradizionali trapezoidali.
L’uscita dal gruppo del socio che aveva seguito
il progetto ha comportato l’accantonamento della
produzione, nel frattempo l’affermazione sul mercato
di pulegge in materiale plastico ha reso non più redditizio il
progetto.
In questo modo la produzione dello stabilimento di Saint-Vincent
è stata limitata al solo stampaggio di componenti che
successivamente vengono date in lavorazione a terzi o rifinite in
uno stabilimento di Alice Castello.
In ragione di quanto sopra l’azienda attraversa
una delicata fase di tensione finanziaria sulla quale pesano
ovviamente gli investimenti effettuati per la lavorazione mai
avviata delle pulegge in lamiera. È all’esame da
parte dei vertici aziendali la possibilità di un ingresso di nuovi
soci con l’apporto del capitale necessario al
superamento della fase critica.
Allo stato attuale non si hanno ancora indicazioni precise
sull’andamento delle trattative che comunque
potrebbero giungere alla conclusione entro la fine della prossima
settimana. Questi sono informazioni aggiornate a ieri sera.
Solo a quel punto si potrà avere un'indicazione attendibile sul
futuro dello stabilimento di Saint-Vincent che attualmente occupa
una ventina di dipendenti.
Nell’ipotesi, che credo nessuno di noi si auguri,
di una cessazione dell’attività da parte
dell’azienda - e vengo alla seconda domanda -
l’occupazione nella media Valle non dovrebbe
risentirne in modo particolare anche perché allo stato attuale vi
sono le condizioni per il riassorbimento dei lavoratori in altre
realtà della media Valle oltre che in una società che potrebbe
insediarsi al posto della FASPA.
A questo proposito va detto che rispetto allo stabilimento di
Saint-Vincent la finanziaria regionale ha già ricevuto due
richieste di nuovo insediamento.
Per quanto riguarda la terza domanda, la ricerca di aziende
affidabili dimostra una buona attrattività locale testimoniata
dalle diverse richieste di insediamento, soprattutto in località
della media e bassa Valle che negli ultimi anni ha visto
l’avviamento di diverse attività. Per quanto
riguarda la valutazione delle proposte di insediamento industriale,
queste sono svolte sia dall’Assessorato che da
Finaosta, la valutazione ovviamente concerne aspetti economici,
finanziari, produttivi, organizzativi e occupazionali del progetto
di investimento.
Il progetto deve comunque in seguito confrontarsi con le
dinamiche attinenti alla gestione dell’azienda e
all’andamento del mercato, dinamiche che possono
confermare la validità del progetto industriale o rendere
necessaria una sua correzione.
Come precedentemente ricordato i vertici aziendali della FASPA
sono in attesa delle determinazioni definitive in merito
all’ingresso di nuovi soci e quindi al proseguimento
o meno dell’attività produttiva, notizie che
dovranno venire nei prossimi giorni.
Président
La parole à la Conseillère Squarzino
Secondina.
Squarzino (PVA-cU)
Nonostante il tono pacato e volutamente
rassicurante dell’Assessore non sono così tranquilla
rispetto alla situazione di questa azienda, nel senso che è
un’azienda che dal mese di marzo non paga le sue
lavoratrici.
È un’azienda che sarà partita anche molto bene
nel 1998, ma già nel 1999 e quindi soltanto un anno dopo - lei
questo non lo ha ricordato, glielo ricordo io –
aveva su 54 dipendenti 47 in cassa integrazione.
Capisco che lei debba dare una visione rassicurante e serena
dell’andamento delle industrie in Valle
d’Aosta e in questa industria, però ci sono alcuni
dati reali che lei non ha fornito e che sono altamente
preoccupanti.
Ripeto, un’azienda che un anno dopo il suo
insediamento aveva già messo in cassa integrazione la maggioranza
dei suoi dipendenti credo che ponga alcune questioni.
Un’azienda che oggi, giugno 2001, da marzo non paga,
non i 54 dipendenti, ma le ultime 20 dipendenti che ha: tutto
questo denota una situazione altamente negativa.
Non capisco bene a questo punto quali sono i motivi di tanta
serenità e fiducia nel futuro. Lei prospetta due soluzioni: una,
quella di un ingresso di nuovi soci. Può darsi che sia la
situazione risolutiva, non lo so, ma sembra che nella storia di
questa azienda ci sia già stata la presenza di soci con un bel
progetto che poi non ha prodotto nulla.
L'altra riguarda nuovi insediamenti. Lei dice che ci sono già
due richieste di nuovo insediamento che sono in corso di
valutazione presso Finaosta; ricordo che anche questa azienda era
stata valutata positivamente da Finaosta per cui mi permetta di
esprimere le forti preoccupazioni delle maestranze.
Lei dice che queste possono facilmente trovare lavoro. Lei sa
bene, Assessore, che in Valle c’è possibilità di
lavoro, ma reinserire all’interno delle aziende una
fascia lavorativa di donne non più giovanissime credo che sia
altamente difficile tant’è vero che ci sono
addirittura degli aiuti della Regione, in tal senso.
Ma in tal caso la possibilità lavorativa di una persona non è
più fonte diretta di reddito, ma lo diventa solo a fronte di un
aiuto da parte della Regione. Lei capisce che la soluzione che lei
propone non è una soluzione redditizia né per le aziende né
soprattutto per la Regione nel suo complesso.
Non solo, ma anche le sue affermazioni circa il fatto che
c’è una buona attrattiva locale rispetto alle
aziende, che il nostro territorio funge da polo attrattivo di
aziende diventano discutibili se le aziende attratte sono del tipo
della FASPA, che hanno fatto un contratto di locazione di sei anni
e dopo quattro anni sono già in difficoltà e dopo cinque anni
intendono chiudere, se sono attratte aziende che, come questa, dopo
un anno di attività mette già in cassa integrazione il 90 percento
dei suoi dipendenti.
Credo che dobbiamo avere serie preoccupazioni circa le capacità
attrattive del nostro territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK