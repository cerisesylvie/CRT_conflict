Consiglio Regionale della Valle d'Aosta - Oggetto del Consiglio n. 2660 del 11 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2660 del 11 marzo 1987 - Resoconto
OGGETTO N. 2660/VIII - INIZIATIVE PER LA COSTITUZIONE PRESSO
LA DELTASIDER - DIVISIONE COGNE - DI UN CENTRO DI SVILUPPO DI
TECNOLOGIE METALLURGICHE AVANZATE (Interrogazione).
PRESIDENTE:
Do lettura dell'interrogazione in oggetto
presentata dal Consigliere Sandri:
INTERROGAZIONE
RICORDATE la delibera di Giunta regionale n. 1024 del
7.2.1986 per l'attuazione di forme di collaborazione tra Regione,
Deltasider e Centro Sperimentale Metallurgico (C.S.M.) e la
delibera n. 1410 del 21.2.1986 di incarico al Dr. Walter DEMICHELI
per una consulenza in materia di nuove tecnologie e di nuovi
materiali con una spesa presunta di Lire 40.000.000.
CONSIDERATO che il 28 febbraio 1987 scade l'incarico di
consulenza;
RITENUTO elemento importante per il rilancio degli
stabilimenti Deltasider - Divisione Cogne - Di Aosta e Verrès tale
iniziativa, ben descritta nella premessa della delibera n. 1410 già
citata;
il sottoscritto Consigliere regionale
INTERROGA
l'Assessore all'Industria, Commercio, Artigianato e Trasporti
per conoscere:
-
se tale incarico sia stato disdetto o rinnovato per l'anno
1987/88;
-
a quali risultati sia giunto lo studio di fattibilità
affidato al Dr. DEMICHELI;
-
quali modalità e tempi siano previsti per la costituzione
ad Aosta di un centro per lo sviluppo di tecnologie metallurgiche
avanzate;
-
quale sia l'ammontare delle spese del primo anno della
convenzione e quale importo la Giunta regionale impegnerà per il
1987/88 nel caso la convenzione sia stata rinnovata.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
L'interrogazione formula quattro
quesiti, il primo dei quali chiede se "sia stato disdetto o
rinnovato per l'anno 1987/88 l'incarico al Dr. DEMICHELI". La
convenzione prevedeva che, in caso di non disdetta, l'incarico
dovesse essere inteso come rinnovato e, quindi, rispondo dicendo
che l'incarico è rinnovato.
Il secondo quesito chiede "a quali risultati sia giunto lo
studio di fattibilità affidato al Dr. DEMICHELI". Quest'ultimo ha
già presentato una prima ipotesi per la realizzazione di questo
centro ed ha individuato alcuni settori nei quali il centro
dovrebbe svolgere la sua attività:
primo settore - prodotti da polveri metalliche e ceramiche con
sviluppo delle tecnologie di compattazione isostatica a caldo di
polvere metallica, spry-forming, compattazione isostatica; secondo
settore - rivestimenti superficiali, con sviluppo di tecnologia di
deposizione chimica con spessore sottile, meno di 10 micron, e
deposito mediante plasma sotto vuoto di rivestimento spesso;
terzo settore - getti a cera persa, fusi e colati sotto vuoto
spinto per lo sviluppo di componenti per impieghi aeronautici o di
equivalente livello qualitativo, sia con struttura equiassica, sia
con struttura monocristallica e direzionale. L'ipotesi è
complessiva, nel senso che riguarda sia gli investimenti che la
quantità di personale che si prevede nel caso che il centro venga
realizzato.
Il terzo quesito chiede: "quali modalità e tempi siano previsti
per la costituzione ad Aosta di un centro per lo sviluppo di
tecnologie metallurgiche avanzate". Credo che la stessa
interrogazione, citando le due deliberazioni di Giunta, quella del
7 febbraio 1986 e quella del 21 febbraio 1986, chiarisca quanto è
già stato discusso più volte, in seno al Comitato unitario per i
problemi della Deltasider e della siderurgia in Valle d'Aosta, in
merito a questo tipo di scelta, che tende a dotare lo stabilimento
di Aosta e di Verrès di un centro di ricerca che non abbia come
clienti solo i due stabilimenti, ma che sia una unità autonoma
della quale i due stabilimenti si possano servire, ma non in
maniera esclusiva.
Per queste ragioni si è cercato di orientarsi verso la
costituzione di una nuova società alla quale la Regione potrebbe
partecipare, insieme alla Deltasider ed al CSM, che dal mese di
gennaio ha cambiato denominazione, pur mantenendo inalterata la
sigla: non si tratta più del Centro Sperimentale Metallurgico, ma
del Centro Sviluppo Metalli. Le modalità ed i tempi di questa
iniziativa, che sono oggetto del terzo interrogativo, dipendono dal
discorso più generale che riguarda la definizione del destino dei
due grandi stabilimenti della Valle e, quindi, sono strettamente
legati ai rapporti tra Regione, ex DELTASIDER (o NUOVA DELTASIDER),
Finsider ed IRI.
L'Amministrazione regionale ha sempre dichiarato la sua
disponibilità ad attuare questa iniziativa, nel quadro di una
definizione del destino dei due stabilimenti. Credo che la
situazione attuale non ci consenta di indicare tempi certi, anche
perché il settore siderurgico in questo momento offre pochi punti
di riferimento certi. Abbiamo mantenuto e continuiamo a mantenere -
come ho anche ribadito nell'ultima riunione del Comitato unitario -
rapporti con l'IRI ed infatti domani avremo un altro rapporto con
la Presidenza dell'IRI dal quale speriamo di poter ricavare dei
punti di riferimento più certi.
Nel merito del quarto quesito, che riguarda le spese, posso dire
che le stesse, riferite al 1986, sono state di 25 milioni più IVA.
L'impegno finanziario corrisponde a quello previsto dalla
deliberazione di Giunta del 21 febbraio 1986 ed è pari a lire 40
milioni, dei quali però non è stato speso ancora nulla.
PRESIDENTE:
ha chiesto la parola il Consigliere Sandri;
ne ha facoltà.
SANDRI (N.S.):
Ringrazio l'Assessore perché la sua
risposta sulla Cogne mi è sembrata esauriente e positiva. Concordo
pienamente sul fatto che questo Centro, specie se identificato come
entità autonoma, possa essere un polo di sviluppo non soltanto per
la Divisione Cogne, ma anche per altre aziende esterne all'ambito
regionale. Ho solo qualche dubbio sull'inserimento di questa
iniziativa all'interno della DELTA-COGNE. Spero che nella giornata
di domani si riesca ad avviare qualche passo concreto per la
realizzazione di questo Centro. L'Assessore non mi ha fornito dei
dati in merito, ma io credo che questo Centro possa avere un
significato molto importante, sia per quanto concerne il valore
dell'investimento in sé, sia per i suoi riflessi nel campo
occupazionale.
Io non capisco molto di cose tanto difficili, però mi sembra che
l'unire metalli tradizionali a nuovi metalli e nuove tecnologie,
sia forse la soluzione ottimale per dotare la nostra Regione di
processi di sviluppo ben inseriti nel mercato di settore, anche a
livello commerciale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK