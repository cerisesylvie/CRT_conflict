Consiglio Regionale della Valle d'Aosta - Oggetto del Consiglio n. 2047 del 12 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2047 del 12 luglio 2006 - Resoconto
OGGETTO N. 2047/XII - Operatività del Consiglio di
amministrazione della Casa da gioco di Saint-Vincent; scelte
gestionali per il rilancio della Casa da gioco operate dal
Consiglio di amministrazione e funzionalità del Consiglio di
amministrazione della Casinò S.p.a.. (Interrogazioni e
interpellanza)
Interrogazione
Appreso dagli Organi di informazione che non esiste una
profonda sintonia di intenti tra i vari componenti il Consiglio di
Amministrazione della Casinò S.p.a.;
Visto che su diversi temi pare che vari membri del Consiglio
di Amministrazione della Casinò S.p.a. non riescano a giungere ad
una decisione condivisa;
Ricordato che la decisione di procedere alla nomina di un
nuovo Consiglio di Amministrazione era stata dettata dall'esigenza
di ridare slancio e decisionalità operativa al Casinò in questo
delicato momento di crisi;
la sottoscritta Consigliera regionale
Interroga
Il Presidente della Regione e l'Assessore competente per
sapere:
1) quali sono i motivi del dissenso all'interno del Consiglio
di Amministrazione della Casinò S.p.a.;
2) come valuta tale clima di conflittualità all'interno del
Consiglio di Amministrazione;
3) quali sono le eventuali linee di azione che è possibile
intraprendere come Giunta e/o come Assessorato, e se fra queste è
prevista anche la nomina di un nuovo Consiglio di
Amministrazione.
F.to: Squarzino Secondina
Interrogazione
Premesso che:
- qualche mese fa il Consiglio di amministrazione di Casinò
S.p.a. è stato quasi completamente rinnovato (quattro componenti su
cinque);
- il 27 giugno scorso la IV Commissione consiliare ha
effettuato un'audizione con i membri del cda medesimo;
- dall'incontro sono emerse opinioni profondamente
discordanti, per non dire opposte, tra il Presidente e alcuni
componenti del cda sulle scelte gestionali da intraprendere, oltre
a una carenza di conoscenza immediata dei fatti che accadono
nell'azienda;
- tale conflittualità interna è sfociata in articoli polemici
sugli organi di stampa, dove gli interessati non si sono
risparmiati critiche pesanti;
ciò premesso, i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) se si riconosce nella linea del Presidente o in quella di
qualche altro componente del Consiglio di amministrazione;
2) come pensa di dare avvio all'atteso rilancio della casa da
gioco valdostana con un organo amministrativo così
conflittuale;
3) se questo cda e tutti i suoi componenti godono ancora
della fiducia del socio maggioritario.
F.to: Tibaldi - Frassy
Interpellanza
Appreso, nella riunione della IV Commissione consiliare del
27 giugno u.s., a seguito dell'audizione del Consiglio di
Amministrazione del Casinò e dalla documentazione consegnataci da
un suo membro, che all'interno dello stesso sono presenti posizioni
strategicamente opposte ed inconciliabili nell'affrontare la crisi
del Casinò di Saint-Vincent;
Appreso, nella stessa riunione, dall'audizione del Presidente
del Governo regionale e dall'Assessore al Bilancio, Finanze,
Programmazione e Partecipazioni regionali l'intenzione di
proseguire nell'acquisto dell'Hotel Billia, e delle aree e degli
immobili annessi;
Ritenuto di estrema gravità quanto emerso dall'audizione del
Consiglio di Amministrazione del Casinò e non ancora del tutto
chiare le modalità con le quali si vuole procedere all'acquisizione
del Billia;
il sottoscritto Consigliere regionale
Interpella
il Presidente della Regione e l'Assessore competente per
sapere:
1) se non ritengano inadeguato l'attuale Consiglio di
Amministrazione, innanzitutto nella persona del suo Presidente,
nell'affrontare la crisi di gestione del Casinò, alla luce anche
della genericità con la quale ha esposto le modalità per affrontare
la crisi e ha risposto alle domande dei Commissari;
2) se sulla base di quanto emerso nell'audizione del
Consiglio di Amministrazione del Casinò si intenda procedere
ugualmente all'acquisto del Billia.
F.to: Bortot
Presidente
- La parola al Consigliere Bortot.
Bortot (Arc-VA)
- L'altro giorno ero all'audizione del
"CdA" della "Casinò S.p.a." in IV Commissione e devo dire che per
fortuna ero seduto, altrimenti potevo correre il rischio di
stramazzare, perché i problemi che sono emersi dai vari interventi,
discordanti anche fra di loro, dei membri del "CdA"... e "per
fortuna", fra virgolette, nel loro essere discordanti ci hanno
permesso di capire realmente come stanno le cose all'interno del
casinò, ma su questo argomento interviene la mia collega
Squarzino.
Io voglio intervenire legandomi sia all'audizione del "CdA", sia
all'audizione del Presidente del Governo e dell'Assessore alle
finanze relativa al "Billia". In sostanza si vuole procedere
nell'acquisizione di questo "ferro vecchio" facendolo passare per
strategico per il rilancio del casinò e, da quel che abbiamo capito
nell'audizione precedente, il rilancio del casinò fa riferimento a
tutta una serie di problematiche interne e non sicuramente
all'acquisizione del "Billia": questo l'ho capito molto bene. Dico
"ferro vecchio", perché è vero che la perizia fa riferimento a una
perizia del "Governo Perrin", ma nel frattempo mi risulta che i
clienti al "Billia" sono diminuiti, il "ferro vecchio" ha
cominciato ad "arrugginire" e, di conseguenza, pagare 58 milioni di
euro più tutto quello che comporta la ristrutturazione non ne vale
la pena, anche perché il rischio è che impegniamo 58 milioni di
euro, che si apra un contenzioso e che la Magistratura ci blocchi
sia il denaro, sia l'acquisizione del "Billia" per poterlo
sistemare. A questo punto è molto meglio "mettere mano" agli
interventi interni alla casa da gioco, sospendere l'acquisizione
del "Billia" - alla quale peraltro non siamo pregiudizialmente
contrari -, intervenire con uno strumento legislativo per tutelare
il reddito ai lavoratori che perdono il posto di lavoro,
risparmiare forse più della metà sui 58 milioni di euro,
riconsegnare o lasciare ai proprietari, o ai portavoce dei
proprietari del "Billia"... che se lo ristrutturino e se lo
gestiscano loro, vedremo cosa sono capaci di fare! Sul fatto di
acquisire noi in questo momento, quando le cose non sono
assolutamente chiare, non siamo d'accordo, anche perché non voglio
entrare nel merito, ma la collega Squarzino non c'era e devo dire
che c'è una cosa che non funziona: o date le dimissioni voi due, o
le fate dare a Martini, perché questo Signore si è presentato lì e
sembrava di essere nei film delle multinazionali americane...
(interruzione del Presidente della Regione, fuori
microfono)
... ma io ho visto lui, perché se avessi visto il curriculum e
poi visto lui, mi sarebbe venuto di più "la pelle d'oca", perché
sembra di essere in quei film delle multinazionali americane dove
arriva un signore, che non sa assolutamente niente di quel che deve
gestire, non sa o è stato reticente, ma chiedo anche ai Commissari
presenti di dire il loro pensiero, ma questo Signore non ha capito
ancora i problemi ai quali deve "mettere mano"! L'unica persona che
lì dentro può aver detto delle cose anche non vere, ma che ci ha
dato della documentazione è stato il Signor Conca, mentre questo
compito spettava al Presidente del "CdA". Faccio solo un esempio,
uno che viene a dire: "ma le mogli dei giocatori dove vanno a fare
lo shopping?"... a me viene "la pelle d'oca"! Abbiamo speso 60
milioni di euro per riqualificare Saint-Vincent e adesso non
sappiamo dove mandare a fare lo "shopping" le mogli dei
giocatori?
Non voglio farla lunga, quello che chiediamo è la sospensione
dell'acquisizione del "Billia", anche perché nei documenti che
avete scritto voi in uno dei vari punti si legge che il mercato dei
giocatori appare saturo e che non è realistico formulare ipotesi di
un significativo incremento di livello di introiti nel prossimo
periodo tale da riassorbire nel prossimo futuro l'eccesso di
capacità produttiva e a ciò deve attenersi anche ogni progettualità
immobiliare e costruttiva. Qui vi sono delle valutazioni, ci danno
delle indicazioni e, in base alle indicazioni che ci sono state
date, è chiaro che bisogna soprassedere ad acquisire altre attività
immobiliari senza prima "mettere mano" alla gestione attuale del
casinò.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Cerchiamo di andare per ordine,
quindi inizio con l'interrogazione n. 10 che è stata proposta dalla
collega Squarzino; le interrogazioni e l'interpellanza hanno una
serie di premesse, fanno una serie di considerazioni che sono
riconducibili o agli articoli di giornale, o all'audizione dei
Consiglieri di amministrazione. La collega Squarzino chiede:
"quali sono i motivi del dissenso all'interno del Consiglio di
amministrazione della Casinò S.p.a."
. Consigliera Squarzino,
non lo so perché il momento dove il rappresentante dell'azionista e
il "CdA" si incontrano è normalmente l'Assemblea, la quale si è
svolta senza avere questo dissenso che invece compare sui giornali.
In quella Assemblea quindi il grande portatore di dissenso era
assente per problemi personali, non ho idea, ma non abbiamo avuto
il piacere di avere questo confronto che avrebbe potuto essere
molto fattivo, avrebbe permesso all'azionista rappresentato dal
Presidente e dal sottoscritto di essere informati. Per contro, in
quella sede, l'Assemblea, abbiamo avuto - ed è stato messo a
verbale - un rilievo da parte del Collegio sindacale, che si è
espresso con grande preoccupazione nei confronti degli
atteggiamenti di quei Consiglieri di amministrazione che esternano
e che danno tutta una serie di informazioni al di fuori delle sedi
istituzionali. Vi è stato quindi un pesante richiamo da parte del
Collegio sindacale rispetto alla condotta che, a nostro giudizio,
non è propriamente ortodossa e su questo argomento credo che il
richiamo del Collegio sindacale pesi come un macigno.
"Come valuta tale clima di conflittualità all'interno del
Consiglio di amministrazione"
, glielo ho detto: non è un
problema di conflittualità, la conflittualità e le diverse opinioni
non sono di per sé un problema, anzi credo che un "CdA" abbia il
dovere di rappresentare tutte le varie interpretazioni e debba
contribuire... ma il "CdA", così come qualsiasi altro organo
collegiale, ha la necessità di avere un momento di sintesi,
pertanto non per questo un'espressione che non trova il consenso
della maggioranza del "CdA" deve essere rappresentata sui giornali,
perché si fa il danno della società. Non è preoccupante quindi -
ripeto - la diversità di opinioni: è preoccupante l'atteggiamento
che viene tenuto da parte dei Consiglieri del "CdA".
"Quali sono le eventuali linee di azione che è possibile
intraprendere come Giunta e/o come Assessorato, e se fra queste è
prevista anche la nomina di un nuovo Consiglio di
amministrazione"
: qui la collega dà già delle possibili
soluzioni, noi molto più modestamente come Giunta regionale abbiamo
deciso di calendarizzare per la settimana prossima un incontro con
il "CdA", quindi credo che gli uffici della Presidenza della
Regione convocheranno per la prossima settimana i rappresentanti
del "CdA" per avere un confronto, anche perché sembra che gli
Assessori non siano ben accetti in sede di Commissione consiliare,
quindi nessuno di noi si è permesso di interferire con i lavori
della Commissione perché forse saremmo stati guardati come dei
"cani in chiesa". Abbiamo la sede istituzionale che è l'Assemblea,
come azionisti ci siamo presentati, c'è stata una presenza del
"CdA" parziale, le assenze sono giustificate, so che c'era una
disponibilità collegiale per essere presenti, cosa che con
rammarico abbiamo non riscontrato di fatto.
Interrogazione n. 14,
"se si riconosce nella linea del
Presidente o in quella di qualche altro componente del Consiglio di
amministrazione"
: abbiamo avuto modo di ritrovarci con il "CdA"
e abbiamo potuto rappresentare quanto deciso dal Consiglio
regionale e di calendarizzare una serie di lavori e di immaginare
un tavolo tecnico, al fine di poter mettere sul tavolo delle
proposte per quanto attiene l'attività della casa da gioco.
"Come pensa di dare avvio all'atteso rilancio della casa da
gioco valdostana con un organo amministrativo così
conflittuale"
: ovviamente non riteniamo che sia positivo un
clima conflittuale, anzi riteniamo sia positivo un confronto anche
di proposte diverse, ma - ripeto - istituzionalmente corretto.
Siamo quindi molto preoccupati e nell'incontro che avremo la
settimana prossima con il "CdA" cercheremo di capire qual è il
clima, quali sono gli intendimenti e quali le eventuali
soluzioni.
"Se questo "CdA" e tutti i suoi componenti godono ancora
della fiducia del socio maggioritario"
, la fiducia è un
qualcosa che non è immutabile nel tempo, ma è direttamente
proporzionale alla dedizione e non necessariamente agli incassi,
perché potremmo avere un organo amministrativo che profonde tutto
il suo impegno per cercare di non perdere gli incassi, o se volete
anche incrementarli, ma bisogna poi fare delle valutazioni
complessive, quindi rispetto a questo, insieme al contributo di
tutti, cercare di capire se si poteva fare meglio oppure peggio.
Quando vengono forniti i dati, purtroppo, questi sono riferibili a
valori assoluti, numerici che possono poi essere interpretati. Se
andiamo a prendere le "performance" degli ultimi 10 anni - come è
stato fatto in Commissione -, andiamo a dare, come qualcuno ha
dato, delle letture di un disastro, disastro che poi viene letto a
seconda dei casi come attribuibile alla gestione pubblica o
all'incapacità dei "manager", o di Tizio, o di Caio, o del Governo
regionale, o dell'Assessore, a seconda delle interpretazioni che
ognuno dà. Bisogna essere un po' onesti e cercare di dare una
lettura universale rispetto al mondo della casa da gioco. Ancora
oggi guardavo gli introiti del 2006 rapportati a quelli del 2005...
abbiamo un'identicità, abbiamo una variazione di zero virgola
percentualmente, quindi vedete che questi sono i dati.
Infine l'interpellanza, dove si parte dalle stesse premesse -
articoli di giornale e audizioni - per richiedere al Presidente o
all'Assessore un giudizio sull'adeguatezza del "CdA". Rispetto a
questo il "CdA" è in carica da 4-5 mesi, credo che a livello
comportamentale avrei delle forti riserve su alcuni atteggiamenti
individuali. Sulla bontà delle strategie chiederei un po' più di
pacatezza nel dare dei giudizi "tranchant", perché su questo
argomento credo vi sia la necessità di avere un arco temporale di
una profondità rapportata al mandato per dare dei giudizi, fermo
restando che l'impegno sia un impegno non tanto rivolto alla
promozione delle proprie posizioni personali, ma sia un impegno che
viene profuso per l'interesse dell'azienda, perché se ognuno dei
Consiglieri di amministrazione ha come obiettivo quello di vedere
accreditato il proprio percorso professionale lanciandosi in
iniziative perché più competente o più bravo, rischieremmo di fare
delle analisi strane. Anche lì, collega Bortot, lei prima ha
parlato di curricula, i curricula dovrebbero essere guardati per
tutti e probabilmente qua e là troveremmo delle cose simpatiche se
andassimo a ben vedere e quelli che si dichiarano così competenti
in certi momenti sono incappati in situazioni di presunta
incompetenza. Ciò detto, credo che questo "CdA" nel suo complesso
abbia delle forti professionalità, che se correttamente utilizzate,
pur nella differenza e diversità di vedute, possono fargli compiere
un buon lavoro.
Sulla seconda domanda, che è la domanda "clou" - almeno sulla
base della presentazione -, sono convinto di un'idea contraria
rispetto a quella del collega Bortot. Ritengo che il "Billia" e le
aree di questo immobile siano indispensabili per lo svolgimento
dell'attività della casa da gioco, ma lo siano perché momento di
chiarezza rispetto a una serie di progetti e di attività. Abbiamo i
parcheggi, le aree di accesso, l'albergo e il Centro congressuale.
Abbiamo visto che le soluzioni alternative, ovvero il "Palais
Saint-Vincent", piuttosto che altri spazi, non sono funzionali allo
svolgimento della casa da gioco. Probabilmente dobbiamo immaginare
anche una nuova redistribuzione degli spazi, forse non è necessario
avere 250 camere, probabilmente il Centro congressi deve essere
riconsiderato immaginando delle attività congressuali, ma anche
delle attività ludiche e delle attività per delle manifestazioni
per la casa da gioco, insomma è un'area importante.
Sul fatto che tale complesso sia un "ferro vecchio", questo
posso anche condividerlo; purtroppo, quando dichiaro di interesse
un bene, mi devo avvalere di esperti che fanno una perizia, quindi
non posso entrare nel merito del tanto o del poco. La pubblica
amministrazione, quando manifesta l'interesse di acquistare un
determinato bene, deve avvalersi di perizie, le quali devono
identificare nello stato di fatto e di diritto un complesso
immobiliare e aziendale, a meno che non si dica che quelle perizie
sono fatte male, sono fatte con criteri distorti ma, essendo che
fino a prova contraria queste perizie asseverate ci danno quel tipo
di valore, noi, rispetto a quel valore, trattiamo... non un euro di
più, non un euro di meno.
Sarebbe per me facile polemizzare con il collega Bortot dicendo:
"lasciamo che il "Billia" cada a pezzi e lasciamo che 130 persone
perdano il posto di lavoro", ma è un po' l'obiettivo che utilizzano
i proprietari mettendo degli scudi umani davanti a tale tipo di
operazione. Rispetto a questo, in tale contesto credo che, oltre ad
essere strategico per il casinò, tutelare dei posti di lavoro dando
continuità a delle professionalità non sia secondario. Credo che
l'attività di approfondimento del Governo regionale in merito alla
fattibilità dell'acquisto del "Billia" debba procedere, oggi stiamo
facendo delle verifiche circa la fattibilità, sulla base
dell'incontro fra domanda e offerta per quanto riguarda il prezzo e
quello che governa il prezzo per noi è la perizia. Devono essere
verificati gli altri aspetti giuridici e amministrativi, deve
esserci un chiarimento rispetto a quello che potrebbe succedere
dopo l'acquisizione e qual è il modello di gestione che possiamo
immaginare per quel complesso alberghiero funzionale alla casa da
gioco. Avrebbe potuto essere una buona occasione l'audizione dei
Consiglieri del "CdA" in merito a dati correlati alla clientela VIP
che utilizza il "Billia", questo forse avrebbe potuto dare un certo
tipo di risposta. I dati che nel tempo ho verificato dicono che una
parte molto importante dei proventi del casinò sono riconducibili
alla clientela VIP, che, pur condividendo il giudizio del collega
Bortot - la vetustà del "Billia" -, riterrebbe tuttavia uno
svilimento andare in altri alberghi di qualità superiore; quindi
una clientela VIP, la quale è parte importante dei proventi del
casinò, che è legata all'utilizzo del "Billia". Questo immobile
quindi non in funzione porterebbe a una mortificazione molto
importante dei proventi del casinò.
Si dà atto che dalle ore 18,19 riassume la Presidenza il
Presidente Perron.
Président
- La parole la Conseillère Squarzino
Secondina.
Squarzino (Arc-VA)
- Oggi abbiamo imparato una cosa
nuova: gli articoli di giornale non sono fonti attendibili
d'informazione. L'Assessore ha esordito facendo una premessa: le
fonti d'informazione sono articoli di giornale, l'audizione in
Commissione, "mettiamo le mani avanti" perché l'unica fonte giusta
d'informazione è l'Assemblea in cui l'Assessore azionista era
presente. Sappiamo che le cose che leggiamo sul giornale, anche
come dichiarazione dell'Assessore, non sono attendibili, non
possono essere prese come fonte d'informazione. Gli articoli di
giornale dicono che c'è dissenso all'interno del "CdA"? Non è vero,
perché lui era presente e non ha visto questo dissenso. Si è però
dimenticato di aver aggiunto, continuando il suo discorso, che non
è il caso di drammatizzare troppo, perché su un piano
comportamentale, se queste persone hanno delle competenze e se tali
competenze sono correttamente utilizzate, possono servire. Lui
allora sta dicendo che in questo momento tali competenze non sono
utilizzate in modo corretto, non sono utilizzate al fine che
dovrebbero essere utilizzate per i motivi per cui sono lì, ovvero
per gestire la casa da gioco. Capisco che lei possa essere in
difficoltà, ma che lei giunga a non avere il coraggio di dire le
cose mettendo davanti il paravento che le informazioni che i
Consiglieri hanno non sono attendibili, perché dipendono dagli
organi di informazione, credo sia un "escamotage" poco serio.
In secondo luogo è vero che lei non era in Commissione, neanche
la sottoscritta lo era, mi stupisco che ancora non si sia fatto
dare i verbali come fa abitualmente, però all'interno della
Commissione i rappresentanti del "CdA" hanno continuato a dire...
quindi non solo la persona che forse era assente e che secondo lei
era la persona che doveva essere causa di distinguo... ma nel corso
della riunione, ad esempio, uno esordisce:
"la mia opinione come
al solito è in dissenso sostanziale su quello che avete detto,
avete notato che non siamo d'accordo su questo..."
, eccetera.
Continuamente quindi all'interno del "CdA" su tutti i problemi che
sono stati posti, dalla nomina di Collé al modo di gestire il
casinò, al modo di gestire il personale, al modo di puntare sul
rilancio del casinò, al modo di individuare quali sono le priorità
per il "CdA", su tutti questi punti non sono d'accordo. Posso
capire che vi possano essere pareri diversi che contribuiscono, ma
qui, quando si tratta di strategie e quando non si vede nessun
risultato di questo lavoro, credo che il problema sia grande e che
la Giunta sia preoccupata lo dimostra il fatto che la stessa abbia
chiesto una riunione con il "CdA". Delle due allora l'una: o vi
sono i problemi che sono detti sui giornali, in Commissione e
questi problemi sono tanti al punto che la Giunta si preoccupa di
incontrare il "CdA"; o i problemi non vi sono e allora non si
capisce perché la Giunta debba incontrare il "CdA".
Président
- La parole au Conseiller Tibaldi.
Tibaldi (CdL)
- L'aspetto tragicomico di questa vicenda è
che lei, Assessore, oltre ad essere un organo politico, rappresenta
"ad intermittenza" con il Presidente Caveri il socio maggioritario
all'interno della "Casinò S.p.a.". Da quello che lei ha detto oggi
in risposta ai quesiti che le sono stati formulati si evince che il
socio maggioritario non esiste, non decide, non controlla. È questo
l'aspetto tragico che si unisce all'aspetto comico: abbiamo
assistito al rinnovo di un "CdA", 4 componenti su 5, 5 mesi fa -
scelta politica perché siete voi che avete designato queste persone
di elevato profilo professionale e culturale - e nell'arco di
pochissimo tempo è emerso che queste persone non sono integrate o
integrabili tra loro, perché in Commissione - non parliamo di
articoli di giornale perché, come avete detto, sono inattendibili -
è emerso che c'è chi pensa "bianco" e c'è chi risponde "nero", c'è
chi si mette su una "linea grigia", di conseguenza non c'è alcuna
uniformità di vedute. Mi chiedo allora: come li avete scelti? Li
avete conosciuti prima di sceglierli? Lei oggi ci ha detto che non
conosce i motivi del dissenso, le chiediamo se almeno conosce i
componenti del "CdA", se sa chi ha nominato, se sa chi ha concorso
a nominare alla guida della "Casinò S.p.a.", o se ha solo avallato
in modo disinteressato dei nomi che le sono stati proposti? Questo
è un fatto che ci preoccupa notevolmente: è grave non conoscere i
motivi del dissenso dopo che i giornali ne parlano da 3 mesi e dopo
che la Commissione ha approfondito tale clamorosa diversità di
vedute... mi chiedo cosa ci sta a fare il socio maggioritario
all'interno della "Casinò S.p.a."!
Un altro aspetto che ridicolizza e scredita la Regione è che il
"grande portatore di dissenso"
- riprendo le sue parole -
era assente, ma questa persona l'avete nominata nel Comitato
strategico! Il Dott. Gianni Zandano è diventato esponente di spicco
di un Comitato strategico che avete costituito all'indomani di
quella Commissione consiliare...
(interruzione dell'Assessore Marguerettaz, fuori
microfono)
... sto dicendo quello che ho letto... ma dove era presente il
Dott. Zandano! Era assente all'incontro con la IV Commissione. È
comunque curioso che il "grande portatore di dissenso" nell'ambito
del CdA sia stato nominato all'interno del Comitato strategico. Si
sa bene che egli, secondo quanto si apprende dai giornali, ha
evidenziato più volte motivi di contrasto con il Presidente del
CdA. Forse bisogna considerare la sua nomina nel Comitato
strategico come una promozione? Vogliamo capire qual è la vostra
linea di intervento, qual è la linea di indirizzo che date a questo
comitato, siete il socio che rappresenta il 99%, il "CdA" dovrebbe
essere preposto al rilancio del casinò. C'è un "CdA" quasi
completamente rinnovato, c'è una "task force" che lo affianca e lo
sovrasta, c'è un Comitato strategico che adesso si aggiunge e solo
la prossima settimana ci sarà un confronto tra tutti questi
soggetti. Ma vi sembra normale? Se lei fosse titolare in una
società privata, come peraltro lo è la "Casinò S.p.a.", se fosse
sua, come socio al 99%, aspetterebbe ben 3 mesi per incontrare i
suoi 5 amministratori di fiducia per chiedergli cosa hanno in
testa? Fatevi un esame di coscienza...
(nuova interruzione dell'Assessore Marguerettaz, fuori
microfono)
... avete partecipato all'Assemblea e non sapete neppure quali
sono i motivi del dissenso, come ci ha detto 20 minuti fa! Si è
presentato qui dicendo:
"non conosciamo i motivi del dissenso,
incontreremo il "CdA" la prossima settimana"
... ma lei è un
commercialista, è uno che vive nell'ambito delle società, ma quando
mai ha visto un socio al 99% che aspetta mesi per decidere
qualcosa! Lì c'è una situazione che langue! Vorremmo capire qual è
la vostra linea politica, siete voi che avete individuato queste
persone, le avete istruite per fare qualcosa, e non vanno
d'accordo: uno sostiene che ci sia una crisi strutturale, il
Presidente parla di crisi congiunturale, il Presidente nomina
l'assistente da mandare a Roma per i rapporti con il Parlamento
all'insaputa del resto del "CdA", se questo è il modo di operare,
fatevi due calcoli voi! O li mandate tutti a casa, oppure a casa ci
andate voi!
Président
- La parole au Conseiller Bortot.
Bortot (Arc-VA)
- Di nuovo alcune precisazioni sul
"Billia". Sono assolutamente d'accordo con il collega Tibaldi e
vorrei che intervenissero anche gli altri membri della Commissione
su questo argomento...
Squarzino
(fuori microfono)
- ... non
possono...
Bortot (Arc-VA)
- ... non lo sapevo. La morale comunque è
questa. Non siamo pregiudizialmente contrari all'acquisizione del
"Billia", non è necessario che compriate il "Billia" a quel prezzo
e subito, i problemi del rilancio del casinò sono tutti interni
alla gestione, avete nominato degli incompetenti, o siete
incompetenti voi, o è il "CdA" che avete nominato, fatevelo dire
dai colleghi del vostro movimento cosa è successo in quella
audizione, va bene? Se voglio comprare un albergo a
Saint-Barthélemy e viene l'alluvione, prima di acquisirlo aspetto
che ripristino la strada; è questo quello che dovete fare voi per
tutelare il denaro pubblico, non regalare 58 milioni di euro, non è
strategico l'acquisto del "Billia" in questo momento, dovete
"mettere mano" alla gestione del casinò! E quello che succede lì
dentro fatevelo dire! C'è un numero elevato di dirigenti che non
servono a nulla, mandano gente in prepensionamento incentivandoli
ad andare a casa e pagandoli "a peso d'oro" quando magari sono
utili all'interno; ve ne sono altri che vogliono rimanere e avviene
l'esatto contrario! Non vado avanti, perché è inutile che ripeto le
cose che ha già detto la mia collega.
Assessore, non spetta a me darle consigli sul suo mestiere, ma
se non sono convinto che una cosa vale "tot", o se nel frattempo
che è stata fatta la valutazione di quella cosa sono sopravvenuti
altri avvenimenti, evidentemente un momento di riflessione lo devo
fare. Propongo allora di sospendere tutto e di portare un po' di
dati sulle affluenze del "Billia", siccome sulle affluenze del
casinò l'ammontare del volume di affari ce lo abbiamo tutto tramite
i dipendenti o le presenze, perché all'Assessorato credo vi siano
le presenze all'interno di strutture alberghiere, vediamo di capire
quante sono le presenze adesso rispetto a quando è stata fatta
quella perizia che è diventata "la Bibbia" secondo lei e magari si
può fare un'altra perizia. Non spetta a me insegnare il mestiere a
lei né come commercialista, né come Assessore, ma ci vuole un po'
di prudenza, non capisco questa fretta di comprare il "Billia" con
un contenzioso che ci bloccherà l'acquisizione e i soldi che
andremo a spendere! Non sono commercialista e consulente, ma porca
miseria queste cose si "palpano"! Non venite a dire che non lo
sapevate! Succederà questo e il grave è che, se succederà, sarà
stato fatto nel momento in cui era meno opportuno acquisire quella
struttura, i terreni e le altre strutture adiacenti. Non dico di
non farlo, dico di farlo quando ci costerà meno della metà e di
"mettere mano" a questo "CdA" in qualche modo, affinché abbia delle
strategie per far uscire il casinò da tale crisi tutta interna alla
casa da gioco!
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Brevemente perché mi sono state messe
in bocca parole che non ho detto sia dalla collega Squarzino, sia
dal collega Tibaldi. Non ho detto che i giornali non sono
attendibili, i giornali hanno riportato delle dichiarazioni che
sono state rilasciate, ho solo detto che normalmente un Consigliere
del "CdA" parla e le sue dichiarazioni non devono essere riportate
sulle pagine dei giornali, ma verbalizzate nel verbale del "CdA".
Le dichiarazioni dei Consiglieri di amministrazione sui giornali
non sono inattendibili, sono inopportune e non lo dico io, lo dice
il Collegio sindacale!
Bortot
(fuori microfono)
- ... spero che non siano
inopportune nella Commissione...
Marguerettaz (UV)
- ... non ho detto quello.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK