Consiglio Regionale della Valle d'Aosta - Oggetto del Consiglio n. 1021 del 24 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1021 del 24 ottobre 2019 - Resoconto
OGGETTO N. 1021/XV - Interpellanza: "Accertamento delle
responsabilità per il crollo del materiale di copertura delle
facciate dell'Ospedale Parini di Aosta".
Farcoz (Président) -
Point n° 30 à l'ordre du jour. La
parole à la collègue Spelgatti.
Spelgatti (LEGA VDA) -
Ormai purtroppo siamo sulle
cronache nazionali per i dati disastrosi della sanità valdostana,
quindi tra tutte le cose che purtroppo non funzionano più in Valle
d'Aosta abbiamo anche la sanità valdostana che una volta era il
fiore all'occhiello di questa regione. Oggi, purtroppo, per le
scelte strategiche della direzione sanitaria, di punto in bianco ci
siamo ritrovati in fondo alle classifiche: abbiamo bravi medici,
bravi infermieri, bravi operatori, ma tutti quanti stanno fuggendo
da questo ospedale e purtroppo è una situazione che ormai è
certificata direttamente dai dati, quindi finiamo sui giornali
anche per tale motivo. Tutto questo si può plasticamente vedere
anche a livello visivo, perché paradossalmente, quando si arriva
all'Ospedale di Aosta, si vedono direttamente le pareti esterne
venire giù; ci sono tutte le lastre lapidee di copertura
dell'Ospedale che stanno venendo giù, lastroni pesantissimi, lavori
fatti in epoca non così lontana - da quello che ci viene detto -,
eppure questi lastroni si staccano con chiaro pericolo anche per i
passanti. Tutto questo chiaramente non rappresenta soltanto un
pericolo per i cittadini, ma fa sorgere chiaramente delle domande
in relazione all'esecuzione dei lavori e quant'altro.
Sulla base di quanto ho appena esposto, chiediamo: quali siano
le cause dei suddetti crolli; quando siano stati eseguiti i lavori
di copertura della facciata, specificando con quali costi; previa
indicazione del fatto se sia stato avviato un procedimento di
verifica per valutare lo stato dell'ancoraggio di tutte le lastre
lapidee di copertura dell'intero ospedale, quali interventi si
intendano porre in essere per risolvere definitivamente il
problema, evitando nuovi distacchi, con specificazione di quali
siano i costi previsti per i suddetti lavori; se la Regione intenda
avviare le azioni giuridiche per l'accertamento delle
responsabilità ed il risarcimento danni subito dalla Regione Valle
d'Aosta. Specifico che tra l'altro, arrivando all'ospedale, si
vedono zone intere della facciata dove queste lastre vengono tolte
e quindi si stanno facendo dei lavori: dobbiamo capire quali,
quanti e come stanno andando le cose.
Président -
La parole à l'Assesseur Borrello pour la
réponse.
Borrello (SA) -
Risponderò io in termini più di carattere
tecnico di lavori pubblici, anche se c'è una concertazione con
l'azienda USL, e spiegherò il perché.
Risponderò a tutte le sue richieste in maniera discorsiva
partendo da una considerazione di carattere generale. Le lastre
lapidee oggetto dell'interpellanza rientravano nei lavori - le
fornisco poi i dati, anche se non prende nota le do tutta la copia
della documentazione - rientravano nell'ambito dei lavori
commissionati dall'Amministrazione regionale all'interno
dell'appalto di inizio anni 2000 denominato "Lavori di
ristrutturazione adeguamento ed ampliamento del Presidio
ospedaliero, radioterapia, sterilizzazione, day hospital e
ambulatori di oncologia e farmacia". I costi di realizzazione del
manto di rivestimento, quindi solo il manto di rivestimento,
intervento concluso nel 2009, ammontano a 334 mila euro, la
superficie realizzata - sto parlando del rivestimento - è di 2 mila
metri quadri. Alla conclusione della posa delle lastre, durante la
fase di collaudo tecnico amministrativo, alcune di esse, quindi già
all'atto della conclusione del lavoro, comunque in un'entità esigua
rispetto alla metratura totale, venivano sostituite in quanto
ritenute non conformi alle prescrizioni tecniche di capitolato da
parte del collaudatore incaricato. A sostituzione completata veniva
quindi emesso dal collaudatore, in data 15 dicembre 2011, il
collaudo per tutti i lavori della radioterapia. Pertanto, ancora
prima di concludere i collaudi, l'Amministrazione regionale aveva
detto che c'erano delle problematiche su alcune e queste erano
state sostituite. Tutti i lavori dell'oggetto dell'appalto, quindi
radioterapia e tutti i lavori complessivi, ammontano a 11 milioni
di euro, quindi 334 mila euro di rivestimento all'interno degli 11
milioni. Tutte le opere - e siamo nel 2011 - realizzate venivano
consegnate all'USL, quindi dopo il collaudo l'opera viene
consegnata all'USL, così come tutta la documentazione
tecnico-amministrativa. Per quanto riguarda le lastre di
travertino, la dichiarazione di corretta posa in opera dei
materiali rilasciata in data 18 aprile 2011 dalla ditta esecutrice,
tra le quali - documentazione che abbiamo trasmesso nel 2011
all'azienda - anche la polizza di assicurazione indennitaria
decennale stipulata dall'impresa. Esiste quindi una polizza di
durata decennale. Nel 2018 l'azienda chiedeva all'Amministrazione
regionale, committente dei lavori, di far intervenire l'appaltatore
per porre rimedio alle criticità rilevate in alcune aree; nel 2018
si è rilevata quindi questa criticità, sette anni dopo il collaudo.
La Regione comunicava all'USL - ma qui rientriamo in aspetti di
carattere codicistico che lei conosce sicuramente meglio di me -
che i lavori sono stati collaudati da più di sei anni e formalmente
consegnati all'azienda che risulta proprietaria del relativo
immobile. In considerazione di quanto sopra e alla luce della norma
codicistica - vedasi l'articolo 1669 del Codice civile, che prevede
la responsabilità dell'appaltatore nei confronti del committente,
nonché dei suoi aventi causa - l'azienda risulta direttamente
legittimata ad agire nei confronti dell'appaltatore. In tal senso
infatti l'azienda, nell'ambito dei controlli periodici di
manutenzione a cui le facciate devono essere sottoposte, ha
programmato l'intervento di sostituzione delle assi di travertino
che ha ritenuto non sicuro.
Rispondo puntualmente alle sue considerazioni. Cosa si sta
facendo e quali sono i costi degli ulteriori lavori rispetto agli
originari appaltati: l'USL ha ritenuto di programmare un primo
intervento nel 2018 di sostituzione delle lastre di travertino per
un ammontare di circa 60 mila euro, quindi un primo intervento
immediato, diciamo in somma urgenza. Nel corso dell'inverno
2018/2019 e nella successiva stagione, la situazione delle lastre
monitorata dall'USL - la quale ha continuato questa attività di
monitoraggio - si è aggravata e pertanto ha ritenuto di procedere
con delle prove. Successivamente, visti gli esiti delle prove, è
stata fatta eseguire una perizia da un professionista qualificato.
Ci sono tutti i documenti qualora, ne abbia necessità. Prove e
perizie hanno confermato una situazione di pericolo da eliminare
con un intervento. In tal senso sono stati programmati dei lavori
che penso siano in fase di realizzazione, in questo momento sono di
500 mila euro. L'azienda USL mi ha precisato che non ci sono stati
crolli di lastre fisicamente e che tutte le lastre pericolanti sono
state man mano rimosse dall'azienda stessa. Occorre infine
segnalare che la Regione, ai fini della responsabilità esecutiva,
abbia proceduto, anche per il tramite dell'Avvocatura, ad una
preventiva verifica della situazione patrimoniale dell'appaltatore
e del subappaltatore (parliamo degli anni 2000). È emerso che
entrambi i soggetti siano in stato di fallimento con i relativi
curatori fallimentari. Io lo dico ad ogni correttezza per onestà
intellettuale. Questa informazione consentirà all'azienda USL di
effettuare un'attenta valutazione in ordine alla possibile azione
risarcitoria nei confronti dei suddetti operatori economici. Resta
inoltre salva la facoltà per quanto riguarda l'azienda USL di
avvalersi della polizza decennale originariamente citata depositata
nel 2011 per quanto possibile e per quanto riguarda i discorsi
legati alle clausole dell'assicurazione in senso stretto. Le ho
spiegato in maniera tecnica tutte le informazioni che lei mi aveva
chiesto.
Présidente
-
Pour l'intégration de la réponse, la
parole à l'Assesseur Baccega.
Baccega (UV) -
Semplicemente per ringraziare il collega
Borrello che ha dato tutte le indicazioni di carattere tecnico
riguardanti i lavori pubblici che si sono succeduti nel tempo.
La premessa di chi ha presentato l'interpellanza riguardava
ovviamente i dati disastrosi - così ha detto - che sono stati
rappresentati recentemente rispetto alla sanità valdostana. Allora
è bene dire che questi dati si riferiscono ad un decennio,
2005/2015, e che ovviamente da allora si sono messe in pratica
tutta una serie di provvedimenti che auspichiamo possano andare
nella logica di migliorare quei dati in modo significativo. Avremo
modo di parlare di questi nuovi dati che renderemo noti in
occasione della presentazione del Piano salute e benessere
2020/2025 che evidenziano già un miglioramento in quel senso, ma
poi ancora di più avremo modo di discutere sul DEFR e sulla
pianificazione futura del triennio 2020/2022 dove magari qualche
risorsa in più meglio pianificata e meglio riorganizzata, tenuto
conto che andremo a riproporre un atto aziendale - certamente
diverso da quello che comunque è performante e che fino adesso ha
lavorato in un certo modo - che andrà ad individuare anche tutta
una serie di nuove situazioni in qualche modo presentatesi in
ambito sanitario.
Era solo per rimarcare che quei dati, seppur difficili e poco
edificanti per la Valle d'Aosta, riguardano il decennio 2005/2015,
ma soprattutto, come avevo avuto modo di dire in altri interventi,
riguardano un mancato invio di flussi che, per una serie di
difficoltà informatiche, non sono arrivati al Ministero e quindi
hanno determinato una situazione certamente non confortante. Voglio
sottolineare che si sta migliorando e i dati che presenteremo
appunto nel Piano salute e benessere saranno sicuramente migliori
di quelli previsti nel piano 2005/2015.
Président
-
La parole à la collègue Spelgatti pour
la réplique.
Spelgatti (LEGA VDA)
-
Assessore Baccega, le
rappresento, se non se ne fosse accorto, che negli anni 2005/2015
c'eravate sempre voi sostanzialmente; non c'era lei fisicamente
come Assessore, ma diciamo che qui, sui banchi della Giunta,
siedono sostanzialmente tutti gli Assessori alla sanità che ci sono
stati e che hanno guidato la sanità esattamente in quegli anni,
soprattutto le forze politiche che hanno guidato la sanità in
quegli anni, e soprattutto nei banchi dei Consiglieri siedono anche
coloro che poi di fatto si stanno comportando come i veri Assessori
dettandovi le regole.
Noi aspettiamo, aspettiamo con molto interesse questi nuovi
dati, ma sapete, la realtà parla molto più chiaro dei vostri dati.
Vi potete nascondere dietro a problemi di invii informatici, ma i
cittadini sanno esattamente di che cosa sto parlando, gli operatori
in ospedale sanno esattamente di che cosa sto parlando e quindi
fatevi un giro per l'ospedale. Forse ne dovrebbe fare qualcuno in
più, provi a parlare con qualcuno che non sia il suo referente
politico e chi le scrive tutte quante le risposte, e magari avrà un
quadro più chiaro della situazione della sanità valdostana.
Assessore Borrello, prendo atto della sua risposta, ma ritengo
comunque che l'USL avrebbe dovuto in ogni caso attivare le azioni
di responsabilità ben prima. Ormai chiaramente siamo fuori tempo
massimo, visto lo stato di fallimento, però oltre al danno c'è la
beffa, perché da 334 mila euro di somme spese prima adesso dobbiamo
fare lavori per 500 mila euro e quant'altro. Anche qui c'è stata
chiaramente noncuranza da parte dell'USL.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK