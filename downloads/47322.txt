Consiglio Regionale della Valle d'Aosta - Oggetto del Consiglio n. 3609 del 8 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3609 del 8 maggio 2024 - Resoconto
OGGETTO N. 3609/XVI - Ritiro di mozione: "Impegno del Governo
regionale ad attivarsi affinché lo Stato mantenga una
partecipazione maggioritaria nel capitale di Poste
Italiane".
Bertin (Presidente) -
Punto n. 39 dell'ordine del giorno.
Per illustrare la mozione, ha chiesto la parola la consigliera
Erika Guichardaz, ne ha facoltà.
Guichardaz E. (PCP) -
Torniamo su un tema che abbiamo
discusso nello scorso Consiglio, anche alla luce di quanto sta
avvenendo a livello nazionale e soprattutto dalle varie prese di
posizione di tanti Consigli regionali e di sezioni ANCI rispetto a
questo tema, che, in diverse occasioni, evidenziano una
preoccupazione rispetto alle possibili ricadute sui servizi erogati
da Poste Italiane nei vari territori con l'idea comunque di
quest'esternalizzazione di parte di questo servizio pubblico. Ne
abbiamo discusso, come dicevo, nello scorso Consiglio regionale
dove in qualche modo anche il Presidente ha evidenziato una
criticità pur sostenendo giustamente che il Consiglio regionale,
sotto questo punto di vista, non poteva fare molto, ma
sottolineando che uno dei due Parlamentari, quindi il deputato
Manes, si era già mosso a livello parlamentare proprio per cercare
di spiegare anche le criticità che tutto questo porterebbe a una
Regione di montagna come la nostra, dove le Poste non si limitano a
servizi di sportello, ma sappiamo bene che sono anche punto di
riferimento per lo smistamento dei pacchi, spesso prendono anche il
servizio dei corrieri che non lo svolgono nelle piccole località di
montagna proprio per una questione economica e poi per tutti i
servizi che nel tempo sono stati in qualche modo inseriti
all'interno dell'ufficio postale anche per aiutare i cittadini
nelle pratiche burocratiche più semplici. Sotto questo punto di
vista, quello che chiediamo come impegno è quello che la Giunta si
attivi nei confronti del Governo e del Parlamento, incontrando i
Parlamentari valdostani, affinché, qualora si dovesse dare
attuazione alle procedure di alienazione previste dal decreto, lo
Stato mantenga una partecipazione maggioritaria anche indiretta nel
capitale di Poste Italiane S.p.A., con l'obiettivo di assicurare il
controllo pubblico e conseguentemente preservare l'accesso
universale ai servizi con particolare riferimento ai territori più
marginali per garantire l'inclusione sociale, sostenere la coesione
territoriale e tutelare i livelli occupazionali.
Presidente -
La mozione è stata illustrata, apriamo
pertanto la discussione generale. La discussione generale è aperta.
Chi vuole intervenire si prenoti. Se non vi sono richieste
d'intervento, chiudo la discussione generale. La discussione
generale è chiusa. Per il Governo, replica il Presidente della
Regione.
Testolin (UV) -
La questione è già stata affrontata nello
scorso Consiglio, mi sembra con alcune riflessioni che sono
assolutamente condivisibili e che partono dal peso specifico che
questo tipo d'iniziativa può avere sul bilancio nazionale a livello
di introiti e sull'opportunità o meno di andare ad alleggerire la
componente in possesso della Pubblica Amministrazione a favore di
altri soggetti, cosa che non è particolarmente chiara, né
particolarmente condivisibile. Tuttavia noi abbiamo voluto
spingerci un po' più in là di una semplice verifica dei pensieri su
quello che potrà succedere una volta che dovesse essere chiuso
questo percorso e, nel confronto con le organizzazioni sindacali
specifiche di categoria, abbiamo voluto analizzare un po' più nel
complesso quella che è invece una necessità di lavorare per
continuare a mantenere sul nostro territorio la capillarità delle
agenzie, seppure le 72, se non sbaglio, agenzie postali che danno
dei servizi in ambito di raccolta del denaro, piuttosto che di
servizi legati alla consegna delle missive, piuttosto che la
consegna dei pacchi anche per corrieri che molte volte non arrivano
nelle località più alte delle nostre testate di valle.
Questo ci ha portato a fare un'analisi dove una mera
indicazione, che peraltro è già stata raccolta, come dicevamo,
almeno da uno dei nostri Parlamentari... voglia invece prendersi
carico e lavorare al fine di poter dare un contributo oggettivo a
questo percorso, anche perché le aziende - che siano poi statali,
totalmente statali, parzialmente statali, come lo è adesso o con
una maggioranza privata, anche perché nel privato ci sta tutto, non
ci stanno solo i grandi fondi, ma ci stanno anche i dipendenti
stessi delle Poste Italiane, piuttosto che di altre realtà
produttive se si parla di altre realtà produttive oppure del
singolo risparmiatore - badano comunque al ritorno da un punto di
vista economico e quindi a tenere perlomeno a galla la società, una
società come Poste Italiane, che ultimamente ha migliorato
notevolmente la propria redditività a beneficio anche in questo
caso dei ritorni allo Stato, perché gli utili andranno distribuiti
allo Stato e lo Stato non dovrà invece come prima andare a risanare
invece le perdite. In questo senso allora si è deciso di lavorare
in collaborazione e in sinergia con le associazioni sindacali per
cercare di coinvolgere le direzioni ai vari livelli, partendo da
quella dell'area nord-ovest, che comprende Valle d'Aosta, Piemonte,
Liguria e Lombardia, per cercare di calare sul tavolo le
opportunità del mantenimento e le peculiarità del nostro territorio
e le possibilità di collaborazione che anche l'Amministrazione
regionale e le Amministrazioni comunali possono mettere a
disposizione di una continuità del servizio offerto fino ad
oggi.
Peraltro sono uscite anche delle opportunità di valorizzazione
del posizionamento del nostro territorio all'interno del contesto
italiano, che, essendo al margine come
carrefour d'Europe
,
ha la possibilità d'interloquire anche con le realtà
transfrontaliere e di costruire, come è stato fatto nel passato,
dei progetti che possono anche essere interessanti per l'azienda
stessa. Alla luce di questo quindi noi abbiamo confermato alle
associazioni sindacali, con una lettera che è partita in questi
giorni, la nostra disponibilità a renderci parte attiva in questo
colloquio, che poi dovrà evidentemente andare a dei livelli
superiori; anche perché l'esperienza ci insegna che le decisioni di
un certo peso possono essere concordate e pianificate magari a
livello locale, ma poi hanno bisogno di un timbro a livelli magari
più importanti, però quello che vuole essere la nostra
disponibilità di partire in questa perlustrazione delle opportunità
che questa nostra Regione può mettere a disposizione di Poste, così
come Poste può mettere a disposizione i servizi alla nostra
comunità. In questa ottica, in un'ottica fattiva, chiediamo il
ritiro di quest'istanza in modo da poterci concentrare sulle
iniziative assunte e con la serietà peraltro che questo tipo di
confronto ci impone e anche a livello di lavoro sicuramente è un
lavoro molto più importante da svolgere che non magari il mero
coinvolgimento in un percorso che, al netto di quello che potremo
fare noi, non subirà un'influenza così da essere pregiudicato. In
quest'ottica quindi chiediamo il ritiro oppure andremo ad
astenerci.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Accolgo con favore la sua
richiesta, anche perché l'obiettivo era quello di sollecitare il
Governo a farsi carico di questa problematica, mi sembra che dalle
sue parole in qualche modo ci sia stato un confronto con le
organizzazioni sindacali e che da qui in avanti comunque ci sia la
volontà di cercare di valorizzare quel servizio forse di trovare
anche degli interlocutori, perché immagino che trovare degli
interlocutori all'interno di Poste Italiane non sia proprio la cosa
più semplice... forse anche avere i dati puntuali rispetto al
nostro territorio. Quello che le chiederei, Presidente, è di
cercare anche il coinvolgimento dei Comuni valdostani che
sicuramente, sotto questo punto di vista, come stanno facendo i
Comuni di altre Regioni, possono dare un impulso anche a livello
nazionale, perché, come dicevo, in diverse sezioni dell'ANCI
comunque si è presa una posizione proprio per garantire questo
servizio, quindi ritiriamo la mozione.
Presidente -
La mozione è ritirata.
Il Consiglio prende atto del ritiro.
Proporrei all'aula, se siete d'accordo, di concludere questa
sera i lavori con questo punto all'ordine del giorno e di
riprenderli domani mattina alle ore 09:00. Non vedo obiezioni, i
lavori consiliari per oggi si fermano qui.
---
La seduta termina alle ore 19:45.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK