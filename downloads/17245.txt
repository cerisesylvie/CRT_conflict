Consiglio Regionale della Valle d'Aosta - Oggetto del Consiglio n. 604 del 12 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 604 del 12 maggio 1999 - Resoconto
SÉANCE DU 12 MAI 1999 (MATIN)
OGGETTO N. 604/XI Informazioni in merito ai sistemi di
conservazione nello stabilimento GE-CA delle fontine e su eventuali
controlli da parte dell'USL. (Interrogazione)
Interrogazione Richiamato il sequestro di fontine congelate
illecitamente nei capannoni siti in Pollein di proprietà della
Regione Autonoma Valle d'Aosta e in gestione GE-CA S.p.A., società
partecipata al 30% da Finaosta S.p.A.;
Appreso che all'interno di tale stabilimento GE-CA. vi è un
"tunnel adibito al congelamento"
i sottoscritti Consiglieri regionali
Interrogano
la Giunta regionale per sapere
1) quali sono i prodotti dello stabilimento GE-CA, per i quali
la lavorazione e/o conservazione avvenga utilizzando la tecnologia
della congelazione e/o surgelazione;
2) se l'USL, attraverso i propri organi ispettivi, abbia
provveduto in passato ad effettuare controlli presso lo
stabilimento di Pollein e, nel caso affermativo, con quali
risultanze.
F.to: Frassy - Tibaldi - Lattanzi
Président La parole à l'Assesseur à l'agriculture et aux
ressources naturelles, Perrin.
Perrin (UV) Mi si chiedono informazioni in merito ai sistemi di
conservazione nello stabilimento GE-CA delle fontine e su eventuali
controlli da parte dell'USL.
In merito alla prima domanda sarò telegrafico, riporto la
dichiarazione del Presidente della GE-CA, dr. Gaetani, il quale mi
dice che i prodotti per i quali la conservazione avviene
utilizzando la tecnologia della bassa temperatura, sono fontine e
formaggi valdostani.
Per quanto riguarda la seconda domanda, inerente i controlli di
competenza dell'USL, agli atti del Servizio d'igiene pubblica
risultano rilasciate due autorizzazioni sanitarie: la prima, in
data 15 ottobre 1992, per il deposito all'ingrosso di fontina,
formaggio, burro, fonduta con fontina in barattolo; la seconda, in
data 23 febbraio 1995, che perfeziona e sostituisce integralmente
la precedente, ove sono citati a fini autorizzativi fra gli altri
anche un tunnel di surgelamento e tre depositi coibentati e
refrigerati per lo stoccaggio di prodotti lattiero caseari freschi
o congelati.
Nel 1995, più precisamente in data 27 marzo e 15 novembre, il
Servizio d'igiene pubblica ha eseguito due rilievi ispettivi presso
lo stabilimento della GE-CA S.p.A., senza rilevare irregolarità
strutturali, avendo riscontrato solo le fasi di salatura e
stagionatura. È da precisare che il Servizio veterinario del
Dipartimento di prevenzione dell'USL è diventato competente in
materia di prodotti lattiero-caseari a partire dalla data di
entrata in vigore del DPR 54 del gennaio 1997.
In data 11 novembre 1997 è stato effettuato un sopralluogo
presso il magazzino gestito dalla GE-CA, il sopralluogo era
finalizzato al rilascio del riconoscimento CEE alla struttura di
immagazzinaggio e maturazione ed ebbe esito favorevole.
Vorrei solo aggiungere, per chiarezza, qual è la tipologia per
intero del magazzino GE-CA, forse l'avevo già enunciata nel
Consiglio precedente, comunque si tratta di celle a temperatura
controllata per maturazione e stoccaggio del formaggio fontina,
prove di maturazione e stoccaggio fontina, maturazione e stoccaggio
di formaggi quale toma e fromadzo, prove di maturazione per nuovi
prodotti lattiero-caseari e prove di stoccaggio per nuovi prodotti.
Queste sono le celle normali di stoccaggio e maturazione. In più
esiste questo tunnel e queste celle di surgelazione. Questa è la
composizione tecnica di questa attrezzatura.
Président La parole au Conseiller Frassy.
Frassy (FI) Non se l'abbia a male l'Assessore, ma io devo
esprimere la mia totale insoddisfazione per la risposta data, e
oltre che esprimere la totale insoddisfazione devo anche esprimere
lo stupore soprattutto per la prima risposta, che in maniera
telegrafica l'Assessore ha fornito in riferimento al quesito
preciso, peraltro, cioè quali sono i prodotti che all'interno dello
stabilimento GE-CA hanno lavorazione o conservazione effettuata
attraverso la tecnica della congelazione o della surgelazione, che
poi sono due tecniche distinte.
L'Assessore mi ha lasciato sorpreso, rispondendomi fontina e
formaggio, nel senso che noi abbiamo appreso dagli organi di stampa
quanto accadeva all'interno della GE-CA, ma ritenevamo che le
strutture tecnologiche presenti all'interno di quello stabilimento
non fossero nate e finalizzate alla congelazione e surgelazione
della fontina e del formaggio valdostano. Apprendiamo invece che
sono nate con questo scopo. Allora mi domando come è
possibile…
(interruzione dell'Assessore Perrin, fuori microfono)
… l'Assessore questo ha detto nel
leggere la risposta, poi ognuno è libero di modificare il senso
delle parole che ha espresso, ma la risposta telegrafica
dell'Assessore non si presta ad equivoci, perché il punto uno
riguarda congelazione e surgelazione e l'Assessore, nel leggere la
risposta dell'amministratore dello stabilimento, Gaetani, ha
parlato di fontina e di formaggio valdostano.
Rimango sorpreso che ci sia ancora oggi la convinzione che
congelazione e surgelazione di fontina e formaggio valdostano sia
una tecnica innanzitutto commercialmente corretta, e perché dico
questo? Perché se è vero che da un punto di vista alimentare ciò
può avvenire, e anzi l'innovazione dei nostri giorni sta proprio in
queste tecniche di conservazione e di commercializzazione, è
altrettanto vero che questo tipo di tecniche devono essere attuate
con determinate cautele, soprattutto devono essere dichiarate.
A me non risulta che ci sia la commercializzazione di questi
prodotti dichiarati come surgelati o congelati; lo apprendo oggi in
aula per bocca delle parole dell'Assessore, che ripete peraltro le
dichiarazioni dell'amministratore delegato della GE-CA. E allora su
questo fatto, Assessore, bisogna fare chiarezza una volta per
tutte, perché la volta scorsa abbiamo sollevato il problema in
riferimento al sequestro conservativo e l'Assessore ci aveva
risposto che c'era una struttura che aveva una serie di
potenzialità, che aveva una serie di tecnologie, e diceva che il
tunnel di congelamento non era utilizzato.
Noi avevamo espresso dei dubbi in merito, anche perché sapendo
come è nata la GE-CA, sapendo che è nata praticamente sotto l'ala
dell'Amministrazione regionale, ci sembrava strano che venissero
fatti degli investimenti con tecnologie che hanno sicuramente dei
costi elevati d'installazione e di manutenzione, se non fossero
stati finalizzati a un qualcosa. Quanto apprendiamo oggi riteniamo
che sia molto grave, perché vuol dire nei fatti che qualcuno ha
ritenuto di poter operare indipendentemente da quelle che sono
delle leggi, criticabili o meno, ma che sono delle leggi che devono
essere rispettate. E sono leggi a tutela del consumatore.
Per quanto riguarda poi il problema fontina, che riprenderemo
nella discussione della mozione, non entro in merito perché mi
riservo alcune valutazioni in quella sede. Devo però dire che
diventa sorprendente sapere che l'USL ha fatto diversi accessi
all'interno di quella struttura e non ha mai rilevato alcunché,
anche perché abbiamo letto sui giornali - e nessuno lo ha smentito
- le eccedenze della produzione di fontina e dunque la pratica di
congelare, di raffreddare, di abbassare comunque al di sotto delle
temperature consentite la conservazione di questi formaggi, è una
pratica che dura da parecchi anni. Tant'è che ne parlavano in
parecchi e venivano tutti tacciati come millantatori di voci
fantasiose.
Purtroppo i fatti di questi giorni hanno dimostrato che non
erano poi così fantasiose quelle voci; diventa però sorprendente
che gli ispettori dell'USL non si siano accorti assolutamente di
nulla facendo i vari accessi, perché così mi sembra di aver capito,
in quanto hanno dichiarato che tutto questo era regola ed era
norma.
Allora qual è la conclusione? La conclusione è che qui c'è più
di qualcosa che non funziona.
La tutela del marchio DOP della fontina, la tutela del commercio
della fontina, la tutela delle categorie che producono la fontina,
devono avvenire attraverso la chiarezza dei fatti e delle
responsabilità; fatti e responsabilità che noi individuiamo
sicuramente nella gestione di questo stabilimento, che più che uno
è stabilimento è un magazzino, e anche nella responsabilità che ha
la cooperativa che dovrebbe garantire la commercializzazione di un
prodotto genuino. Le riflessioni successive le rimando alla
mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK