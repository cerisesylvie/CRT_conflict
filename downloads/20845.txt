Consiglio Regionale della Valle d'Aosta - Oggetto del Consiglio n. 875 del 20 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 875 del 20 ottobre 2004 - Resoconto
OGGETTO N. 875/XII - Stato delle trattative per l'eventuale
acquisizione dei beni costituenti l'accerchiamento della Casa da
gioco di Saint-Vincent. (Interrogazione)
Interrogazione
Preso atto che da un po' di tempo non si hanno notizie circa
le trattative per l'eventuale acquisizione dei beni costituenti
l'accerchiamento del Casinò de la Vallée, a St-Vincent;
Ribadito che sarebbe prioritario ad ogni ipotesi di
acquisizione, un approfondimento politico-amministrativo circa il
ruolo e le dimensioni che la Regione vuole riservare alla Casa da
gioco;
il sottoscritto Consigliere regionale
Interroga
Il Presidente della Regione per sapere:
1) se vi sono novità circa lo stato della trattativa con i
proprietari degli immobili che costituiscono
l'accerchiamento;
2) se sia mai ipotizzabile un esito, positivo o negativo,
della trattativa in corso che, com'è noto, dura da lungo
tempo.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si chiede se
"vi sono
novità circa lo stato della trattativa con i proprietari degli
immobili che costituiscono l'accerchiamento".
La trattativa
relativa all'oggetto è tuttora in corso, in quanto nel primo
semestre del 2004 sono intervenuti due atti giudiziari, che hanno
richiesto ulteriori approfondimenti legati, volti a valutarne
l'eventuale pregiudizio per la definizione dell'acquisto del
complesso alberghiero.
Gli atti giudiziari in parola sono i seguenti: ordine di
sequestro conservativo emesso contro Manfredi e Lefebvre d'Ovidio
in data 5 maggio 2004 dal giudice di Londra, su istanza della
società "SFIT S.p.a.", socio di minoranza della società SITAV, con
riferimento alle proprietà e alle partecipazioni in società, nonché
a beni detenuti da tale società, anche se non intestati a loro
nome, ma su cui i convenuti abbiano direttamente o indirettamente
il potere di disposizione. Fra le 89 società indicate nel suddetto
provvedimento di sequestro sono comprese le società "Grand Hôtel
Billia S.r.l." e la "Grand Hôtel Billia Holding S.r.l.", sua
controllante, controllata a sua volta da 2 società, con sede: una,
nelle Bahamas e, l'altra, a Panama. L'altro provvedimento è il
decreto della Corte di Appello di Torino in data 28 giugno 2004, a
seguito di ricorso promosso dalla suddetta società "SFIT", ex
articolo 2409, a seguito del quale è stata disposta un'ispezione
giudiziale incaricando il dr. Massimo Dall'Armellina di Torino di
depositare, entro 6 mesi, la relazione ispettiva. Alla luce dei
provvedimenti sopra illustrati, si è reso necessario rivalutare dal
punto di vista legale se effettivamente sussistono tutti i
presupposti per considerare sicuro l'acquisto da parte della
Regione.
Per quanto riguarda il secondo quesito,
"se sia mai
ipotizzabile un esito, positivo o negativo, della
trattativa..."
, essendo la questione così complessa, abbiamo
sentito "Finaosta" - incaricata di questa trattativa - che ci ha
confermato di avere già delle valutazioni legali, ma di averne
richieste delle ulteriori.
Vi comunico che lunedì il Presidente Perrin ha convocato i
rappresentanti sindacali del "Grand Hôtel Billia" alla presenza del
sottoscritto, dell'Assessore Ferraris e dell'Assessore Caveri, per
fare il punto della situazione e in quella sede si è previsto di
poter avere dei riscontri nel giro di 15 giorni da parte di
"Finaosta" in merito alle valutazioni. Direi quindi che per i primi
di novembre dovrebbero esserci delle valutazioni che danno degli
elementi a "Finaosta", per avere questo parere e per definire in
positivo o per chiudere definitivamente, restando alla situazione
attuale, la trattativa. Questo tipo di discorso è oggetto di
un'analisi attenta anche da parte della "Casino S.p.a.", la quale,
in attesa di avere determinazioni, sta sviluppando tutte le azioni
che possono prevedere due scenari completamente diversi: credo che
questo avrà una sua definizione sicuramente prima della fine
dell'anno.
Président - La parole au Conseiller Curtaz.
Curtaz (Arc-VA) - In primo luogo ero curioso di capire se mi
avrebbe risposto il Presidente Perrin o l'Assessore Marguerettaz,
perché abbiamo passato l'estate con questo "tormentone" e
immaginavamo uno scenario diverso... invece vediamo che sulla
"graticola" è sempre l'Assessore Marguerettaz! La ripartizione
meticolosa che avete fatto è poi una questione di interpretazione,
e probabilmente qualche problemino ve lo creerà; fra l'altro, vi
aspetteremo in commissione sempre tutti e due, perché quando ci
sarà da parlare del casinò, sarete una sorta di "coppia
gemella"!
Al di là di questo aspetto, che non è così irrilevante, credo
che dalla risposta dell'Assessore si possano fare due osservazioni.
Non ci sono elementi rilevanti, perché anche di tali problematiche
giudiziarie non è la prima volta che se ne parla, tant'è che sono
questioni del primo semestre 2004, quindi su detta vicenda non si è
fatto un passo avanti. La cosa non sarebbe così grave - poi non so
se è grave che non si acquisti il "Billia" o meno, forse non è
neanche grave, voi però dovreste chiarirlo, non dovrei chiarirlo io
-, ma sono passati 16 mesi dall'inizio della legislatura e questa
vicenda è ancora al punto di partenza! Prendiamo atto - non
possiamo fare altrimenti - della sostanziale paralisi
dell'iniziativa di governo. La "paralisi" di questa vicenda ci
riporta però alla mente una questione, sulla quale torneremo, non
oggi perché non è il contenuto dell'interrogazione, ed è un punto
che riguarda un aspetto piuttosto interessante.
Dagli atti del liquidatore della gestione del casinò - e
formulata alla fine della scorsa legislatura -, risulta una
proposta transattiva di chiusura di tutta questa vicenda. Dal punto
di vista politico-amministrativo, rimane ancora non
sufficientemente chiarito perché l'ipotesi transattiva proposta,
come dicevo, della fine della scorsa legislatura - venne da questa
nuova amministrazione completamente abbandonata e si riprese la
trattativa da "zero", con le perizie affidate a società terze...
quel punto, che viene evidenziato ufficialmente nelle relazioni del
liquidatore straordinario, secondo noi sarà meritevole di
attenzione, e credo che vi dovremo tornare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK