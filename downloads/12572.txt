Consiglio Regionale della Valle d'Aosta - Oggetto del Consiglio n. 3488 del 29 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3488 del 29 giugno 1992 - Resoconto
OGGETTO N. 3488/IX Sospensione dell'avvio dei lavori sul
tronco autostradale Morgex-Courmayeur.
(Interpellanza)
Presidente
Do lettura dell'interpellanza presentata dal
Consigliere Riccarand:
Interpellanza rilevato che, in data 7 giugno 1992, i Consigli
comunali di Morgex, Pré-Saint-Didier e la Thuile hanno approvato,
all'unanimità, un ordine del giorno con cui chiedono alla Giunta
regionale ed alla RAV S.p.a di "sospendere ogni atto amministrativo
teso all'appalto dei lavori autostradali del tronco
Morgex-Traforo";
Richiamati i documenti dell'Associazione di Entrèves, del
Comitato di Dolonne, dell'Associazione Operatori turistici del
Monte Bianco, dei ristoratori iscritti all'associazione
Commercianti di Courmayeur, dei titolari di Bar iscritti
all'associazione Commercianti di Courmayeur, della sezione
dell'Union valdôtaine di Courmayeur, della sezione P.S.I di
Courmayeur, degli ADP della Valdigne, che chiedono una radicale
revisione del progetto esecutivo del tronco autostradale
Morgex-Courmayeur;
Richiamata altresì la mozione di Consiglieri Bich e Riccarand,
presentata il 21 maggio 1992 e non ancora discussa dal Consiglio
regionale
il sottoscritto consigliere regionale del Gruppo Verde
Alternativo
interpella
il Presidente della Giunta regionale per sapere:
1) quali provvedimenti sono stati assunti per sospendere gli
atti relativi all'appalto dei lavori autostradali del tronco
Morgex-Courmayeur;
2) se la Giunta si è costituita in giudizio nel merito del
ricorso al TAR del Lazio presentato da numerosi cittadini della
Valdigne contro il progetto del tronco autostradale
Morgex-Courmayeur e se l'avvocato designato dalla regione ha avuto
disposizioni per intervenire a tutela degli interessi dei cittadini
della Valdigne o contro di loro;
3) che cosa intende fare per impedire l'avvio di lavori sul
tronco autostradale Morgex-Courmayeur che impedirebbero un riesame
dell'attuale progetto sbagliato e dannoso.
Presidente
Ha chiesto di parlare il Consigliere Riccarand,
ne ha facoltà.
Riccarand (VA)
Una cosa si può dire di certo rispetto
al progetto di autostrada del Monte Bianco: per quanto riguarda il
tronco Morgex -Tunnel del Monte Bianco la situazione è di
confusione più totale.
C'è un progetto che viene contestato dai comuni più direttamente
interessati, c'è stato un ordine del giorno dei consigli comunali
di Morgex, Pré-Saint-Didier e di Courmayeur, nell'interpellanza
avevo sbagliato, avevo messo la Thuile, ma è Courmayeur, in cui
all'unanimità si chiedeva alla Giunta regionale e alla Rav di
sospendere ogni atto amministrativo teso all'appalto dei lavori
autostradali del tronco Morgex-traforo. C'è una protesta molto
netta, molto aperta da parte degli abitanti di Entrèves che
sarebbero fortemente penalizzati da questo progetto, perché
l'autostrada sbucherebbe ad Entrèves e non si sa esattamente ancora
come verrebbe risolto in problema del collegamento tra Entrèves ed
il tunnel del Monte Bianco. Faccio presente che il progetto
approvato è un progetto che parte da Morgex, Commercianti di
Courmayeur, dagli operatori turistici ai ristoratori e titolari di
bar.
Ci sono stati anche dei pronunciamenti su questo progetto da
parte di forze politiche; la sezione dell'union valdôtaine di
Courmayeur ha detto che il progetto non va bene, e che deve essere
completamente rivisto. Direi anche che i Consiglieri dell'Union
Valdôtaine di minoranza nel comune di Courmayeur hanno anche
chiesto al comune di assumere un provvedimento di revoca di tutte
le approvazioni fatte finora dal comune relativamente a questo
progetto.
C'è stata una presa di posizione della sezione del P.S.I di
Courmayeur, molto critica, rispetto al progetto. Gli ADP della
Valdigne si sono occupati della questione, ci sono state due pagine
intere sul giornale degli ADP con anche un documento che chiede una
radicale revisione del progetto esecutivo del tronco autostradale
Morgex-Courmayeur.
C'è un ricorso al TAR del Lazio presentato da numerosi abitanti
della Valdigne ed in particolare di Entrèves, anzi ci sono tre
ricorsi al Tar, presentati in tempi diversi, ma che hanno tutti lo
stesso oggetto che è questo progetto.
Non ho visto la bozza di piano paesistico, ma da quello che mi è
stato detto, nella stessa bozza di piano paesistico vengono
prospettate delle soluzioni alternative rispetto al tracciato della
autostrada Morgex-Courmayeur. Esistono incognite grossissime per
quanto riguardano punti molto delicati di questo tracciato, la
questione di Dolonne, nel modo con cui questo progetto va ad
interferire nelle sorgenti di acque minerali nella zona di Dolonne,
il modo con cui questo progetto va ad interferire con tutta la zona
di Entrèves.
In presenza di questa situazione, per non trovarsi in una
situazione Signayes bis, cioè, con lavori che vengono avviati con
tempi che poi dovrebbero essere rispettati, con imprese che hanno
comunque investito personale, opera e macchinari in determinate
opere, bisognerebbe intervenire adesso, perché se si aspetta
domani, sarà troppo tardi. E allora questa interpellanza che è
stata presentata per avere una prima risposta da parte della
Giunta, ma agli atti dei lavori di questo Consiglio c'è una mozione
che è stata presentata già da un paio di mesi dal sottoscritto e
dal Consigliere Bich, che chiedeva le stesse cose, cioè
l'intervento concreto da parte della Giunta per bloccare questa
situazione.
Noi chiediamo di sapere cosa la Giunta regionale ha fatto per
evitare che in questo periodo andassero avanti delle scelte, delle
decisioni, dei comportamenti che potrebbero pregiudicare decisioni
successive e che potrebbero pregiudicare una revisione sostanziale
di questo progetto, che è un progetto sciagurato sotto tutti i
punti di vista. Noi chiediamo di sapere quali iniziative ha assunto
la Giunta regionale nei confronti della Rav, Rav che ha avuto una
sensibilità così alta da mettere in atto una procedura di
aggiudicazione degli appalti, lo stesso giorno il 10 giugno in cui
si nominava la nuova Giunta regionale, non ha neanche avuto la
sensibilità, nonostante ci fosse una richiesta formale da parte dei
tre comuni più direttamente interessati per una sospensione delle
procedure d'appalto, non ha neanche avuto la sensibilità di
rinviare l'apertura delle buste. Che significato abbia poi questa
apertura delle buste, non lo so, perché ufficialmente comunicazioni
non ne ho avute, non so quali siano le notizie della Giunta, dagli
organi di stampa si è sentito parlare di aggiudicazione provvisoria
che deve essere vagliata e sorretta da documentazione, che potrebbe
poi portare ad una aggiudicazione definitiva.
Sta di fatto che siamo in una situazione di forte incertezza, di
procedimenti che evidentemente la RAV cercherà di portare avanti
per porre tutti di fronte al fatto compiuto, per cui se si vuole
intervenire bisogna farlo adesso.
Nell'interpellanza viene affrontato anche il problema del
ricorso al Tar. Ripeto, ci sono tre ricorsi: uno è stato presentato
da una società privata, che ha degli interessi economici nella zona
di Entrèves e sentiva la necessità di tutelarsi rispetto ai
provvedimenti di occupazione d'urgenza dei terreni, gli altri due
ricorsi sono stati presentati da una serie di persone che risiedono
nella zona di Entrèves o della Valdigne, che sono direttamente
interessate rispetto al progetto dell'autostrada e che hanno poi un
interesse indiretto dal punto di vista ambientale.
A queste persone si sono affiancate anche la Lega per l'ambiente
e la CODACONS per un discorso di carattere ambientale.
Rispetto a questi ricorsi evidentemente l'atteggiamento
dell'Am-ministrazione regionale non è scontato in partenza, esso
può essere di affiancarsi ai cittadini che ricorrono per difendere
i loro diritti oppure di mettersi contro questi cittadini a difesa
degli interessi della RAV e di chi vuole fare l'autostrada.
In realtà la risposta al punto due sull'atteggiamento della
regione l'ho già avuta, perché c'è stata una udienza al Tar del
Lazio alcuni giorni fa, e l'avvocato della Regione, credo che sia
il sig. Romanelli, ha già assunto posizione. Non so quali
istruzioni avesse avuto dalla Giunta, comunque ha assunto una
posizione chiaramente contro i ricorrenti, contro gli abitanti che
hanno fatto ricorso.
Vorrei capire se alla base di quell'atteggiamento c'è solo una
prosecuzione burocratica di atteggiamenti precedenti oppure c'è
stata una precisa indicazione da parte della Giunta: comunque
vorrei sapere cosa ne pensa la nuova Giunta regionale rispetto al
comportamento dell'avvocato in sede di Tar.
Ultima cosa vorrei sapere che cosa intende fare a partire da
oggi la Giunta regionale per impedire che si crei una situazione
Signayes 2, per impedire che si crei una situazione in cui diventa
impossibile, complicato intervenire e per fermare invece le cose in
questo momento, in cui è possibile studiare tutte le alternative
possibili.
Presidente
Ha chiesto la parola il Presidente della
Giunta, ne ha facoltà.
Lanivi (GM)
Cerco di interpretare il senso di una
interpellanza, il Consigliere regionale è poi libero di apportare
delle precisazioni rispetto ad una mia possibile interpretazione
della sua interpellanza.
Io credo che lo stesso Consigliere Riccarand si renda conto che
non si abbia in questo momento possibilità di operare miracoli;
cioè la Giunta eletta il 10 giugno ha poco più di 18 giorni di
vita, e quindi solo un minimo di conoscenza di problemi, e di
rapporto con quanti sono interessati con queste decisioni. Ciò
rende impossibile oggi fornire delle risposte che sarebbero
piacevoli per l'interpellante, ma non sarebbero allineate e
coerenti con quel minimo di senso di prudenza e di capacità di
agire, conoscendo la sostanza delle cose che ci viene
richiesta.
In questa fase cosa si è cercato di fare? Di non assumere
atteggiamenti che non fossero precedentemente verificati nella loro
possibilità di attuazione, e soprattutto si è cercato di sentire le
parti interessate.
E' evidente che il problema sia complesso e che siamo in tempi
maledettamente ristretti, e che certe cose è chiaro che potevano
essere assunte in momenti più tranquilli e con più calma; oggi
diventano estremamente urgenti, pressanti, e comunque una decisione
la dovremo assumere.
Vorrei solo fare alcune precisazioni, sperando di dare
all'interpellante ulteriori elementi per fare ulteriori
considerazioni.
La prima: sul progetto iniziale di collegamento tra il Tunnel
del Monte Bianco e Morgex sono state fatte numerose critiche e
osservazioni sia da parte di associazioni, che da parte delle
amministrazioni interessate. Tant'è che in data 4 marzo la
presidenza della Giunta, con l'Assessorato ai lavori pubblici,
aveva indetto un incontro con i rappresentanti della Rav e dei
comuni, dal quale sono emersi problemi relativi alla realizzazione
di tale opera. E' stata costituita una commissione tecnica mista,
per l'esame della compatibilità rispetto al progetto esecutivo di
alcune proposte di modifica avanzate dai rappresentanti delle
amministrazioni locali. Queste proposte di modifica
riguardavano:
a) il viadotto di Monbardon,
b) la trincea di uscita di Pallusieux;
c) l'uscita di Courmayeur sud con la statale 26 e lo svincolo di
Entrèves;
Questa commissione tecnica, che molti hanno definito
trilaterale, era composta da rappresentanti della Rav e della Spea
per gli aspetti di direzione dei lavori e di progetto, dalla
Regione, Ingegner Maioni e dai Comuni, professor Leoni. La
commissione ha espresso parere favorevole, (c'è la documentazione
allegata), per la compatibilità di tre delle quattro proposte
avanzate dall'amministrazione comunale. Rimane esclusa la
possibilità di variare nel senso indicato dall'amministrazione
comunale il viadotto di Monbardon, per il quale si dice, non pare
praticabile prevedere delle quote più basse per le ripercussioni
che le stesse avrebbero sull'intero tracciato.
Rispetto poi alle domande presentate al punto due, si chiede
della costituzione in giudizio nel merito del ricorso al Tar del
Lazio presentato da numerosi Cittadini. La Giunta regionale - poi
riferirò anche la data ed il numero delle deliberazioni - si è
costituita in giudizio rispetto a tutti e tre i ricorsi presentati
al Tar del Lazio, i due ricorsi della Lega per l'Ambiente ed del
CODACONS e un ricorso della Prevert e della Prevertel. La
costituzione della Regione è stata fatta con delibera del 2 marzo
1992 n. 2346, la seconda Lega per l'Ambiente e CODACONS del 9
aprile 1992 n. 3750 e la Prevert in data 24 aprile n.9145.
Da notizie che ci sono ufficiosamente state formulate, pare che
il Tar del Lazio abbia respinto la richiesta di sospensiva avanzata
dalla Lega Ambiente, mentre per il ricorso Prevert è stata dalla
Rav ottenuta una ricomposizione della vertenza.
Queste sono le notizie ufficiose che abbiamo ricevuto. Per
quanto riguarda l'atteggiamento dei Comuni con i quali abbiamo in
programma un incontro per la definizione degli atteggiamenti dei
Comuni rispetto alla proposta elaborata dalla commissione
trilaterale, voglio segnalare all'interpellante le posizioni dei
comuni di Courmayeur, Pré-Saint-Didier et Morgex, rispettivamente
in data per quello di Pré-Saint-Didier del 19 giugno 1992, la
lettera che ho in fotocopia è stata inviata alla Rav, non alla
Presidenza della Giunta, e testualmente dice, a firma del Sindaco:
"A seguito consigli elaborati di varianti nel tratto autostradale
in oggetto esprimo soddisfazione mia personale e della
amministrazione che presiedo per il buon grado di accoglimento
delle proposte delle varianti migliorative sul territorio di
Pré-Saint-Didier, con l'occasione formulo vivissime raccomandazioni
a codesta spettabile direzione perché si attivi affinché i lavori
di costruzione del tronco autostradale siano avviati al più presto,
e l'entrata in esercizio del raccordo avvenga nel minor tempo
possibile".
Per quanto concerne il Comune di Morgex, l'amministrazione
comunale dopo aver detto che, la lettera a firma del sindaco è
stata inviata alla Rav e per conoscenza al Presidente della Giunta,
"si comunica che la scrivente amministrazione non è assolutamente
soddisfatta della decisione adottata relativamente al viadotto di
Mombardon" aggiunge che "si auspica che in fase esecutiva tale
decisione venga riesaminata, prendendo in considerazione il
possibile abbassamento del viadotto di almeno 8 metri."
Considerazioni finali: "Preso atto dell'avvenuto svolgimento della
gara di appalto del tratto Morgex-Courmayeur si chiede che i lavori
vengano consegnati ed iniziati con sollecitudine al fine di
limitare per quanto possibile i disagi che questo comune dovrà
subire all'apertura del tratto Aosta-Morgex.
Infine per quanto riguarda il comune di Courmayeur è stata
indirizzata al Presidente della Giunta regionale e
all'amministratore delegato della Rav, Franco Colombo, la lettera
dove dopo "aver espresso soddisfazione per l'accoglimento della
richiesta da noi formalizzata nel corso della citata riunione, mi
corre l'obbligo di segnalare che quanto prima sarà convocata la
nostra commissione autostrade per verificare i progetti
consegnatici". Si chiede poi, questa lettera è datata 22 giugno,
che venga convocato un incontro tra Amministrazione regionale, i
comuni interessati e la Rav per siglare un documento trilaterale di
impegno per la realizzazione di quanto riportato nel documento
tecnico e per il quale non si ritiene sufficiente il comunicato
stampa diffuso dalla RAV in data 10 giugno 1992.
Altri argomenti sono quelli sollevati dall'interpellante e
riguardano le sorgenti che sarebbero interessate dal progetto del
tracciato autostradale, ancora altri i problemi per cui dobbiamo
compiere delle verifiche. E' un discorso emerso in questi ultimi
tempi, la possibilità di realizzare una alternativa camionabile,
per cui si tratta di verificare l'atteggiamento delle autorità
francesi rispetto a questo problema.
Come credo i Consiglieri sapranno è un tema pieno di problemi, è
una situazione che si eredita in stato avanzato di lavori, rispetto
al quale in brevissimo tempo la Giunta e la maggioranza assumeranno
le posizioni politiche che potranno prima essere verificate in sede
delle competenti commissioni regionali.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Io non sono soddisfatto della risposta
del Presidente della Giunta.
Mi sembra che non ci sia chiarezza su quello che si vuol fare su
questo che pure è un problema decisivo ed importante. E' una delle
scelte più importanti che dobbiamo fare sull'assetto del territorio
della nostra Regione. Qui, da una parte, il Presidente della Giunta
ha indicato una serie di atti burocratici, che riguardano lettere
dei sindaci, deliberazioni di Giunta, commissioni miste eccetera.
Concludendo si dice che ci sono una serie di problemi aperti,
l'alternativa della camionabile, i problemi dell'interferenza
dell'autostrada con le sorgenti della fonte Vittoria eccetera.
Io non capisco bene che cosa vuol fare la Giunta in questo
campo. Bisogna rendersi conto che, se si lasciano andare avanti le
cose così come stanno adesso, non si toccherà più niente su quel
progetto. Quel progetto andrà avanti così come è stato approvato
fin'ora.
Anche queste modifiche di cui si parla, della commissione
eccetera, a quale variante mai hanno dato origine? Esiste un atto
che approva una variante Pallusieux? Una variante Val Veny? Esiste
un atto formale attestante la decisione di modificare di tanto il
progetto precedente? Non esiste. Ci dice Marcoz che non sono
varianti. Che cosa sono allora?
Sono dei camuffamenti rispetto alla situazione precedente? Se
non sono varianti che cosa sono? Dei miglioramenti.
Ci sono comuni che chiedono di abbassare il viadotto di otto
metri; se si fa una variante di 8 metri, bisogna approvare una
variante di 8 metri, se no i metri rimangono quelli che sono. Se si
cambia di 8 metri bisogna approvare una variante nel progetto, e
qui non c'è nessuna variante. Le opere stanno per essere
aggiudicate, i lotti stanno per essere aggiudicati, i lavori stanno
per essere assegnati sulla base di un progetto che tutti dicono che
non va bene.
Un progetto che è poco più di un progetto di massima. Un
progetto che non è mai stato sottoposto a verifica di impatto
ambientale, che non è completo, perché arrivato a Val Veny qualcuno
ci deve spiegare cosa succede? Un progetto che se realizzato così
com'è oltre ad una serie di conseguenze negative sul piano
ambientale, pone immediatamente il problema del raddoppio del
tunnel del Monte Bianco.
Allora cosa fa la Giunta regionale? La domanda è politica, non è
di tipo tecnico. Vuole fermarsi un attimo su questa cosa, finché
non sono ancora stati dati formalmente i lavori alle imprese,
finché non scattano i meccanismi di revisione prezzi, non si
innesta tutto un meccanismo che poi diventa difficile fermare.
Abbiamo pochi giorni a questo punto, se si vuol fermare. Allora si
può parlare di camionabile, si può vedere se si può passare da una
parte invece che dall'altra, si può vedere tutto. Ma se si vuole
rivedere tutto ci si deve fermare. Allora io mi chiedo: c'era una
occasione d'oro, da parte della Giunta regionale, ed era il fatto
che la settimana scorsa si discuteva al Tar del Lazio di una
richiesta di sospensiva. Sospensiva non vuol dire cambiare tutto,
vuol dire sospendere. Mi chiedo perché la Regione è andata in
quella sede a dire che la sospensiva non andava fatta. Perché è
stata la regione la prima a dire che non andava fatta, l'ha detto
tramite il suo avvocato.
Ora la sospensiva sappiamo essere un atto poco significativo sul
piano di un iter di un tribunale amministrativo, perché i Tar non
concedono molto facilmente la sospensiva, la discussione in merito
avverrà tra qualche mese. Nel frattempo cosa succede? Cosa fa la
Giunta regionale? Non capisco perché non è stata colta
quell'occasione per fermarsi un attimo. Bastava che la regione si
affiancasse ai cittadini e dicesse che le incognite indicate sono
tali, che i problemi ci sono, che si intendeva fermarsi per
riflettere. Non capisco cosa si vuol fare.
Non ho capito dalle parole del Presidente della Giunta cosa
vuole fare la Giunta regionale rispetto a questo problema. Non
vorrei si andasse avanti per inerzia, per così dire per eredità,
che però non si voglia modificare, perché è comodo dire di aver
ricevuto una eredità. Oggi si ha la possibilità, non domani, oggi,
di modificare la situazione. Se la si vuole modificare vanno
fermate le cose, se non si fermano significa che le cose vanno bene
come stanno. Allora non bisogna girarci intorno.
Mi riservo di ritornare sull'argomento nelle prossime riunioni
del Consiglio regionale, però sappiate che la situazione è
questa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK