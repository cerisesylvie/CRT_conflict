Consiglio Regionale della Valle d'Aosta - Oggetto del Consiglio n. 2249 del 4 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2249 del 4 aprile 2023 - Resoconto
OGGETTO N. 2249/XVI - Interpellanza: "Azioni da porre in atto
in vista della prossima stagione primaverile ed estiva per
risolvere le criticità relative al conferimento di sfalci, ramaglie
e residui di potature presso i centri di smaltimento".
Marguerettaz (Presidente) -
A questo punto passeremmo
agli atti ispettivi che riguardano i lavori pubblici, quindi punto
n. 35 all'ordine del giorno. Per la presentazione dell'iniziativa,
ha chiesto la parola il collega Perron, ne ha facoltà.
Perron (LEGA VDA) -
Torniamo a un argomento di cui
avevamo parlato lo scorso anno in primavera, esattamente l'11-12
maggio, è un'interpellanza che riguarda le segnalazioni che avevamo
ricevuto all'epoca riguardo all'impossibilità delle imprese del
verde di conferire gli sfalci, le ramaglie, i residui di potature
nei Comuni nei quali svolgevano il lavoro o risiedevano e avevano
l'obbligo di smaltimento soltanto nella discarica di Brissogne.
Ovviamente questa pratica creava loro dei problemi, perché
c'erano delle lunghe attese alla discarica di Brissogne, ci sono
giorni stabiliti, ovviamente andando tutti lì si creavano delle
code, spesso sono piccole e medie imprese, addirittura imprese con
una sola persona, quindi sono perdite di tempo e perdite di tempo
per un'impresa così piccola significa perdite di denaro ingenti,
significa oneri di trasporto per andare a portare appunto a
Brissogne quando si è fatto lavori da altre parti eccetera.
Quindi un danno e un problema notevole per questo tipo di
imprese, come dicevo, di piccole e medie dimensioni.
Lo scorso anno la risposta dell'Assessore faceva riferimento a
una direttiva europea -che, come sappiamo, è calata dall'alto, poi
ce le ritroviamo da gestire su una realtà come quella valdostana
che è differente da tutte le altre - quindi c'è una direttiva
europea che ahimè per noi equipara i residui del verde prodotti
dalle Partite I.V.A. a rifiuti speciali, ecco perché ci ritroviamo
con questo problema, ma l'Assessore ci diceva che si sarebbe
cercata una soluzione al problema mediante la creazione di nuovi
centri di conferimento sul territorio regionale, questa era un po'
la visione.
Ora, a distanza di un anno, abbiamo ricevuto nuovamente
segnalazioni praticamente dalle stesse persone, per cui il problema
ancora non è stato risolto.
Quindi lo riportiamo qui alla sua attenzione, Assessore, le
chiediamo se le segnalazioni riguardanti il persistere della
problematica siano esatte, corrispondano al vero, quali azioni
siano state precedentemente messe in atto per risolverlo e con
quali esiti - anche se finora temiamo che gli esiti non siano
positivi - e soprattutto quali intendimenti si abbiano da qui in
poi in vista della stagione primaverile ed estiva prossime per
risolvere definitivamente questo problema e andare incontro a
queste imprese che chiedono soltanto di poter fare il loro lavoro
nel modo migliore possibile.
Président -
Pour la réponse, la parole à l'assesseur
Sapinet.
Sapinet (UV) -
Con riferimento all'interpellanza relativa
all'azione da porre in atto in vista della prossima stagione
primaverile ed estiva, per risolvere le criticità relative al
conferimento di sfalci, ramaglie e di residui di potature presso i
centri di smaltimento, si riportano, per una migliore chiarezza, le
informazioni richieste con le relative osservazioni.
Il primo quesito, "Se le segnalazioni riguardanti il persistere
della problematica rispondano al vero": come già ha evidenziato,
l'entrata in vigore del Decreto legislativo n. 116, attuazione
della direttiva dell'Unione Europea 2018/851, che ha modificato la
Direttiva 2008/98 CE relative ai rifiuti e l'attuazione della
direttiva dell'Unione Europea 2018/852 che modifica l'altra
direttiva del 1994/62 CE sugli imballaggi e rifiuti di imballaggio,
ha modificato in parte il decreto legislativo 152/2006, Testo unico
dell'ambiente, portando alla non esclusione dalla normativa sui
rifiuti degli sfalci e delle potature.
Per quanto sopra - e come evidenziato nella risposta alla
precedente interpellanza citata - non è più stato possibile il
conferimento da parte delle imprese del verde di sfalci, ramaglie e
residui di potature nelle isole ecologiche destinate ai rifiuti
urbani, come citava anche lei: "Isole ecologiche dei Comuni nei
quali venivano svolti i lavori o nei quali le imprese risiedevano",
di qui la necessità appunto di escludere dal ciclo dei rifiuti
urbani questa tipologia.
L'Amministrazione aveva all'epoca indicato che il centro di
Brissogne è un centro prevalentemente realizzato per il
conferimento dei rifiuti urbani che offre la possibilità,
nell'ottica ovviamente di fornire un servizio anche alle ditte
private, di conferimento dei rifiuti speciali assimilabili agli
urbani, tutti i giorni della settimana dal lunedì al venerdì dalle
ore 14:00 alle ore 16:45.
All'epoca della prima interpellanza si erano effettivamente
verificati dei problemi di attesa che sono stati risolti grazie
alla realizzazione di una seconda pesa autorizzata con un apposito
provvedimento dirigenziale, i cui lavori sono terminati in data 23
giugno 2022, così mi riporta la struttura.
Ad oggi, presso il Dipartimento ambiente, e sentito il direttore
dell'impianto, presso il centro di Brissogne non si hanno
segnalazioni circa lamentele o problemi di conferimento dei rifiuti
speciali.
Il secondo quesito è: "Quali azioni siano state messe
precedentemente in atto per la sua risoluzione e con quali esiti".
Nel corso del 2022 sono proseguiti gli incontri tra i Dipartimenti
agricoltura e ambiente - io non ero all'ambiente ma avevo seguito
per quanto riguarda la parte agricoltura - con le principali
Associazioni di categoria alle quali sono state prospettate diverse
e possibili ulteriori soluzioni, a seguito appunto dei confronti
avuti con le principali imprese di raccolta rifiuti.
Qui va dato anche il merito ad Arev per tutto quello che è il
reperimento dei dati, in particolare del settore zootecnico -
parliamo ad esempio della plastica delle rotoballe che è parte di
un rifiuto agricolo - e anche di una certa difficoltà a reperire
delle aziende interessate a svolgere questo servizio.
L'Amministrazione regionale, sempre nel corso del 2022, ha
inoltre autorizzato il concessionario della discarica di Pontey
all'operazione di messa in riserva dei rifiuti derivanti dalla
silvicoltura, dando così un'ulteriore possibilità di conferimento
dei rifiuti in un'area più accessibile per la Media e la Bassa
Valle.
Nel centro regionale di Brissogne è stata poi avviata una
sperimentazione di produzione ammendante e compostato verde
utilizzando esclusivamente i rifiuti derivanti dal verde, sia di
tipo urbano che quelli speciali.
Tale sperimentazione è finalizzata a verificare l'applicabilità
tecnica di un processo di produzione di compost, a partire dai
rifiuti organici, quindi un verde biodegradabile, e per valutare le
potenzialità di commercializzazione del prodotto finale. Qualora
l'esito fosse positivo, permetterà un'ulteriore pianificazione
d'interventi in quanto in grado di ampliare la propria capacità di
raccolta di tale rifiuto.
Nel corso del 2022 è stato inoltre avviata una fase di confronto
con il CELVA relativamente alle tematiche relative all'attuazione
del Piano rifiuti 2022-2026 all'interno del quale è stata tra
l'altro esaminata questa problematica.
Per quello che riguarda il terzo quesito, "Quali sono gli
impedimenti che si hanno in vista della stagione primaverile ed
estiva prossime, che sono appunto previste per risolvere il
problema", l'intendimento è quello ovviamente di monitorare la
situazione, in collaborazione con il Dipartimento agricoltura e con
i referenti del CELVA.
A tal proposito sta proseguendo il confronto con i Sindaci, c'è
stato da ultimo un incontro, proprio nel mese di gennaio, con i
Presidenti delle Unités a cui hanno fatto seguito già una serie di
incontri - tre per la precisione, dopo il varo della nuova Giunta -
con alcuni referenti, proprio al fine di individuare i centri di
sistema di raccolta diffusi sul territorio, un modello gestionale e
i relativi percorsi autorizzativi di raccolta autonoma di queste
tipologie di rifiuti speciali derivanti da attività agricole e
artigianali, proprio al fine di consentire una migliore gestione
degli stessi contemperando gli aspetti normativi, ambientali ed
economici.
Si è partiti da quanto ci si era detto nello scorso anno con
quest'impostazione sul fondovalle e che probabilmente sono da
preferire rispetto a un servizio di porta a porta che rischierebbe
di avere dei costi decisamente elevati.
Da qui a breve andremo poi in Giunta con la delibera di
costituzione del tavolo di lavoro con i rappresentanti del CELVA
relativamente alla problematica e alla questione della raccolta dei
rifiuti solidi urbani per trattare e continuare il lavoro su questa
problematica e sul ciclo in generale dei rifiuti urbani.
Presidente -
Per la replica, la parola al collega
Perron.
Perron (LEGA VDA) -
Assessore, lei mi dice che in pratica
la problematica dovrebbe già essere risolta dal 23 giugno 2022, a
parte che lei mi dice non ci sono più le code, ci hanno detto che
non ci sono più le code, però comunque resta l'unico centro di
conferimento, quindi anche il trasporto per queste persone resta;
quello il punto 1.
Poi lei mi dice la discarica di Pontey... io quando ho fatto
l'iniziativa qualche mese fa avevo chiamato espressamente - in
anonimato - e ho chiesto se era possibile conferire quegli sfalci:
mi hanno detto di no. Quindi qualche mese fa questo non
accadeva.
La invito a controllare, l'avevo fatto io, personalmente.
Per il resto i problemi a me pare che restino, le mi dice che a
breve ci sarà un tavolo di lavoro. Anche lì, Assessore, si prenda
questa responsabilità, per adesso non siamo convinti semplicemente
perché se ci hanno ancora segnalato il problema vuol dire che c'è.
È passato un anno, non era lei direttamente, c'è lei adesso, le
staremo con il fiato sul collo perché a noi risulta che questi
problemi ancora non siano risolti.
Quindi, buon lavoro, faccia in fretta e noi appunto
monitoreremo, perché l'estate è vicina e queste imprese continuano
a lamentare lo stesso problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK