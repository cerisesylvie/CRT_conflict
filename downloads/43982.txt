Consiglio Regionale della Valle d'Aosta - Oggetto del Consiglio n. 1083 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1083 del 1° dicembre 2021 - Resoconto
OGGETTO N. 1083/XVI - Interpellanza: "Previsione di
interventi specifici e mirati al fine di contenere la specie Canis
Lupus nel territorio regionale".
Bertin (Presidente) -
Punto n. 21. Per l'illustrazione il
consigliere Ganis.
Ganis (LEGA VDA) -
Questa interpellanza, che riguarda la
tematica del lupo, viene discussa in questo Consiglio proprio al
momento opportuno. Infatti in questi giorni sono apparsi sui
quotidiani locali articoli di avvistamenti a Brissogne di un branco
di lupi e altri articoli, ancora, ci mettono a conoscenza di una
nuova specie di predatori in Valle, quella dello sciacallo dorato,
tanto per non farci mancare nulla. Dopo mesi di tranquillità, di
mancati avvistamenti da parte della popolazione e dopo l'entrata in
vigore della legge sul lupo, la n. 11/2021, nell'immaginario
collettivo si pensava che il lupo fosse sparito dalla circolazione,
invece eccoci qui a parlare di questo problema che non sembrerebbe
alquanto rientrato, in questi giorni la presenza del lupo si è
fatta risentire.
Da quello che si è appreso dai giornali, l'episodio di Brissogne
non ha causato danni al settore agricolo per il semplice fatto che
i lupi, circa sette-otto esemplari, stavano indottrinando i più
piccoli nell'arte della caccia, o meglio alla predazione.
Per fortuna, altrimenti oggi si conterebbero i numeri di capi
abbattuti.
Questo sta a significare che il lupo è sempre attivo sul
territorio valdostano, infatti sono numerosi anche in questi mesi
gli avvistamenti di lupi da parte di allevatori e cacciatori.
Per quanto riguarda la nuova specie, quella dello sciacallo
dorato, che è comparsa sul nostro territorio, dovremmo essere
tranquilli perché quest'ultima non dovrebbe rappresentare una
minaccia per il mondo agricolo.
Detto questo, però, a titolo preventivo il Governo regionale,
nell'ultima finanziaria, ha deciso di inserire la specie
nell'elenco dei predatori, in modo da poter indennizzare eventuali
danni al patrimonio zootecnico.
Permettetemi alcune considerazioni: per chi vive la montagna,
dedica tempo e passione al proprio lavoro - mi riferisco in primis
agli allevatori e agricoltori ma anche a chi la frequenta perché è
strettamente legato al mondo venatorio - sembrerebbe - e uso il
condizionale - che la presenza del lupo nel territorio valdostano
possa essere la causa di predazioni a danno di animali
d'allevamento e di animali selvatici, in particolare per quello che
concerne la specie del capriolo.
Dico questo perché chi vive la montagna si è reso conto che il
lupo sta diventando il predatore più temuto nel mondo
silvo-pastorale agricolo e venatorio.
Ad oggi qualcosa si è fatto, il Consiglio regionale ha approvato
nel mese di maggio una legge finalizzata a contenere e a gestire la
specie del lupo, mettendo in gioco molto risorse umane e azioni sul
territorio, alle quali partecipa anche il progetto Life
Wolfalps.
Detto questo, leggendo la relazione sul rapporto lupi 2021, si è
appreso che il numero stimato di presenze nel periodo
ottobre-aprile 2021 è di cinquantaquattro lupi da intendersi però
come numero minimo, comunque in aumento rispetto al 2020 quando gli
esemplari stimati erano quaranta-cinquanta.
Questo a dimostrazione che il numero di lupi sul territorio dal
2020 ad aprile 2021 è in aumento e, cosa alquanto bizzarra, il
fatto di conoscere a questo punto solo una parte di esemplari sul
territorio lascia intendere che il numero reale di capi si aggiri
su più grandi numeri; ma noi siamo ottimisti, crediamo che tutti
gli sforzi messi in campo, anche economici - basti pensare a 72
milioni di euro finanziati dalla Regione per attuare delle misure
preventive contro i danni causati dagli animali predatori al
patrimonio zootecnico, acquisto di cani da guardiania, recinzioni,
dissuasori - portino a dei risultati concreti.
Vorrei ricordare inoltre che il Progetto Wolfalps ha istituito
tre squadre di pronto intervento con l'obiettivo d'intervenire a
seguito di un evento predatorio, agendo in breve tempo, sono
squadre formate dal Corpo Forestale, veterinari del servizio USL e
da tecnici incaricati. Inoltre è stata formata una squadra di
volontari appositamente formati, intenta a dare supporto a tutti i
soggetti coinvolti e che operano sul territorio per censire e
monitorare la specie del lupo.
In base a queste considerazioni, interpelliamo l'Assessore
competente se ad oggi la problematica del lupo, grazie alla legge
regionale e a tutte le forze messe in campo, sia in parte
rientrata.
Se nel territorio valdostano ci sono stati ultimamente
interventi specifici e mirati da parte delle autorità preposte al
fine di contenere la specie Canis Lupus e quali ne siano stati gli
esiti e, infine, se si prevede di porre in essere ulteriori
interventi e quali.
Presidente -
Risponde l'assessore Sapinet.
Sapinet (UV) -
Credo che nessuno abbia mai pensato che
sarebbe bastata una legge per risolvere la questione, lo abbiamo
detto, ridetto e lo ripetiamo.
L'approvazione della legge rappresentava e rappresenta un primo
passo per andare verso una direzione e andarci sicuramente non in
solitaria ma insieme alle Regioni che sono al nostro fianco, oggi,
nel confronto sul PSR e, in più, qui abbiamo anche la Regione
Veneto, la Regione Piemonte e la Regione Liguria con le quali anche
su questa tematica c'è un confronto continuo: era fissato per il
primo dicembre, adesso è stato posticipato di una decina di giorni
l'incontro del tavolo sul lupo, chiesto e sollecitato dalla nostra
Regione. C'è stato poi l'inserimento dello sciacallo dorato e una
presa d'atto; preso atto che c'è questa possibilità, è chiaro che è
doveroso da parte nostra inserirlo tra le specie che possono
arrecare dei danni.
Venendo, a uno a uno, ai quesiti, quindi il primo: "se la
problematica sia rientrata", sappiamo bene che negli ultimi anni
l'Amministrazione ha promosso numerose, numerosissime direi, azioni
al fine di limitare la problematica del lupo sul territorio
valdostano, in particolare cercando di supportare, aiutare ma direi
anche accompagnare il mondo zootecnico in questo percorso di
convivenza con il predatore, un percorso di convivenza che non si
traduce solo in un indennizzo per un danno subito ma, come ha detto
lei, nell'erogazione di contributi per l'acquisto e utilizzo di
misure di prevenzione.
Poi ha citato un dato che probabilmente è sovrastimato, perché
72 milioni mi sembrano un po'...
I dati in nostro possesso ci parlano di un aumento delle
richieste per il materiale da prevenzione, quest'anno una proroga
di venti giorni nel mese di aprile, fortemente pubblicizzata, ha
dato un ritorno importante e a una diminuzione delle denunce da
prevenzione che però, va detto, a volte hanno coinvolto più capi
contemporaneamente, come sappiamo bene riferendoci ai casi
verificatisi quest'estate.
Due numeri riguardo alle domande sul materiale preventivo: nel
2019 trentanove, nel 2020 ventisette, ovviamente limitato dalla
questione Covid, mentre quest'anno cinquantasei domande.
Per quel che riguarda invece i danni da predazione, abbiamo nel
2019 cinquantuno domande, trentuno nel 2020 e sedici quest'anno ma,
come dicevo, il dato di quest'anno non è solo il numero della
domanda ma anche l'entità del sinistro.
Grazie poi alle squadre di pronto intervento del progetto Life
Wolfalps - composte da agenti del Corpo Forestale, da tecnici
appositamente incaricati nell'ambito dello stesso progetto - sono
stati effettuati numerosi sopralluoghi in aziende agricole per la
formazione e l'informazione degli allevatori in alpeggio ma anche
nella Plaine al fine di fornire un'assistenza tecnica e definire la
migliore strategia di protezione del bestiame.
In alcuni casi, se ritenuto necessario, è stato fornito anche in
comodato d'uso il materiale necessario alla protezione del
bestiame: reti elettrificate e relativo elettrificatore a batteria,
in attesa appunto che gli allevatori possano acquistare
direttamente la propria attrezzatura con l'aiuto dei
contributi.
Non si può certo affermare che la problematica sia rientrata,
perché sappiamo bene che la problematica è presente, lo vediamo nel
quotidiano, ma sono tanti gli sforzi in atto che hanno contribuito
sicuramente a contenerla, perché poi la problematica ha avuto uno
sviluppo: l'insediamento del predatore sul territorio è stato molto
rapido, sicuramente più rapido rispetto al tempo che un settore
dovrà mettere per riuscire a cercare questa convivenza.
Il secondo quesito: "Gli interventi specifici da parte di
autorità preposte, al fine di contenere la specie". Il lupo, come
più volte ricordato, è una specie protetta, la legge regionale
permette d'intervenire in casi particolari, ovvero quando un lupo
si avvicina ripetutamente agli animali domestici con eventuali
predazioni reiterate oppure, nei casi più gravi, alle persone.
A tal proposito - ha ricordato bene lei - per il caso
verificatosi tra Brissogne e Chambave, il monitoraggio preciso è in
corso, è chiaro che, se dovessero emergere altri eventi, si aprirà
un confronto con Ispra per intervenire con i sistemi dissuasivi,
come previsto appunto dalla sopracitata legge.
Su questo aspetto è poi in corso con le Province autonome
proprio un'azione congiunta al fine di riuscire a essere più rapidi
e avere maggiore margine di azione.
L'ultimo quesito: "Se si preveda di porre in essere ulteriori
interventi e quali".
Nell'autunno del 2021 - ma già in parte nella fine dell'estate
2020 - è partita un'importante iniziativa in collaborazione con
Arev e Institut Agricole Régional, che prevede appunto l'utilizzo
per ora in via sperimentale, di supporti tecnologici molto avanzati
per contrastare l'azione dei predatori, si tratta di collari dotati
di numerosi sensori e soprattutto di un sistema di dissuasione a
ultrasuoni da posizionare sugli animali domestici che, in caso di
attacco, andrebbero ad allontanare i predatori, questa
sperimentazione è iniziata durante l'estate in sette-otto alpeggi
della nostra regione. Prima della stagione invernale sono state poi
installate in sei diversi allevamenti le centraline di controllo e
di comunicazione. Non appena sarà possibile, sì provvederà a
sistemare i collari sugli animali, verificandone costantemente il
funzionamento e soprattutto l'efficacia.
Per quanto concerne la comunicazione e l'informazione, a
febbraio, ma poi anche durante tutto l'anno, saranno previsti
numerosi momenti informativi da proporre sul territorio regionale
in collaborazione con gli enti locali che sono al fianco
dell'Assessorato ad affrontare questa questione.
Presidente -
La parola al consigliere Ganis.
Ganis (LEGA VDA) -
Chiedo venia, perché la cifra è 72
mila e io ho esagerato un poco. È chiaro che comunque la legge è
stata un primo passo grazie anche al lavoro fatto in questo
Consiglio. Nessuno di noi ha sicuramente l'intenzione di cancellare
la specie del lupo, ma va contenuta. Bisogna però intervenire
attuando tutte le procedure che la legge da noi votata appunto
permetta.
Prima o poi potranno verificarsi ulteriori episodi di predazione
a danno degli allevatori da parte dei lupi, i dati lo dimostrano,
la specie è in aumento e di conseguenza anche la necessità di
cibarsi lo diventa.
Bisogna intervenire, bisogna controllare e contenere la specie
prima che la situazione ci sfugga dalle mani e poi sarà spiacevole
esordire con un "Noi l'avevamo detto".
Ecco perché è assolutamente importante dar voce a chi lavora e
vive la montagna, sono loro che devono fronteggiare gli attacchi
dei predatori e devono contare purtroppo le perdite tra i loro
animali.
A farne le spese non possono essere unicamente i nostri
allevatori, già duramente messi alla prova dalla crisi economica di
questi ultimi anni.
Vorrei inoltre evidenziare le preoccupazioni di Coldiretti che,
evidenziando la presenza del lupo sul territorio valdostano, chiede
al mondo politico, chiede a noi, maggiore attenzione.
A dirlo è il Presidente: la diffusione di questo predatore
rischia di mettere in difficoltà l'economia della nostra regione. È
stata approvata una legge per contenere la specie del lupo. Bene,
non resta che applicarla a dovere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK