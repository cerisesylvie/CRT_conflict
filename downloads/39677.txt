Consiglio Regionale della Valle d'Aosta - Oggetto del Consiglio n. 2786 del 6 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2786 del 6 giugno 2017 - Resoconto
OGGETTO N. 2786/XIV - Interpellanza: "Avvio degli interventi
relativi al settore dell'edilizia previsti dal programma dei lavori
pubblici 2017/2019".
Rosset (Presidente) -
Prima di proseguire con l'ordine
del giorno, farei distribuire una risoluzione che è pervenuta.
Punto n. 18 dell'ordine del giorno. Chiede la parola il collega
Baccega, ne ha facoltà.
Baccega (EPAV) -
Torniamo sull'argomento che abbiamo
affrontato a fine Consiglio la volta scorsa e in particolare dopo,
quando abbiamo approvato il piano triennale dei lavori pubblici,
abbiamo anche approvato l'emendamento proposto dall'Assessore alle
opere pubbliche. In realtà, emendamento che - abbiamo verificato in
questi giorni - non è così gradito alle imprese valdostane, anche
se poi in Consulta lo hanno votato mandando giù il rospo, perché
quella fascia individuata come seconda fascia da 40 a 150 mila euro
in realtà non era quella che si aspettavano. Ci siamo anche
preoccupati in questa interpellanza dei 108 milioni di lavori che
sarebbero avviati nel 2017 e poi siamo anche preoccupati perché
riteniamo che il cambio di maggioranza per com'è avvenuto, per la
disomogeneità che è presente in questa Giunta, non ha certo
favorito il sostegno al comparto dell'edilizia; un comparto che è
sofferente dal 2007, un comparto che si aspettava risposte più
concrete, ma in realtà questo percorso ha incrementato i ritardi e
i lavori chissà quando inizieranno. A fronte di tutte queste
preoccupazioni, quindi noi chiediamo alla Giunta e all'Assessore
competente: "quali azioni verranno messe in campo per dare risposte
urgenti al comparto dell'edilizia; dei 108 milioni di interventi
programmati per il 2017 quanti saranno avviati e per quale
importo;", e che cosa si intende per "avviati", e "con quali
modalità e con quali tempi si prevede di dare attuazione
all'emendamento approvato al programma triennale durante l'ultimo
Consiglio regionale".
Presidente -
Per la risposta, chiede la parola
l'Assessore Borrello, ne ha facoltà.
Borrello (SA) -
Il collega Baccega ben conosce le
problematiche inerenti all'edilizia; io posso dire che in questi
due mesi e mezzo abbiamo affrontato con serietà le problematiche
che da diversi anni insistono sul territorio valdostano per quanto
riguarda una crisi dell'edilizia che è decisamente molto pesante e
comporta sicuramente delle ripercussioni negative per quanto
riguarda l'aspetto dell'indotto lavorativo a livello dei nostri
concittadini.
Detto questo, quali sono le iniziative che abbiamo posto in
essere e che vorremmo porre in essere, in virtù del fatto che in
due mesi non si può rivoluzionare il mondo, non si può cambiare il
mondo, ma si può andare ad individuare alcune linee per andare a
cercare di arginare questa crisi. Basti pensare a dei dati che sono
inequivocabili: dal 2007 ad oggi più di 1500 operatori del settore
edile non hanno più avuto un ricollocamento lavorativo, con una
chiusura di 280 imprese per quanto riguarda il territorio
valdostano, imprese a livello artigianale e più nel senso stretto
del termine.
Detto questo, come si può intervenire. L'edilizia si divide in
due settori: uno di carattere pubblico e uno a livello privato. Per
quanto riguarda il carattere pubblico, cercare di agevolare il più
possibile le imprese locali nel rispetto della normativa vigente,
che - ricordo - è il decreto legislativo n. 50/2016, andando a
caratterizzare la gestione degli appalti e andando a privilegiare
gli aspetti di carattere territoriale.
Per quanto riguarda invece l'aspetto legato all'edilizia
privata, bisogna cercare di analizzare e studiare - ed è una cosa
non semplice visto anche il perdurare della crisi - alcune azioni
per andare ad agevolare le attività edilizie private in modo tale
che possano aprirsi dei cantieri sul territorio valdostano.
Per quanto riguarda il secondo quesito, ovviamente si rientra,
in virtù della modifica normativa inserita all'interno del decreto
legislativo n. 50/2016, all'interno del piano triennale all'elenco
delle annualità riferite all'anno 2017. Così come bene ha ricordato
il collega Baccega, si parla di 180 milioni potenzialmente
utilizzabili all'interno di questo anno...
(interruzione del Consigliere Baccega, fuori
microfono)
...108, scusi. Come per i passati piani, un intervento si
ritiene avviato se è stata avviata la procedura di affidamento. È
nostra intenzione, com'è sempre stato da parte di tutti coloro che
mi hanno preceduto, di attivare e di procedere con celerità
all'attivazione di questi tipi di interventi in modo tale da
coprire interamente le cifre destinate al bilancio.
Per quanto riguarda invece il terzo punto: l'attuazione
dell'emendamento approvato al programma triennale in merito alla
gestione degli appalti, posso anticipare che nella seduta della
Giunta regionale che viene convocata per lunedì 12 giugno sarà
iscritta all'ordine del giorno l'approvazione della delibera di
Giunta regionale, che va a dare attuazione ai principi e agli
indirizzi di carattere generale definiti all'interno
dell'emendamento prodotto all'interno del piano triennale dei
lavori pubblici e approvato nella scorsa seduta consiliare.
Presidente -
Per la replica, chiede la parola il collega
Baccega, ne ha facoltà.
Baccega (EPAV) -
Ha ragione Cognetta, siete maestri nel
non rispondere. In realtà, lei, Assessore, mi ha detto: "siamo qui
da tre mesi, faremo, diremo, procederemo". Io, in realtà, mi
aspettavo una risposta di tipo diverso delle azioni che si devono
portare avanti, perché finora avete approvato il piano triennale
che abbiamo presentato noi, avete modificato, emendato
l'emendamento che avevamo predisposto noi e mi aspettavo qualcosa
di più. L'accordo con questo soggetto terzo che dovrà elaborare le
manifestazioni di interesse, dico qual è perché si era individuata
la Chambre
e lo hanno detto in commissione, quindi non è più
il "segreto di Pulcinella". Quell'accordo è stato fatto per dare il
via alle operazioni di appalto, o non è stato fatto?
Mi aspettavo poi qualcosa di più attraverso una delibera che
parlasse della formazione di un elenco di dipendenti per
individuare le commissioni aggiudicatrici degli appalti, che è un
problema serio che abbiamo e che è venuto fuori in commissione,
prevedendo anche il giusto riconoscimento economico per queste
attività ai dipendenti pubblici. Ci aspettavamo l'elaborazione di
una soluzione organizzativa per i supporti al RUP, che è un
problema serio anche questo. Questa era la novità che questa Giunta
doveva portare a termine. Ci aspettavamo anche alcune indicazioni
per sviluppare lo strumento dell'accordo-quadro previsto dal
Codice. Queste erano novità che erano
in
itinere
,
sulle quale si stava lavorando e che avrebbero dovuto avere impulso
dalla nuova Giunta, ma neanche citate queste cose. Siamo
preoccupati, è preoccupato tutto il comparto dell'edilizia e,
Assessore, le dico veramente che siamo fortemente in difficoltà. Io
le dico che di questi 108 milioni di lavori faremo fatica a farli
partire nel 2017, faremo grande fatica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK