Consiglio Regionale della Valle d'Aosta - Oggetto del Consiglio n. 1856 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1856 del 8 giugno 2011 - Resoconto
OGGETTO N. 1856/XIII - Disegno di legge: "Interventi
regionali in favore delle nuove imprese innovative".
Articolo 1
(Oggetto e finalità)
1. Al fine di favorire la crescita di nuove imprese
innovative, la presente legge disciplina la concessione di
contributi da parte della Regione diretti a stimolare la nascita di
imprese che intendono valorizzare a livello produttivo i risultati
della ricerca.
2. I contributi di cui alla presente legge sono concessi nel
rispetto delle disposizioni di cui al regolamento (CE) n. 800/2008
della Commissione, del 6 agosto 2008, relativo alla dichiarazione
di alcune categorie di aiuti compatibili con il mercato comune in
applicazione degli articoli 87 e 88 del trattato (regolamento
generale di esenzione per categoria).
Articolo 2
(Soggetti beneficiari)
1. Possono beneficiare dei contributi di cui alla presente
legge le nuove imprese innovative classificate come piccole imprese
secondo la definizione di cui all'Allegato I del regolamento (CE)
n. 800/2008, o qualsiasi altra definizione di piccola media impresa
(PMI), che la sostituisca.
2. Ai fini della concessione dei contributi, le imprese di
cui al comma 1 devono:
a) essere costituite da non più di tre anni;
b) avere sede operativa nel territorio regionale.
3. Sono considerate imprese innovative le imprese che possono
dimostrare che i costi di ricerca e di sviluppo rappresentano
almeno il 15 per cento del totale dei costi operativi in almeno uno
dei tre anni precedenti la concessione del contributo.
4. Nel caso di start-up senza antefatti finanziari, sono
considerate imprese innovative quelle che possono dimostrare che le
spese per la ricerca e lo sviluppo rappresentano almeno il 15 per
cento del totale delle spese operative, riferite ad un periodo
almeno semestrale, nella revisione contabile del loro periodo
fiscale corrente, come certificato da un revisore dei conti
esterno.
5. Le imprese innovative di cui al comma 1 possono
beneficiare dei contributi di cui all'articolo 35 del regolamento
(CE) n. 800/2008 una sola volta nel periodo in cui corrispondono
alla definizione di nuove imprese innovative ai sensi del medesimo
regolamento.
Articolo 3
(Tipologia degli interventi)
1. Per le finalità di cui all'articolo 1, i contributi sono
concessi nella misura massima del 75 per cento delle spese
ammissibili per la realizzazione di piani di sviluppo delle imprese
e nei limiti dell'importo massimo di 300.000 euro per
impresa.
2. Nei limiti di cui al comma 1, i contributi sono erogati
per stati di avanzamento annuali che non possono superare l'importo
annuo di 150.000 euro per impresa.
Articolo 4
(Spese ammissibili)
1. Sono ammissibili a contributo le spese sostenute per la
realizzazione di piani di sviluppo che individuano gli obiettivi di
crescita dell'impresa e dimostrano la possibilità del loro
raggiungimento e la loro sostenibilità finanziaria e che siano
relative:
a) al personale dipendente;
b) alle consulenze tecniche;
c) agli attivi materiali, quali le attrezzature e le
strumentazioni di nuovo acquisto;
d) agli attivi immateriali, quali le competenze tecniche e i
brevetti, acquisiti o ottenuti in licenza da fonti esterne a prezzi
di mercato;
e) alla locazione di immobili e alle relative utenze.
2. Le spese di cui al comma 1, lettere c) e d), devono
rappresentare almeno il 30 per cento del totale delle
spese.
3. I piani di sviluppo devono essere avviati successivamente
alla valutazione tecnica e amministrativa della domanda di cui
all'articolo 5, comma 2, e avere durata non inferiore ad un anno e
non superiore a tre anni.
4. Le spese devono essere sostenute non oltre i tre anni
successivi alla concessione del contributo.
Articolo 5
(Procedure)
1. Le domande per la concessione dei contributi sono
presentate alla struttura regionale competente in materia di
industria, di seguito denominata struttura competente,
sull'apposita modulistica predisposta dalla medesima
struttura.
2. I contributi sono concessi previa istruttoria
amministrativa della struttura competente, della società
finanziaria regionale FINAOSTA S.p.A., in merito alla sostenibilità
e all'adeguatezza del piano di sviluppo, e della Commissione
tecnica di cui all'articolo 6, in merito all'innovatività del piano
di sviluppo. A seguito delle predette istruttorie, le domande sono
trasmesse al Comitato tecnico di cui all'articolo 12 della legge
regionale 7 dicembre 1993, n. 84 (Interventi regionali in favore
della ricerca e dello sviluppo), per la valutazione
dell'ammissibilità delle stesse.
3. I contributi sono erogati tramite FINAOSTA S.p.A. sulla
base della verifica tecnico-amministrativa delle spese,
dell'avanzamento del progetto e della congruità dei costi attestati
dalla Commissione tecnica.
4. Le imprese beneficiarie possono richiedere un anticipo del
contributo, nella misura massima del 30 per cento, previa
presentazione di idonea garanzia fideiussoria, bancaria o
assicurativa.
5. Le domande sono istruite secondo l'ordine cronologico di
presentazione. Ove le disponibilità finanziarie siano insufficienti
rispetto alle domande presentate, la concessione dei contributi è
disposta secondo l'ordine cronologico di presentazione delle
stesse.
6. Le domande istruite positivamente ma non agevolate per
carenza di fondi possono essere ripresentate l'anno successivo e
finanziate prioritariamente rispetto alle nuove domande.
7. La Giunta regionale, con propria deliberazione da
pubblicare nel Bollettino ufficiale della Regione, può stabilire
ulteriori criteri e modalità relativi alla concessione, al diniego
e alla revoca dei contributi. La medesima deliberazione può
definire, ove necessario, i settori da privilegiare
nell'attribuzione delle risorse.
Articolo 6
(Commissione tecnica)
1. La valutazione tecnica in merito all'innovatività dei
piani di sviluppo è effettuata da un'apposita Commissione tecnica i
cui membri, in numero massimo di tre, sono scelti tra i componenti
del Comitato tecnico di cui all'articolo 12 della l.r.
84/1993.
2. I componenti della Commissione sono nominati con
deliberazione della Giunta regionale. La medesima deliberazione
fissa, altresì, il compenso lordo da corrispondere ai componenti
della Commissione per ciascuna istruttoria, oltre al rimborso delle
spese di trasferta nella misura prevista per il personale
appartenente al ruolo unico regionale.
Articolo 7
(Revoca dei contributi)
1. Il contributo è revocato nei seguenti casi:
a) messa in liquidazione volontaria o cessazione volontaria
dell'attività da parte dell'impresa beneficiaria;
b) avvio di procedure concorsuali;
c) interruzione ingiustificata del piano di sviluppo o
mancata conclusione dello stesso nei tempi previsti;
d) violazione di quanto disposto all'articolo 2, comma
5;
e) violazione del divieto di cumulo di cui all'articolo
8.
2. La revoca del contributo può essere disposta anche in
misura parziale, purché proporzionale all'inadempimento
riscontrato.
3. La revoca comporta la restituzione del contributo,
maggiorato degli interessi legali, nel termine di trenta giorni
dalla comunicazione del provvedimento di revoca. La mancata
restituzione entro tale termine comporta il divieto per il soggetto
inadempiente di beneficiare di ogni agevolazione regionale prevista
dagli articoli 29, 31, 32, 33, 34, 36 e 37 del regolamento (CE) n.
800/2008, per un periodo di cinque anni decorrente dalla
comunicazione del provvedimento di revoca.
Articolo 8
(Divieto di cumulo)
1. I contributi di cui alla presente legge non sono
cumulabili con altri finanziamenti relativi alle stesse spese
ammissibili.
2. I contributi di cui alla presente legge non sono altresì
cumulabili, nei tre anni successivi alla concessione dei medesimi,
con gli aiuti esentati a norma del regolamento (CE) n. 800/2008, ad
eccezione degli aiuti esentati ai sensi degli articoli 29, 31, 32,
33, 34, 36 e 37 del regolamento medesimo.
Articolo 9
(Disposizioni finanziarie)
1. L'onere derivante dall'applicazione della presente legge è
determinato complessivamente in euro 550.000 per l'anno 2011 e
600.000 annui a decorrere dall'anno 2012.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013 nelle unità previsionali di base 1.3.1.11
(Comitati e commissioni), 1.11.1.10 (Interventi a sostegno dello
Sviluppo economico) e 1.11.9.20 (Programma competitività regionale
2007-2013).
3. Al finanziamento dell'onere di cui al comma 1 si provvede
mediante l'utilizzo delle risorse iscritte nello stesso
bilancio:
a) nell'UPB 1.3.1.13 (Consulenze studi e collaborazioni
tecniche), per euro 50.000 nel 2011 e annui euro 100.000 per gli
anni 2012 e 2013;
b) nell'UPB 1.11.9.20 (Programma competitività regionale
2007-2013), per annui euro 500.000 per gli anni 2011, 2012 e
2013.
4. Le entrate di cui all'articolo 7, comma 3, sono introitate
nel bilancio della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- La parola al relatore, Consigliere
Rosset.
Rosset (UV)
-Merci M. le Président.
Chers collègues, aujourd'hui plus que jamais, où la situation
économique est encore difficile à déchiffrer et dont la solution
demeure incertaine, penser à l'avenir signifie prévoir une profonde
transformation sociale, en créant les conditions pour l'essor d'une
nouvelle classe dirigeante et pour donner de l'espoir aux nouvelles
générations. Penser à un futur signifie reconnaître que la
globalisation et le développement des technologies, de
l'information et de la communication ont amorcé des processus
permanents de transformation des marchés et, par conséquent, de
l'organisation des entreprises. Ces phénomènes imposent ainsi une
économie de pensée appropriée pour une réaction compétitive basée
sur la qualité, sur l'innovation et sur la relance. Il est
fondamental de donner vie à des nouveaux modèles organisationnels,
non seulement culturels, mais aussi de recherche et de production;
il s'avère donc nécessaire une métamorphose absolue que seulement
une action politique attentive peut mettre en marche.
Con il presente disegno di legge, la Regione autonoma Valle
d'Aosta intende andare in questa direzione e favorire la nascita e
la crescita di nuove imprese innovative, immettendo così un nuovo
dinamismo al mercato del lavoro regionale. Il disegno di legge n.
141 si compone di nove articoli e applica l'articolo 35 del
Regolamento CE n. 800/2008 (regolamento generale di esenzione per
categoria) che pone i seguenti vincoli: i soggetti beneficiari sono
le piccole imprese, devono esistere da meno di sei anni al momento
della concessione del contributo; i costi di ricerca e sviluppo
delle piccole imprese beneficiarie devono rappresentare almeno il
15 percento del totale dei costi operativi delle stesse in almeno
uno dei tre anni precedenti la concessione del contributo; i
contributi non possono superare 1.000.000 di euro; i soggetti
beneficiari possono fruire dei contributi una sola volta. Inoltre,
bisogna ricordare che il regolamento 800/2008 non si applica ai
settori della pesca, dell'acquacoltura, della produzione primaria
di prodotti agricoli c dell'industria carbonifera, e che non
possono essere erogati contributi a favore di imprese che devono
restituire soldi alla comunità, né alle imprese in difficoltà.
In aggiunta a questi vincoli inderogabili, il disegno di legge
ha introdotto ulteriori prescrizioni: poiché il disegno di legge ha
la finalità prevalente di sostenere la nascita e lo sviluppo di
imprese nuove e recenti, si è deciso, concordemente con la Finaosta
S.p.A. e considerate le risorse disponibili, di limitare
l'anteriorità della costituzione delle imprese a tre anni; il
contributo è stato collegato ad un piano di sviluppo - di durata da
uno a tre anni - che individui gli obiettivi di crescita
dell'impresa e dimostri la possibilità del loro raggiungimento e la
loro sostenibilità finanziaria (la valutazione del piano di
sviluppo è stata affidata alla Finaosta S.p.A. per la parte
economico-finanziaria e ad esperti tecnici per la valutazione
tecnica in merito all'innovatività); per ragioni di chiarezza, sono
state indicate le categorie di spesa ammissibili a contributo (a
tal proposito, a fronte delle audizioni avvenute in IV Commissione,
si è presa in considerazione la proposta di Confindustria, di
prevedere il finanziamento anche per attrezzature e strumentazioni
usate, questo in considerazione del perdurare del periodo di
crisi); per ragioni di opportunità, il contributo è stato limitato
alla percentuale del 75 percento e all'importo di 300.000 mila euro
(anche in relazione alle risorse disponibili).
La sfida è grande, ma, al tempo stesso, è l'unico traguardo
ideale per cui valga davvero la pena di lottare fino in fondo, al
fine di creare le premesse per la costruzione di una società in
armonia con una nuova idea di futuro. L'obiettivo è una società che
favorisca, attraverso la valorizzazione delle competenze delle
persone aperte alla condivisione ed alla collaborazione, lo
sviluppo di nuove imprese, e che proponga, in particolare, di
aumentare l'interagire con i soggetti del territorio promuovendo la
ricerca, la creatività e lo scambio, obiettivi fondamentali per il
futuro del nostro sistema produttivo e occupazionale.
Presidente
- Ricordo che il disegno di legge ha avuto il
parere favorevole della IV Commissione, a maggioranza, con
emendamenti, e il parere favorevole, a maggioranza, della II
Commissione; sono stati presentati un emendamento dalla IV
Commissione, due emendamenti dagli Assessori Pastoret e Lavoyer e
dai Consiglieri Rosset, Empereur, Salzone e Benin, e quattro
emendamenti firmati dai gruppi ALPE e PD.
Dichiaro aperta la discussione generale.
La parola alla Consigliera Carmela Fontana.
Fontana (PD)
- Grazie Presidente.
Il disegno di legge che esaminiamo oggi, in aula, ha un
obiettivo assolutamente importante e condivisibile: favorire la
nascita e la crescita di nuove imprese innovative in Valle d'Aosta,
per dare una risposta alla crisi, ad un nuovo dinamismo e al
mercato del lavoro, come da anni chiede e ribadisce il Partito
Democratico. Il sostegno all'innovazione tecnologica nelle imprese
è la strada maestra per invertire il lento, ma costante declino
industriale dell'Italia, per creare nuovi posti di lavoro veri. In
un settore decisivo come quello della produzione, questo discorso è
tanto più importante per una Regione come la nostra, che negli
ultimi quindici anni ha vissuto e continua a vivere una profonda
crisi dell'industria, con aziende che chiudono e lavoratori in
cassa integrazione, in mobilità, o addirittura licenziati.
Nel corso del recente incontro-dibattito sul tema del lavoro e
della precarietà, organizzato ad Aosta dal forum sul lavoro del
Partito Democratico, sono stati analizzati i dati delle ricadute
della recente crisi economica sul comparto industriale valdostano.
In un biennio sono state espulse dalle fabbriche circa 300 persone,
molte delle quali rischiano di non riuscire a trovare una nuova
occupazione nel settore industriale, anche dopo la ripresa, più
volte annunciata, ma ancora debole ed incerta. Anche nel corso del
forum sul lavoro, il PD ha chiesto con forza un impegno delle
istituzioni e dei governi nazionali e regionali sul fronte
dell'investimento nella ricerca e nell'innovazione a favore delle
imprese. Esistono, in Valle, attività produttive di eccellenza che
hanno fatto dell'altissima tecnologia il cuore dello sviluppo, e
che oggi possono vantare grandi risultati, anche in termini di
occupazione. Penso all'Electro Power Systems di Aosta, azienda
leader mondiale nella produzione di gruppi di continuità alimentati
con celle ad idrogeno, legate al centro ricerche del Politecnico di
Torino. È questa la strada da seguire: sostenere un settore
produttivo legato a prodotti ad alto contenuto tecnologico,
finanziare ed incrementare brevetti e produzioni innovative. Ecco
perché, se la strada del finanziamento e dell'innovazione prevista
dal disegno di legge in esame è importante, altrettanto importante
per il Partito Democratico è legare la tecnologia delle imprese
alla ricerca universitaria; per questo ribadiamo l'importanza di
attivare corsi scientifici e di ricerca anche presso l'Università
della Valle d'Aosta, senza dimenticare, infine, di incentivare le
imprese femminili attraverso criteri valutativi che tengano conto
delle difficoltà che riguardano queste peculiari imprese.
Per quanto concerne il contenuto del disegno di legge in esame,
il nostro gruppo ha presentato tre emendamenti, finalizzati a
favorire l'insediamento e la crescita di nuove imprese innovative
in Valle d'Aosta e ad estendere i benefici della legge anche alle
imprese costituite da non più di cinque anni. Si tratta di piccole,
ma importanti migliorie al disegno di legge in esame; due di questi
emendamenti sono stati recepiti, ci fa molto piacere, vanno nella
direzione di rendere più efficaci gli obiettivi della nostra legge.
Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
I punti di forza di questo disegno di legge sono stati bene
illustrati dal relatore, collega Rosset. Abbiamo partecipato
attivamente in commissione per capire le esigenze sia di
Confindustria, sia dei giovani industriali che dei rappresentanti
delle medie e piccole imprese artigianali. Indubbiamente è sempre
uno strumento che intende favorire la nascita e la crescita di
nuove imprese.
Noi abbiamo proposto, con i colleghi del Partito Democratico,
quattro emendamenti, e l'obiettivo è quello di dare dinamismo al
mercato del lavoro, soprattutto dinamismo al mantenimento delle
giovani generazioni, e se questo strumento può aiutare a mantenere
sul nostro territorio i giovani preparati professionalmente...penso
che un primo passo sia stato fatto, anche se dubito che un impianto
di questo genere possa far rimanere in loco le nuove generazioni,
ma più leve messe insieme auspichiamo che possano dare dei frutti
positivi.
Per ragioni di opportunità e di crescita delle nostre aziende
già in essere - e soprattutto future - abbiamo presentato diversi
emendamenti, fra i quali l'emendamento n. 3, che va nella direzione
di rimodulare gli aiuti, alzando il massimale e diminuendo l'aiuto
diretto. Vorrei fare con voi qualche considerazione e spiegare
quali sono le motivazioni che ci hanno portato a presentare questo
emendamento, perché riteniamo importantissimo l'aiuto diretto,
fondamentale soprattutto nell'innovazione, nella ricerca e per le
giovani generazioni. Nello stesso tempo le imprese devono, a nostro
avviso, compartecipare sul piano della proposta finanziaria in
maniera altrettanto importante o - passatemi il termine -
"pesante". Sinceramente vediamo più possibilità, più impegno con
un'eventuale rimodulazione: queste sono considerazioni che il
nostro gruppo ha fatto da sempre e che sta facendo.
Come più volte ho ribadito in quest'aula, lo strumento o la leva
perfetta non esiste, ma più equilibrio, più contrappesi, più
pubblico-privato, in questo caso, possono fare la differenza, non
solo nella forma, bensì nella sostanza. Tutto questo sia per una
piccola azienda o un piccolo piano, sia per un ordine di grandezza
superiore, una leva pubblica del 50 percento è molto interessante,
a nostro avviso. Sicuramente è una sfida per il futuro, non sono
tantissime risorse, ma in un sistema più ampio iniziano a dare
delle risposte a delle esigenze. Chiederemmo al Governo regionale,
all'Assessore competente, vista la novità e visto anche l'eventuale
nostro apporto di idee, di utilizzare questo nuovo strumento e fare
il punto della situazione il prossimo luglio 2012, per poter
analizzare il suo impiego ed eventualmente anche le sue mancanze o
criticità, per andare a rimodulare, se necessario, o integrare
finanziariamente.
Quindi il nostro sostegno c'è su questo provvedimento; c'è il
rammarico di non aver voluto modificare gli indicatori ed i pesi;
ripeto, penso sia la sede opportuna, questa, per portare a
conoscenza e discutere su quali sono le nostre posizioni, le nostre
idee. Ribadisco il concetto dato, che è un progetto pilota e
soprattutto che crea le condizioni sull'innovazione e sulla
ricerca. Chiederemmo al Governo regionale nel luglio 2012 di fare
il punto della situazione di questa nuova legge che oggi sarà
approvata, per rimodulare in base alle esigenze, e soprattutto in
base al suo utilizzo e alle sue ricadute. Grazie.
Presidente
- La parola al Consigliere Lattanzi.
Lattanzi (PdL)
- Grazie Presidente.
Un provvedimento atteso, Assessore, che finalmente vede la sua
luce in questo Consiglio, un provvedimento a nostro avviso non solo
condiviso e condivisibile, ma assolutamente da sostenere, perché
credo che con questo provvedimento la politica stia facendo la sua
parte per quanto riguarda l'incentivo alla nascita, anche in questa
Regione, di nuove imprese.
Parlare di nuove imprese in Valle d'Aosta, alla luce dei dati
che ieri abbiamo visto nella giornata dell'economia e che
probabilmente vedremo fra qualche giorno con la relazione annuale
della Banca d'Italia, è cosa complessa; abbiamo una società vecchia
e con quei pochi giovani che abbiamo, che oggi onestamente sono
poco incentivati, poco orientati ad affrontare nuove sfide
imprenditoriali...però noi abbiamo il dovere di credere che la
nostra Regione, con le sue giovani risorse umane, possa avere uno
sfogo nell'ambito dell'economia e dello sviluppo.
Dicevo, uno strumento che ha a nostro avviso pochissimi
articoli, ma molto precisi, che dice esattamente cosa si vuole
ottenere, quanto si può stanziare, cosa devono fare le giovani
imprese per poter accedere a questi contributi e quanti contributi
per il 2011-2012 sono previsti in una fase che, anche per questa
legge, è una fase di start-up. Noi auspichiamo possa essere una
fase iniziale che possa vedere i capitoli di spesa aumentare. Credo
quindi che sotto l'aspetto della legislazione questo Consiglio, con
l'approvazione di questa legge, oggi faccia un deciso, onesto e
corretto passo avanti.
Credo sia altrettanto onesto, per dircela tutta, come noi siamo
abituati a fare anche all'interno della maggioranza, che le nostre
preoccupazioni a questo punto si devono concentrare non tanto sul
fatto che lo strumento avrà la sua luce fra poche ore, ma che
questo strumento venga usato: questa è la cosa che ci interessa.
Credo che vi siano già molte leggi interessanti, anche
intelligenti, con delle potenzialità che in molti casi non vengono
utilizzate, prima di tutto, per un problema di comunicazione.
Assessore, noi le dobbiamo affidare un compito molto importante,
che non è solo quello di portare a termine l'avvio di questa legge
e poi di gestirne il processo di amministrazione successivo, ma il
processo di comunicazione.
Credo che forse un ragionamento esterno a questa legge, ma
intrinseco a questa legge...che tra i capitoli di spesa, che sono
previsti per le giovani imprese, venga destinato un capitolo di
spesa per la comunicazione al territorio valdostano, ai luoghi
deputati alla conoscenza di questa opportunità: penso
all'università, alle collaborazioni con il Politecnico di Torino e
con Verrès, penso a tutti gli ambiti della camera di commercio,
delle associazioni degli imprenditori, degli artigiani, dei
commercianti, del turismo, degli albergatori, penso a tutte quelle
possibilità di intercettare giovani che abbiano voglia di accettare
la sfida, non di venire a chiedere un posto in Regione, o alla
forestale, o di aspettare le graduatorie dei precari della Società
dei Servizi, cosa doverosa, ma ai giovani che possono anche
immaginare che, se c'è un'opportunità di aiuto e di sostegno,
possono mettere in campo qualche idea, possono provare a diventare
imprenditori. E questo, mettendo in campo anche energie che, magari
negli ultimi due o tre anni dalla loro nascita, avevano
razionalizzato solo a livello di teoria, ma che con questo
contributo economico possono diventare tentativi di sviluppo
economico. Dico "tentativi di sviluppo economico", Assessore,
perché lei saprà che fare una legge non è sufficiente, abbiamo
bisogno di fare in modo che questa legge si inneschi nel tessuto, e
per farlo abbiamo bisogno di fare in modo che la comunicazione
dell'esistenza di questa opportunità arrivi al destinatario di
questa opportunità, ma abbiamo anche bisogno di acquisire una
coscienza, una consapevolezza: quanti sono i giovani che oggi, in
Valle d'Aosta, sono pronti ad accettare la sfida? Io credo che a
quei pochi che hanno voglia di accettare la sfida e che potrebbero
per noi essere dei testimonial straordinari, dobbiamo dare la
chance
- mi riferisco al comitato tecnico scientifico di
valutazione -, sia finanziaria, che poi quella che decide
l'elargizione del contributo, perché qui bisogna che il messaggio
passi chiarissimo agli enti della Regione a cui viene demandata
l'applicazione di questa legge.
Qui noi stiamo decidendo di investire delle risorse e gli
investimenti non obbligatoriamente per legge di Stato devono avere
dei ritorni: stiamo decidendo di investire, a rischio, un capitale
sui giovani valdostani, perché provino a lanciare nuove idee ed a
creare nuovi posti di lavoro. Noi non abbiamo - lo dobbiamo dire ai
nostri funzionari - l'obbligo di avere un ritorno economico su
questi investimenti; abbiamo l'obbligo di investire a rischio
questo capitale sulle capacità dei nostri giovani valdostani. Lo
dico perché non è la prima legge che nasce e non sarebbe la prima
legge che si infrange su un dirigismo che chiede garanzie di
risultato. Non voglio gelare l'entusiasmo su questa legge, ma ai
funzionari va detto: questa è una scommessa che l'Amministrazione
vuol fare, anche a perdere su idee e su creazione di valore
economico. E se per 2, 3, 4 anni noi non portiamo a casa risultati,
non ha importanza: dobbiamo continuare ad investire, perché sarà
sufficiente aver finanziato a perdere 7, 8, 10, 15 iniziative e che
una sola di queste funzioni...per dare risultato economico a questo
territorio. Su questo dobbiamo essere chiari, Assessore, e lei ha
la responsabilità, per i prossimi due anni, di fare in modo che
questa legge vada a terra, sennò sarà inutile che la politica, cioè
questo Consiglio, impegni delle risorse ed investa con la volontà
di investire sui giovani valdostani e poi qualcuno, in Finaosta o
nel comitato tecnico scientifico, se non ha le garanzie del
risultato del business plan, non elargisce il suo assenso positivo!
Noi lì dobbiamo fare una battaglia, lo dico alla politica tutta, il
messaggio deve arrivare chiaro: questa è una sfida che gli
amministratori politici valdostani vogliono impegnare sul
territorio valdostano a favore delle giovani imprese, e non abbiamo
bisogno di garanzie di risultato, abbiamo bisogno di garantire che
l'opportunità c'è, questo dobbiamo garantire, perché sarà
sufficiente che una sola iniziativa possa andare in positivo per
compensare e giustificare tutti gli impegni che abbiamo
assunto.
L'altra preoccupazione strettamente connessa a questo sono i
tempi e la burocrazia. Anche qui, il messaggio deve arrivare
chiaro: la crisi non ci dà tempi da burocrazia statale o regionale,
noi abbiamo bisogno di fare in modo che i nostri giovani, magari
stimolati dalla comunicazione, acquisiscano la voglia di presentare
un progetto. Abbiamo bisogno che questo progetto venga valutato in
maniera imprenditoriale, non burocratica-dirigista, e che questo
progetto nell'arco di pochi giorni riceva un sì o un no, e non
cominci il balletto dei rimbalzi che avviene già in altri settori,
dove gli imprenditori fanno delle proposte che rimbalzano fra
Finaosta e comitati di valutazione, fra VdA Structure e i posti
dove andare a collocare l'azienda, e poi il contributo della camera
di commercio, e poi va all'Assessorato del commercio, e poi va
all'Assessorato dell'industria, per poi rimbalzare all'Ufficio del
commercio...perché lo sconforto non è solo degli imprenditori, ma
anche dei dipendenti regionali, che non sanno più da che parte
girarsi!
Credo che qui occorra una profonda revisione ed unificazione dei
processi decisionali, certamente lo sportello unico delle imprese
ci darà una grossa mano, ma il messaggio deve già partire forte e
chiaro: la politica mette a disposizione del territorio delle
risorse, queste risorse devono trovare la loro finalità e non si
devono disperdere, né in tempi, né in processi, né in dirigismi,
perché questa è la preoccupazione che tutti insieme abbiamo
espresso e condiviso a tutti i livelli, e sulla quale ci dobbiamo
tutti impegnare. Certo, il processo di revisione dell'approccio
degli imprenditori all'Amministrazione regionale ai processi di
contribuzione piuttosto che di investimento che l'Amministrazione
regionale vuol fare, è un processo che oggi ha mille rivoli; noi
dobbiamo sburocratizzare, dobbiamo fare in modo che i processi
possano incontrare l'offerta, la domanda, e l'offerta incontri il
proprio imprenditore.
Chiudo, Assessore, ringraziandola per l'impegno che lei ha messo
su questo progetto, che è uno dei tanti, però è compito di tutti
fare in modo che questi processi, queste intenzioni che mettiamo
sulla carta e scriviamo, non si disperdano nei meandri della
burocrazia, delle finte regolamentazioni o delle interpretazioni di
norma che magari proteggono qualcuno dall'assunzione di
responsabilità, ma devastano il territorio. Qui non vogliamo
"avanzi di amministrazione", su questi capitoli di spesa non
vogliamo avanzi di amministrazione, ma vogliamo fare in modo che
queste risorse arrivino ai giovani destinatari in tempo reale. La
crisi è oggi, non è nel 2013, ed è oggi che la sfida va accettata e
vinta.
Faccio ancora le congratulazioni all'Assessore. Non sarebbe male
se potessimo condividere i processi di comunicazione, perché
mettere delle risorse che nessuno sa che esistono non serve.
Dobbiamo fare in modo che le risorse che sono messe a disposizione,
tutti, soprattutto gli interessati, cioè le giovani imprese, siano
in condizioni di sapere che oggi questo Consiglio, non solo con un
articolo del giornale di domani, ma nei prossimi mesi, ricordi che
questa opportunità c'è, che l'opportunità di rischiare esiste e non
si è obbligati ad avere successo, perché se non si innesca questo
meccanismo di garanzia noi non andiamo da nessuna parte. Grazie
ancora all'Assessore e complimenti a tutta la commissione ed ai
colleghi che hanno lavorato alla predisposizione di questo disegno
di legge.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore alle attività produttive, Pastoret.
Pastoret (UV)
- Grazie.
Per due considerazioni, ma è già stato detto molto, quindi
cercherò di non ripetermi. È chiaro che siamo particolarmente
lieti, come Governo regionale, di vedere approvare in Consiglio
questo disegno di legge, al quale attribuiamo un grande significato
che va al di là dei contenuti numerici che ci sono al suo interno.
Esprimo anche soddisfazione per il lavoro che è stato svolto in
commissione e anche per gli interventi che sono stati fatti, qui,
dai colleghi.
Abbiamo toccato con mano la crisi, questo lo abbiamo già detto,
gli effetti sono ancora presenti, la scarsa crescita delle aziende
è nota, vi sono state turbolenze significative con perdita di
produttività, con decremento occupazionale. È stato parere unanime
che, non solo in Valle d'Aosta, le condizioni per il rilancio e la
crescita delle aziende non potesse che parlare attraverso la
ricerca, lo sviluppo, l'innovazione; questo è un dibattito aperto
sul piano internazionale, non lo scopriamo certamente noi, ma noi
cerchiamo di adeguarci fornendoci di qualche strumento. Sotto
questo punto di vista, un sostegno importante dato alla ricerca
attraverso un continuo e significativo rifinanziamento della legge
n. 84 ha prodotto effetti incoraggianti e ricadute positive; ieri,
nella giornata per l'economia, il dottor Lévêque nella sua
relazione ha sottolineato come nel campo dell'imprenditoria e
dell'industria i sostegni derivanti dalla legge n. 6, in
particolare quelli derivanti dalla legge n. 84 a sostegno della
ricerca, abbiano fortemente contribuito a calmierare un panorama di
crisi che sarebbe stato assolutamente più grave: questo non per
negarla, ma per dire che gli strumenti messi in atto hanno avuto
efficacia.
Con questo disegno di legge ci si propone di rinforzare
ulteriormente il campo dell'innovazione delle nuove giovani
imprese, e se da un lato sosteniamo con misure significative lo
sviluppo della ricerca delle imprese, con questo nuovo
provvedimento intendiamo invogliare e sollecitare la nascita ed il
rafforzamento di nuove imprese che puntino sull'innovazione.
Ricordo, in proposito, che uno strumento analogo, sia pure più
modesto nelle finalità e nei contenuti qual è la legge
sull'imprenditoria giovanile - che abbiamo licenziato poco più di
due anni fa - ha prodotto la nascita sul territorio di alcune
decine di nuove aziende: questo per dire che poi questi elementi
che mettiamo in campo devono essere valutati nel tempo e il fatto
di venire qui, in Consiglio, a dirsi dove siamo arrivati, mi sembra
una cosa normale.
Ricordo che quando presentammo il piano triennale sull'industria
e sull'artigianato, pur se non era previsto, presi l'impegno di
dire che saremmo venuti in Consiglio a relazionare sull'andamento
del primo periodo di applicazione del piano. La Giunta ha già
trasmesso al Consiglio il documento di sintesi 2010 che approderà
in quest'aula: questo per dire che riteniamo significativo non solo
presentare alla luce del sole le cose, ma pensiamo anche che il
contributo della discussione da parte di tutti sia importante su
questi temi, che poi riguardano l'insieme della collettività,
quindi speriamo che questo strumento dia anch'esso dei frutti
significativi. Dicevo che i contenuti sono chiari, sono stati ben
evidenziati dal relatore Consigliere Rosset che ringrazio, con il
quale mi felicito per la ricchezza della sua relazione, così come
ringrazio tutti i commissari che si sono occupati del disegno di
legge nelle competenti commissioni, e ringrazio anche coloro che
sono intervenuti.
Non starò adesso a dare una risposta puntuale alle osservazioni
che sono venute, tranne poi discutere un attimo sugli emendamenti;
vorrei sottolineare, però, al di là dei ringraziamenti, una
questione. Noi abbiamo cercato di dare un'informazione puntuale, al
di là del sito, sulle provvidenze e gli interventi economici;
abbiamo realizzato un vademecum dell'industria dell'artigianato in
cui si danno tutte le indicazioni possibili alle aziende per quelli
che sono i vantaggi, i contributi, o le richieste e i percorsi che
si possono fare. Lo abbiamo distribuito sul territorio, speriamo
che questo abbia degli effetti, ma vero è che a volte fare della
pubblicità è significativo ed importante, anche se non sempre
produce buoni effetti. Abbiamo fatto le giornate dell'innovazione,
assolutamente straordinarie dal punto di vista della qualità dei
relatori che sono venuti; è stata una cosa interessante, perché per
la prima volta abbiamo messo in campo le aziende valdostane, quelle
di particolare successo, a raccontare la loro storia e il risultato
è stato un po' desolante. Ho partecipato a tutti questi incontri,
abbiamo riempito la sala; mi aspettavo però di vedere un interesse
maggiore, e bisognerà riprovarci da questo punto di vista, perché
mi pare che ogni tanto ci sia un certo scollegamento fra il mondo
che siamo abituati a vedere e il senso della partecipazione nei
confronti delle imprese: questo è un qualcosa che dobbiamo cercare
di attivare, soprattutto nei confronti dei ragazzi.
Detto questo, è stato ricordato che sono stati presentati degli
emendamenti, quelli presentati dalla maggioranza sono stati
condivisi già in commissione dal punto di vista dei principi e sono
ripresi nel testo che ALPE e Partito Democratico hanno riproposto.
Ce ne sono altri due sui quali non siamo d'accordo, non per una
questione pregiudiziale assoluta; siamo d'accordo sul fatto che si
debbano vedere gli effetti di questa legge applicando questi
criteri in questa prima fase. Tireremo le somme fra un anno e
vedremo se il fatto di mantenerci in un modo piuttosto che in un
altro sia più o meno ragionevole.
Consideriamo fondamentali però due aspetti. Per uno, sul 75
percento avevamo preso un impegno quando abbiamo discusso la legge
in fase preliminare con le associazioni di categoria, con
Confindustria in particolare, quindi ci sembrerebbe non
sufficientemente discusso con loro il fatto di giungere ora al 50
percento; saremmo pertanto per mantenerlo, per una ragione di
correttezza di rapporti nei confronti di un soggetto istituzionale,
sia pure esterno a questo Consiglio, con il quale abbiamo condiviso
il percorso di questa legge. Per quanto riguarda l'altro aspetto
dei tre anni, continuo a difendere il fatto che parliamo di nuove
imprese; può darsi che sarà opportuno fra un anno dire: va bene,
prendiamo anche quelle che hanno cinque o sei anni, il regolamento
dell'UE prevede che si possa arrivare a sei anni. Noi abbiamo
previsto questo passaggio di tre anni nella speranza che questo
possa essere un maggiore incentivo a chi vuole nascere con una
nuova iniziativa - oppure l'ha appena iniziata - e necessita di
avere più forza in questo percorso.
Grazie per la vostra attenzione.
Presidente
- Passiamo all'esame dell'articolato.
All'articolo 1 c'è l'emendamento n. 1 presentato dai gruppi ALPE
e Partito Democratico, che viene ritirato; ne do lettura per il
processo verbale:
Emendamento
Il comma 1 dell'articolo 1 è sostituito dal seguente:
"1. Al fine di favorire l'insediamento e la crescita di nuove
imprese innovative, la presente legge disciplina la concessione di
contributi da parte della Regione diretti a stimolare la nascita e
lo sviluppo di imprese che intendono valorizzare a livello
produttivo i risultati della ricerca.".
Vi è poi un emendamento n. 1 presentato dall'Assessore Pastoret
con altri colleghi, che recita:
Emendamento
Il comma 1 dell'articolo 1 è sostituito dal seguente:
"1. Al fine di favorire la nascita e la crescita di nuove
imprese innovative, la presente legge disciplina la concessione da
parte della Regione di contributi per le imprese che intendono
valorizzare a livello produttivo i risultati della
ricerca.".
Se siete d'accordo, pongo in votazione il testo dell'articolo 1
con l'emendamento dell'Assessore:
Articolo 1
(Oggetto e finalità)
1. Al fine di favorire la nascita e la crescita di nuove
imprese innovative, la presente legge disciplina la concessione da
parte della Regione di contributi per le imprese che intendono
valorizzare a livello produttivo i risultati della ricerca.
2. I contributi di cui alla presente legge sono concessi nel
rispetto delle disposizioni di cui al regolamento (CE) n. 800/2008
della Commissione, del 6 agosto 2008, relativo alla dichiarazione
di alcune categorie di aiuti compatibili con il mercato comune in
applicazione degli articoli 87 e 88 del trattato (regolamento
generale di esenzione per categoria).
Consiglieri presenti, votanti e favorevoli: 32
Il Consiglio approva all'unanimità.
Presidente
- All'articolo 2 vi è l'emendamento n. 1 della
IV Commissione e l'emendamento n. 2 dei gruppi ALPE e PD.
La parola alla Consigliera Carmela Fontana.
Fontana (PD)
- Con il presente emendamento si innalza il
periodo massimo di costituzione delle imprese beneficiarie dei
contributi da tre cinque anni, come previsto dal disegno di legge,
al fine di ricomprendere anche imprese di non recentissima
costituzione. Si rimane comunque sempre al di sotto del termine dei
sei previsto dall'articolo 35 del regolamento CE 800/2008.
Presidente
- La parola all'Assessore alle attività
produttive, Pastoret.
Pastoret (UV)
- Ho avuto modo, nel corso del mio
intervento, di illustrare per quale ragione intendiamo invece
mantenere il termine dei tre anni, per cui vi chiederei di ritirare
l'emendamento sulla base dell'impegno che ho preso, di venire fra
un anno a fare il
compte rendu
sulla questione, altrimenti
voteremo contro. Grazie.
Presidente
- La parola alla Consigliera Carmela
Fontana.
Fontana (PD)
- Ritiriamo l'emendamento, visto l'impegno
dell'Assessore; se fra un anno si ritiene di portarlo a cinque, ben
venga. Visto questo impegno, mi fido e ritiro l'emendamento.
Grazie.
Presidente
- L'emendamento n. 2 presentato dai gruppi
ALPE e Partito Democratico viene ritirato; ne do lettura per il
processo verbale:
Emendamento
La lettera a) del comma 2 dell'articolo 2 è sostituita dalla
seguente:
"a) essere costituite da non più di cinque anni;".
Vi è poi l'emendamento presentato dalla IV Commissione, che
recita:
Il comma 1 dell'articolo 2 è sostituito dal seguente:
"1. Possono beneficiare dei contributi di cui alla presente
legge le nuove imprese innovative classificate come piccole
imprese, secondo la vigente definizione comunitaria di piccola
media impresa (PMI).".
Se siete d'accordo, pongo in votazione il testo dell'articolo 2
con l'emendamento della IV Commissione:
Articolo 2
(Soggetti beneficiari)
1. Possono beneficiare dei contributi di cui alla presente
legge le nuove imprese innovative classificate come piccole
imprese, secondo la vigente definizione comunitaria di piccola
media impresa (PMI).
2. Ai fini della concessione dei contributi, le imprese di
cui al comma 1 devono:
a) essere costituite da non più di tre anni;
b) avere sede operativa nel territorio regionale.
3. Sono considerate imprese innovative le imprese che possono
dimostrare che i costi di ricerca e di sviluppo rappresentano
almeno il 15 per cento del totale dei costi operativi in almeno uno
dei tre anni precedenti la concessione del contributo.
4. Nel caso di start-up senza antefatti finanziari, sono
considerate imprese innovative quelle che possono dimostrare che le
spese per la ricerca e lo sviluppo rappresentano almeno il 15 per
cento del totale delle spese operative, riferite ad un periodo
almeno semestrale, nella revisione contabile del loro periodo
fiscale corrente, come certificato da un revisore dei conti
esterno.
5. Le imprese innovative di cui al comma 1 possono
beneficiare dei contributi di cui all'articolo 35 del regolamento
(CE) n. 800/2008 una sola volta nel periodo in cui corrispondono
alla definizione di nuove imprese innovative ai sensi del medesimo
regolamento.
Consiglieri presenti, votanti e favorevoli: 33
Il Consiglio approva all'unanimità.
Presidente
- All'articolo 3 c'è l'emendamento n. 3
presentato dai gruppi ALPE e Partito Democratico.
La parola al Vicepresidente Chatrian.
Chatrian (ALPE)
- Come più volte ho ribadito in
quest'aula, la leva perfetta non esiste. Il nostro obiettivo era
quello di portare all'attenzione del Consiglio un riequilibrio, un
rimodulare gli aiuti diretti. Più equilibrio, più contrappesi, a
nostro avviso, più pubblico privato paritario poteva essere uno
strumento importante.
Accettiamo la proposta dell'Assessore, la nostra proposta fatta
prima e recepita dall'Assessore, che è quella di fare il punto
della situazione fra un anno, nel mese di luglio 2012, per capire
le richieste, le criticità, le integrazioni da fare ed
eventualmente le rimodulazioni, quindi ritiriamo il nostro
emendamento.
È importante partire dal presupposto che la leva pubblica deve
essere supportata in maniera pesante anche dal privato. Sovente i
piani strategici e gli investimenti strategici devono andare avanti
di pari passo, anche nelle nuove generazioni, perché legate ad un
modello culturale: l'aiuto sì, le condizioni sì, ma allo stesso
tempo ci va anche la contrapposizione e la volontà di mettere in
atto finanziariamente e, a livello di energie, la volontà di far
crescere le nostre piccole o grandi aziende.
Presidente
- L'emendamento n. 3 presentato dai gruppi
ALPE e Partito Democratico viene ritirato; ne do lettura per il
processo verbale:
Emendamento
Il comma 1 dell'articolo 3 è sostituito dal seguente:
"1. Per le finalità di cui all'articolo 1, i contributi sono
concessi nella misura massima del 50 per cento delle spese
ammissibili per la realizzazione di piani di sviluppo delle imprese
e nei limiti dell'importo massimo di 500.000 euro per
impresa.".
Pongo in votazione l'articolo 3: stesso risultato.
All'articolo 4 vi sono due emendamenti: l'emendamento n. 4 dei
gruppi ALPE e PD e l'emendamento n. 2 dell'Assessore Pastoret e
altri, i cui testi, esattamente corrispondenti, recitano:
Emendamento
La lettera c) del comma 1 dell'articolo 4 è sostituita dalla
seguente:
"c) agli attivi materiali quali le attrezzature e le
strumentazioni, sia di nuovo acquisto che già utilizzati, purché in
tale ipotesi il loro valore sia certificato da apposita
perizia;".
Se siete d'accordo, pongo in votazione l'articolo 4 comprensivo
del testo, che è identico, dei due emendamenti:
Articolo 4
(Spese ammissibili)
1. Sono ammissibili a contributo le spese sostenute per la
realizzazione di piani di sviluppo che individuano gli obiettivi di
crescita dell'impresa e dimostrano la possibilità del loro
raggiungimento e la loro sostenibilità finanziaria e che siano
relative:
a) al personale dipendente;
b) alle consulenze tecniche;
c) agli attivi materiali quali le attrezzature e le
strumentazioni, sia di nuovo acquisto che già utilizzati, purché in
tale ipotesi il loro valore sia certificato da apposita
perizia;
d) agli attivi immateriali, quali le competenze tecniche e i
brevetti, acquisiti o ottenuti in licenza da fonti esterne a prezzi
di mercato;
e) alla locazione di immobili e alle relative utenze.
2. Le spese di cui al comma 1, lettere c) e d), devono
rappresentare almeno il 30 per cento del totale delle
spese.
3. I piani di sviluppo devono essere avviati successivamente
alla valutazione tecnica e amministrativa della domanda di cui
all'articolo 5, comma 2, e avere durata non inferiore ad un anno e
non superiore a tre anni.
4. Le spese devono essere sostenute non oltre i tre anni
successivi alla concessione del contributo.
Stesso risultato.
Articolo 5: stesso risultato. Articolo 6: stesso risultato.
Articolo 7: stesso risultato. Articolo 8: stesso risultato.
Articolo 9: stesso risultato.
Presidente
- Pongo in votazione la legge nel suo
complesso:
Consiglieri presenti, votanti e favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK