Consiglio Regionale della Valle d'Aosta - Oggetto del Consiglio n. 2529 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2529 del 11 gennaio 2017 - Resoconto
OGGETTO N. 2529/XIV - Interrogazione: "Soppressione dal
protocollo di intesa tra le società SAV-RAV e Regione per la
riduzione del pedaggio autostradale a favore dei residenti in Valle
d'Aosta del riferimento ai soli veicoli di classe A".
Rosset (Presidente) -
Punto n. 4 dell'ordine del giorno.
Per la risposta, ha chiesto la parola il Presidente della Regione
Rollandin, ne ha facoltà.
Rollandin (UV) -
Va premesso che il Governo regionale non
può modificare in modo unilaterale il protocollo d'intesa a cui fa
riferimento l'interrogazione, dato che dipende anche dalla volontà
e dalla disponibilità, come lei sa, delle società concessionarie e
dall'autorizzazione del Ministero delle infrastrutture e dei
trasporti. In secondo luogo, la procedura di sconto sulle tariffe è
stata prevista per i veicoli di classe A fin dal 2006 poiché era
stata originariamente pensata per favorire i valdostani che
utilizzano l'autostrada quotidianamente per gli spostamenti
dall'abitazione al luogo di lavoro. Nel 2011 abbiamo ottenuto di
aumentare la percentuale di sconto al 50 percento e nel 2013 la
procedura è stata estesa a tutti i valdostani e non solo ai
pendolari. Il riferimento alla classe A, invece, è rimasto
invariato per ragioni fiscali ed economiche dato che nella classe B
rientrano i furgoni per il trasporto di persone e beni, i camion e
i pullman, tutti mezzi legati ad attività commerciali che già
beneficiano di scontistiche fiscali nella fatturazione dei pedaggi
e comunque hanno la possibilità di ribaltare i costi sui clienti.
In tutti questi anni è pervenuta una sola segnalazione da parte di
una persona proprietaria di un mezzo di classe B e, allo stato
attuale, non è stato ritenuto di modificare il protocollo d'intesa,
che peraltro non è stato rinnovato ma solo prorogato ad oggi nelle
medesime condizioni per 12 mesi, come lei avrà visto. L'estensione
ad altre classi di veicoli sarà quindi uno degli aspetti che
possiamo analizzare nel corso del 2017 insieme alle società
concessionarie, in vista del prossimo rinnovo della procedura di
scontistica delle tariffe autostradali.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Facevo riferimento ai veicoli di classe
B intestati ai privati, quindi non per i mezzi di lavoro, perché so
benissimo anch'io che già questi prevedono una scontistica o anche
uno sgravio fiscale. Se mi dice che nel prossimo rinnovo terrete
conto anche di questa cosa perché è una cosa che può accadere, come
sa meglio di me, anche per altri veicoli, anche per altre persone,
sarebbe gradito perché i residenti così potrebbero avere maggiori
possibilità nell'utilizzare anche veicoli di classe B, ad uso
privato chiaramente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK