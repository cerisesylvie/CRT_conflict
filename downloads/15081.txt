Consiglio Regionale della Valle d'Aosta - Oggetto del Consiglio n. 1564 del 27 settembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 1564 del 27 settembre 1995 - Resoconto
SEDUTA POMERIDIANA DEL 27 SETTEMBRE 1995
OGGETTO N. 1564/X Sospensione dell'efficacia del provvedimento
della Giunta regionale concernente le modalità per l'elezione del
Consiglio dei sanitari. (Reiezione di mozione)
Mozione Preso atto della deliberazione di Giunta n. 6190 del 18
luglio 1995 avente per oggetto l'approvazione di modificazioni alla
modalità di elezione del Consiglio dei Sanitari, previsto
dall'articolo 20 della legge regionale 8 giugno 1994, n. 24,
approvate con deliberazione di Giunta n. 58 del 13 gennaio
1995;
Richiamata la mozione votata all'unanimità dal Consiglio
regionale in data 26 aprile 1995 con la quale si impegnava la
Giunta regionale a promuovere nuovi confronti con e fra le
categorie interessate, dandone la dovuta informazione alla V
Commissione, prima di dare attuazione alla deliberazione n. 58 del
13 gennaio 1995, al fine di verificare le possibilità di soluzioni
che conciliassero le controparti, in modo da evitare deleterie
contrapposizioni fra i diversi livelli dei medici ospedalieri;
Constatato che dalla data di approvazione della mozione alla
data della delibera di Giunta n. 6190 nessuna informazione è giunta
alla V commissione consiliare;
Constatato altresì che la nuova delibera di Giunta non sembra
aver superato le contrapposizioni tra i diversi livelli dei medici
ospedalieri in quanto viene riproposta, seppur con una formula
lievemente diversa, una limitazione al diritto dell'elettorato
attivo e passivo nell'ambito della categoria dei medici
ospedalieri;
il Consiglio regionale della Valle d'Aosta
Impegna
la Giunta regionale a:
1) sospendere l'efficacia delle modalità per l'elezione del
Consiglio dei Sanitari, laddove queste contrastano con il disposto
della legge regionale 24/34 all'articolo 20.
2) dare nel contempo corso alle volontà del Consiglio regionale
così come espresse nella mozione del 26 aprile 1995.
Presidente Ha chiesto la parola il Consigliere Marguerettaz.
Marguerettaz (PpVA) Il 13 gennaio di quest'anno la Giunta
assunse una delibera per definire quelle che dovevano essere le
modalità di elezione per il consiglio dei sanitari, così come
previsto dalla legge regionale 24/94.
In seguito a quella delibera vi furono forti critiche da parte
(in particolare) della componente dei medici ospedalieri, vi furono
incontri e udienze presso la V commissione di queste componenti,
sindacali e non, e il tutto si risolse il 26 aprile quando questo
Consiglio regionale alla unanimità votò una mozione presentata dal
sottoscritto, con la quale il Consiglio regionale impegnava la
Giunta a promuovere nuovi confronti con e fra le categorie
interessate, dandone la dovuta informazione alla V commissione
prima di dare attuazione alla delibera n. 58 del 13 gennaio 95, al
fine di verificare la possibilità di soluzioni che concilino le
controparti, in modo da evitare deleterie contrapposizioni fra i
diversi livelli dei medici ospedalieri.
Il 18 luglio di quest'anno la Giunta assume una nuova delibera
che porta delle modificazioni a quelle modalità, decise all'inizio
di quest'anno.
Questa, molto brevemente, la cronistoria di quello che è
successo in questi mesi, per arrivare ad illustrare ai colleghi del
Consiglio le motivazioni che mi hanno portato, insieme ai colleghi
Collé e Viérin, a presentare questa mozione.
Dal momento in cui il Consiglio regionale votò alla unanimità
quella mozione a cui facevo riferimento, alla data del 18 luglio,
data in cui, ricordo nuovamente, fu assunta la nuova delibera della
Giunta, in V commissione non si è mai discusso di questa materia,
vale a dire a mio avviso l'Assessore in particolare non ha
mantenuto gli impegni che questo Consiglio gli richiedeva. Questa è
una prima osservazione a mio avviso piuttosto grave, perché sebbene
le forze di minoranza siano abituate ad essere sovente superate
anche dal punto di vista del ragionamento dal mero discorso
numerico, in questo caso non solo si sono superate le volontà della
minoranza di questo Consiglio ma, a nostro avviso, dei consiglieri
tutti.
La mozione, votata dal Consiglio, oltre alla volontà di
riportare in un certo senso il discorso in V commissione, nelle
premesse faceva una osservazione molto pertinente.
Nelle premesse della mozione del Consiglio si può leggere:
"Verificato che le decisioni assunte dalla Giunta potrebbero
risultare contrastanti con le disposizioni della legge regionale
24/94, il cui articolo 20, comma 3, lett. b), recita: la votazione
avviene mediante l'espressione di una unica preferenza,
separatamente per ciascuna delle seguenti componenti: 1) medici
ospedalieri, 2) medici non ospedalieri ecc", il Consiglio
sospettava che una impostazione così come era quella contenuta
nella delibera di Giunta inerente la modalità di votazione del
consiglio dei sanitari, questa impostazione che si voleva dare
fosse probabilmente in contrasto con le disposizioni della legge
regionale.
Le modifiche presenti nella nuova delibera di Giunta, quella del
luglio di quest'anno, in realtà non sembrano superare le
perplessità che il Consiglio espresse in quella mozione; perché?
Andiamo a vedere cosa si è cambiato con la delibera del luglio,
rispetto alla delibera del giugno. Sostanzialmente questa nuova
delibera prevede che non vi siano più delle liste, ma un unico
elenco che comprenda tutti i dipendenti suddiviso per le componenti
di cui all'articolo 20 della legge, non vi siano più liste ma vi
siano schede di colore diverso per i medici e per i medici della
categoria seconda dirigenziale.
Fra le altre novità ve n'è una, a mio avviso incredibile, che è
la seguente e dicevo oggi come battuta, chiacchierando con dei
colleghi, che forse nemmeno in Sudamerica ci siano delle normative
per quanto riguarda le disposizioni elettorali di questo genere:
mentre la vecchia delibera diceva che, essendoci un'unica
preferenza esprimibile, le schede che avessero contenuto più di una
preferenza sarebbero state annullate, l'attuale delibera invece
dice che, essendo sempre valido il discorso dell'unica preferenza,
qualora ci fossero delle schede con più preferenze, verrà ritenuta
valida la preferenza prioritariamente indicata. Lascio a voi, che
siete tutti esperti di sistemi che garantiscano una limpidezza e
una trasparenza dal punto di vista elettorale, immaginare se una
modalità del genere fosse applicata in altri consessi, magari
ancora più politicizzati di questo, quali perversi meccanismi
scatterebbero onde avere un controllo facilissimo a quel punto da
esercitare sul voto stesso.
Altre due novità di questa delibera sono le seguenti. L'ufficio
elettorale prima veniva costituito da due dipendenti estratti a
sorte, ora con le nuove disposizioni i due dipendenti non sono più
estratti, ma scelti, naturalmente dal direttore generale. Gli
stessi seggi elettorali, che prima venivano formati con tre
scrutatori sorteggiati fra gli elenchi, oggi vengono scelti anche
questi dall'ufficio elettorale medesimo. Questo per dire che, da
una parte, le nuove idee che sono concretizzate nella delibera di
Giunta di luglio sono per alcuni versi addirittura peggiorative
rispetto a quelle del gennaio 1995, ma come constatazione minima -
su questa prima che ho fatto immagino che ci possano essere
opinioni diverse, lecitamente, forse anche diverse - non può non
essere fatta quella che mi sta più a cuore.
Il Consiglio regionale aveva nell'aprile scorso intravisto una
possibile illegittimità del provvedimento a suo tempo preso, perché
con queste modalità che prevedevano la votazione separata fra
medici e medici dirigenti, cioè primari, andava contro le
disposizioni di legge, e adesso andiamo a vedercele perché sono
indicative.
Fra l'altro, queste disposizioni di legge erano scritte sotto il
comma che metteva i paletti alla Giunta per quanto concerne le
modalità di elezione, cioè il comma 3 dell'articolo 20 che dice: le
modalità di elezione e di funzionamento del consiglio dei sanitari
sono stabilite dalla Giunta regionale, ecco l'attribuzione alla
Giunta, tenendo conto dei seguenti criteri ed ecco i paletti:
a) sono elettori eleggibili, dipendenti di ruolo appartenenti
alle rispettive componenti di personale di cui al comma 1);
b) la votazione avviene mediante l'espressione di una unica
preferenza, separatamente per ciascuna delle seguenti componenti:
1) medici ospedalieri, 2) medici non ospedalieri, 3) veterinari, 4)
laureati non medici eccetera.
Allora questo dubbio di legittimità, che non il Consigliere
Marguerettaz, o Collé o Viérin, ma questo Consiglio regionale aveva
evidenziato votando quella mozione, sicuramente permane con
l'adozione del secondo provvedimento, ed è un dubbio di
illegittimità a mio avviso fortemente fondato.
Mi auguro che nella replica che immagino l'Assessore farà a
seguito del mio intervento vorrà rassicurare non tanto il
sottoscritto, quanto il Consiglio intero su questa superata
preoccupazione, se posso dire così, nel senso che immagino che
l'Assessore prima di riassumere un provvedimento che
sostanzialmente non migliora la situazione da questo punto di vista
si sia consultato da un punto di vista legale con alcuni esperti in
materia. Anche perché, come l'Assessore sa bene, l'ordine
professionale dei medici chirurghi e degli odontoiatri gli ha fatto
pervenire, forse dicendo nella lettera di accompagnamento "nel
tentativo di contribuire super partes", per carità, è stata una
consulenza richiesta dall'ordine e quindi potrebbe essere
facilmente attaccabile, se possiamo dire così, ma questo è l'unico
documento di cui io e adesso il Consiglio sarà in possesso, dicevo
in questa consulenza affidata ad un legale si riconfermano invece
tutti i dubbi di legittimità che una delibera così impostata può
comportare.
Dopo tutto questo excursus, di cui mi scuso con i colleghi se è
stato troppo lungo, ma ho avuto l'impressione anche chiacchierando
con alcuni di voi che non tutti abbiano approfondito questa
questione - né logicamente si poteva pretendere -, vorrei chiarire
cosa chiediamo con la mozione che ripresentiamo, anche perché
abbiamo dimenticato un unico dato, che forse anche questo non è a
conoscenza di tutti i Consiglieri e che anzi pongo come domanda
all'assessore per avere conferma o meno della questione. E cioè le
elezioni del consiglio dei sanitari sono già state indette, cioè il
direttore generale ha già fissato la data delle elezioni, quindi
fra non molto i medici e i primari saranno chiamati a votare con
quelle modalità dell'ultima delibera di Giunta.
Allora, con questa mozione chiediamo che la V commissione sia
reinvestita del compito che questo Consiglio le aveva dato, votando
all'unanimità la mozione dell'aprile scorso, e contemporaneamente
di sospendere l'efficacia di quella delibera di Giunta per quanto
concerne quelle modalità che, così come il Consiglio aveva già
evidenziato nel corso della discussione dell'aprile passato,
contrastano con quelli che sono i dispositivi della legge regionale
24/94.
Si dà atto che alle ore 19,34 assume la Presidenza il
Vicepresidente Marco Viérin.
Presidente Dichiaro aperta la discussione generale.
Ha chiesto la parola il Consigliere Squarzino Secondina.
Squarzino (VA) Rispetto a questa mozione rilevo due elementi di
cui tener conto. C'è un elemento che riguarda l'informazione alla V
commissione e c'è un elemento che riguarda proprio i contenuti
della delibera. Qui non sto a ripetere tutta una serie di elementi,
che il Consigliere Marguerettaz ha prima presentato e che
riguardano i contenuti della delibera, contenuti che noi Verdi
abbiamo sempre contestato, affermando che è contraria a quanto la
legge dice, nel senso che la legge dice chiaramente che all'interno
dei medici ospedalieri almeno due siano eletti fra il personale
inquadrato nel secondo livello.
Questo significa che la legge dice che i primari vanno scelti
fra il personale e non eletti soltanto dalla categoria dei primari.
E poi ricordo ancora che sono indicate con molta chiarezza quelle
che sono le componenti che votano, e la componente è medici
ospedalieri, senza fare la suddivisione fra primari e non primari.
Quindi sulla base di questi elementi siamo del parere che la
delibera non rispetta quello che la legge dice.
Rispetto alla seconda parte della mozione presentata, cioè
quella in cui si chiama in causa anche la V commissione e gli
impegni che questo Consiglio ha chiesto all'Assessore nei confronti
della V commissione, la sottoscritta ha fatto una verifica proprio
sui verbali, e dai verbali non risulta che ci sia dopo la mozione
una esplicita audizione dell'Assessore su questo elemento, però
mettendo insieme una serie di memorie storiche dei membri della
commissione, a tutti quanti noi sembra che alla fine di un incontro
su altri argomenti l'Assessore abbia fatto un cenno a queste cose.
Cenno che non è a verbale, d'accordo.
Allora la mia proposta è: visto che come attitudine di fondo va
dato atto che l'Assessore non si è mai rifiutato di venire in
commissione a riferire a più riprese sui vari problemi, chiederei
agli estensori di questa mozione di stralciare le due parti che
riguardano questo aspetto più formale, e precisamente nella prima
parte della mozione il primo "constatato", e poi a questo punto in
modo parallelo anche il numero 2 dell'impegno. In questo modo credo
che possiamo votare a favore nel senso che diciamo che anche per
noi c'è questa contrapposizione fra quanto dice la legge e quanto
dice la delibera.
Presidente Altri Consiglieri chiedono la parola per la
discussione generale? Nessuno. Dichiaro chiusa la discussione
generale.
Ha chiesto la parola l'Assessore alla sanità e assistenza
sociale, Vicquéry.
Vicquéry (UV) A me pare che si debba fare chiarezza sui tempi e
sulle modalità di questa vicenda. Non so se è il caso di entrare
nel merito della legittimità, ma semmai lo farò dopo. Mi pare che
sia importante però chiarire anzitutto che probabilmente noi tutti,
i componenti della V commissione e il sottoscritto, abbiamo
equivocato quando ci siamo incontrati in V commissione, perché la
commissione si è riunita due volte in data 4 aprile 95, e in quella
occasione ha convocato i rappresentanti degli aiuti e degli
assistenti, cioè l'Anao, la Somed e la CGIL, CISL e l'Aroi. Poi c'è
stata una seconda riunione in data 10 aprile, nella quale prima
sono stati sentiti i rappresentanti dell'Ampo e in seguito il
sottoscritto.
La riunione del 10 aprile 1995 conclude dicendo (ho qui il
verbale): "L'Assessore Vicquéry ritiene che non esista tale
contrasto, dato che la disposizione del provvedimento legislativo
in questione non contiene il divieto di presentazione di liste
separate. La commissione concorda, all'unanimità, di rimettere ogni
eventuale decisione in merito all'oggetto all'Assessore, che ne
riferirà in commissione".
Questa decisione finale della commissione è stata interpretata
da me e ritengo da tutti i membri della commissione, perché dal 10
aprile alla sospensione dei lavori del Consiglio regionale ci siamo
visti molte altre volte e, pur senza verbalizzare, abbiamo
accennato altre volte a come si stava concludendo questa vicenda,
nel senso che la commissione non aveva trovato delle soluzioni,
perché non aveva optato né per la soluzione A né per la soluzione
B, avendo trovato dei contrasti interpretativi sia nel merito, sia
nel contenuto, sia nella posizione dell'Ampo sia nella posizione
dell'Anao.
Questa era la mia interpretazione, questo è stato verbalizzato,
nel senso di dire: cerca di verificare come stanno le cose e di
risolvere il problema. Tant'è che giustamente la mozione, che è
stata votata poi dal Consiglio regionale, riprende le conclusioni
della commissione consiliare e la mozione è del 13 aprile.
Ricordo che il primo testo, di cui ho ancora la bozza,
presentato dal Consigliere Marguerettaz, impegnava la Giunta
regionale, al primo punto, a sospendere l'efficacia della delibera
del 13 gennaio, e al secondo punto a promuovere nuovi confronti con
quelle categorie interessate, per verificare la possibilità di
soluzioni diverse da quelle assunte, in modo da evitare deleterie
contrapposizioni tra diversi livelli di medici ospedalieri.
Questa mozione è stata emendata dal sottoscritto, tant'è che non
si impegna più a sospendere l'efficacia della delibera, ma si
impegna a promuovere nuovi confronti per verificare la possibilità
di soluzioni, ed abbiamo cancellato: diverse da quelle assunte,
scrivendo: prima di dare applicazione alla delibera. Cosa che è
stata regolarmente fatta. Ho sentito le Organizzazioni Sindacali ed
abbiamo raggiunto un modus vivendi, che non ha risolto i problemi,
ma che ha sicuramente scalfito la dialettica un po' troppo forte
che c'era fra le parti, nel senso di eliminare il punto focale che
era quello della presentazione della lista che aveva fatto gridare
allo scandalo alcune categorie di medici, dicendo che si voleva
politicizzare il tutto eccetera, e, una volta eliminata la
formazione della lista, trovare altre modalità.
Quando il Consigliere Marguerettaz parla del peggioramento della
situazione nella seconda delibera non sono d'accordo, perché non
essendoci più la lista non si può più sorteggiare fra coloro che
non sono in lista per fare i rappresentanti del collegio
elettorale; è stata cambiata la voce "sorteggiare" con la voce
"scelti" proprio per questo motivo tecnico, non è stata una scelta
dell'Assessore ma è stata una proposta avanzata dagli uffici perché
io scrutatore nel momento delle elezioni posso essere
tranquillamente uno di quelli eleggibili, non essendoci più una
lista di presentazione.
(...interruzione del Consigliere Marguerettaz, senza
microfono...)
Ci mettiamo de plus en plus in situazioni di non uscita da una
situazione del genere. Questo potrebbe essere un nuovo motivo di
illegittimità, perché sono contemporaneamente scrutatore e
possibile eletto, però non è una volontà di mettere in piedi delle
votazioni di tipo sudamericano, Consigliere Marguerettaz. Non direi
proprio che siamo a questi livelli, anche perché il Consiglio
regionale, la V commissione e il sottoscritto hanno perso troppo
tempo per stare dietro a delle querelle personali fra alcuni medici
delle categorie interessate che sono sfociate in questa vertenza e
che hanno una origine ben distante da questo, che non hanno nulla a
che vedere con questo, tant'è che posso affermare tranquillamente
che la soluzione adottata dalla seconda delibera di Giunta, che può
avere dei motivi di illegittimità, è una soluzione concordata fra
le parti, nel senso che si va alle elezioni, non c'è il
boicottaggio da parte di nessuna delle due categorie perché si sono
resi conto che l'importante è mettere in piedi il consiglio dei
sanitari.
Dopo di che probabilmente è già in discussione a livello
ministeriale una modifica della legge che va nel senso opposto a
quello che abbiamo voluto inserire, cioè della rappresentanza di
tutte le categorie mediche, perché prevede probabilmente solo più
la presenza di tutti i primari, com'era il vecchio consiglio dei
sanitari nel 1970-80. Per cui stiamo andando a discutere di una
cosa che probabilmente sarà superata nel breve tempo.
Le categorie hanno convenuto con me su una cosa: sulla necessità
di fare le elezioni e di far decollare il sistema, salvo poi
presentare un ricorso al TAR, che dirà la parola fine su chi ha
torto e su chi ha ragione, e c'è l'accordo tacito su questo punto
di vista.
L'equivoco c'è stato; se c'è stato ne prendo atto e me ne scuso,
ma le conclusioni della commissione consiliare davano di fatto
mandato all'Assessore di sbrigarsi la faccenda. Ne abbiamo
riparlato, anche se non abbiamo verbalizzato, in V commissione e la
delibera di Giunta ultima è del 28 luglio; questo significa che non
si è potuto poi dare informazione alla V commissione perché si è
andati alla sospensione dei lavori del Consiglio regionale, per cui
se equivoco c'è stato cerchiamo di superarlo tutti.
Non è possibile pertanto accettare la proposta del Consigliere
Squarzino, perché andrebbe a peggiorare la situazione; la proposta
di emendare la mozione del Consigliere Marguerettaz e di limitare
l'oggetto della mozione alla sospensione dell'efficacia della
delibera per i punti eventualmente in contrasto pone una condizione
di stallo completo con la difficoltà di uscirne, perché i pareri
legali ci sono, io ne uno in mano, non richiesto dall'Assessorato
regionale alla sanità, che dice testualmente: "Il problema che oggi
si pone è quello di verificare se la previsione di elezione dei due
medici di secondo livello dirigenziale separata rispetto agli altri
medici, quindi con una propria lista riservata a detti dirigenti di
secondo livello, sia o no coerente con i principi sopraindicati.
Personalmente la ritengo non solo legittima, ma anche dovuta".
Continua poi il legale: "Ebbene, non è che chi non vede come
simile essenziale e inderogabile, in quanto imposta dalla legge
regionale partecipazione, dei due dirigenti di secondo livello può
essere garantita solo se la loro elezione avvenga sulla base di una
lista composta tutta da dirigenti di secondo livello e votata solo
da dirigenti di secondo livello", cioè la coincidenza fra
elettorato attivo e elettorato passivo. Ed è una materia
interessante dal punto di vista giuridico da risolvere, perché se
c'è una riserva di legge - dice il legale - per cui ho diritto di
essere eletto, ho diritto anche di votarmi a fronte di una
situazione di 220 medici elettori che devono votarne due, facenti
parte di una categoria di 20 persone. Questa, ripeto, sarà
interessante materia giuridica, perché sulle modalità di votazione
e di istituzione del consiglio dei sanitari se andiamo a fare una
panoramica delle leggi regionali ne vediamo di tutti i colori,
addirittura molte di queste contrastanti l'una con l'altra.
Conclude il legale che la legge attribuisce un'ampia
discrezionalità alla Giunta regionale.
Questo è un parere, che ha il valore evidentemente di un parere
legale che può essere tranquillamente contrastato. Come Giunta non
ci poniamo dei grossi problemi in merito a questa elezione.
Se verrà confermata la validità della delibera in sede di
tribunale amministrativo, manterremo in piedi, altrimenti
prenderemo atto delle conclusioni del risultato amministrativo e ci
adegueremo senza nessun problema; anzi servirà per definire la
querelle che, così come stanno le cose, era impossibile da definire
perché la posizione forte non era quella della riserva di posti a
favore dei medici di secondo livello e dei primari, perché quella,
ricordo, era stata concordata in data 27 dicembre in una riunione
congiunta fra Anao, Ampo, assistenti, Aroi, CGIL, CISL, UIL, Sav e
il sottoscritto, verbalizzato e firmato dal segretario regionale
dell'Anao, dr. Varvello.
Il quale dr. Varvello è stato clamorosamente smentito nel mese
di marzo 1995 per motivi che non hanno nulla a che vedere con il
tema specifico.
Era una situazione difficile per certi aspetti, non sto a
parlarne, conosco gli antefatti, ma se vogliamo dare un minimo di
serietà ai rapporti fra amministrazione, istituzioni e
organizzazioni sindacali, dobbiamo prendere atto che fino a prova
contraria dovrebbe almeno valere quello che è firmato, e la Giunta
regionale aveva deliberato prendendo atto nelle premesse che c'era
l'accordo in data 13 gennaio di tutte le Organizzazioni Sindacali,
salvo poi ripensarci.
La delibera del 28 luglio è una delibera che ha corretto
l'aspetto della lista, ha riservato due posti ai primari rispetto
alla possibilità teorica di averne 3 o 4, ed è comunque una piccola
forzatura anche questa, ma è una forzatura per andare nell'ottica
degli aiuti e degli assistenti che hanno evidentemente compreso
benissimo il problema, e mi hanno riferito la settimana scorsa che
le elezioni, che sono fissate per il 6 ottobre, si sarebbero svolte
regolarmente e questo è importante perché il consiglio dei
sanitari, se opera assieme alla conferenza dei sindaci, sarà di
supporto valido per la struttura dirigenziale dell'USL, là dove
deve fornire dei pareri obbligatori.
Dobbiamo non interrompere questo processo, perché se lo
facciamo, seguendo la proposta del Consigliere Squarzino, significa
non poter far decollare il Consiglio dei sanitari, significa
rimandare il tutto probabilmente ad una nuova legislazione che sta
uscendo a livello ministeriale, perché quanto riferito è stato
riferito direttamente dal ministro Guzzanti che ritiene
assolutamente impensabile istituire il consiglio dei sanitari senza
la presenza di tutti i medici primari degli ospedali.
Tenete presente che assieme a queste categorie hanno già
avanzato contemporaneamente proposta di inserimento nel consiglio
dei sanitari i medici di base, i medici di salute pubblica e tante
altre categorie, il che significherà probabilmente dover accettare
anche quelle proposte e costituire un consiglio dei sanitari che
sarà una vera e propria pletora ingestibile, come è già ingestibile
nella regione Piemonte, perché si andrà sulle 25-30 persone, con i
problemi di convocazione e con i problemi di numero legale ecc.,
mentre oggi noi abbiamo voluto fare un consiglio dei sanitari
snello, di 10-11 persone, che potrà lavorare con sei, per cui potrà
essere convocato seduta stante per poter dare un parere su una
delibera del direttore generale o esprimersi su programmi generali
di fondo. Questa è la volontà.
Ripeto, se equivoco c'è stato, me ne scuso; quel mandato della V
commissione l'ho preso letteralmente, l'informazione non è stata
possibile successivamente in V commissione perché la delibera si è
trascinata fino al 28 luglio, pertanto devo giocoforza esprimere
l'astensione della maggioranza sulla mozione.
Si dà atto che alle ore 20,01 riassume la Presidenza il
Presidente Stévenin.
Presidente Ha chiesto la parola il Consigliere Marguerettaz, per
dichiarazione di voto.
Marguerettaz (PpVA) Accettando, cavallerescamente, come suol
dirsi, le scuse dell'Assessore, tuttavia alcune considerazioni su
quello che ha appena detto vanno fatte.
Assessore, capisco che lei voglia concludere come da più tempo
sta dicendo, una situazione che si vede che l'ha un po' logorata,
probabilmente anche comprensibilmente, cioè una situazione che si
trascina da un po' di tempo, per cui si vede questa sua voglia di
chiudere il discorso, rimettendosi alle sentenze di altri organismi
per casomai cambiare rotta.
Questo però mi permetto di contestarlo, perché? Perché lei oggi
non può porsi in una situazione di neutralità rispetto a questo
problema. Vede, quando i Consiglieri hanno votato la legge 24/94,
hanno votato le cose che là sono scritte e che ricordavo nel primo
intervento, che la categoria chiamata alle elezioni era una unica
ed era quella dei medici ospedalieri.
Nelle modalità di elezione il parere legale - lei dice - afferma
non solo che non è illegittima l'impostazione che si era data nella
prima delibera, ma è addirittura doverosa perché, siccome dobbiamo
garantire la presenza di due primari all'interno del consiglio dei
sanitari, devono essere gli stessi che li votano. Mi sembra questo
parere una grossa forzatura, perché la garanzia può essere data
anche senza una limitazione dell'elettorato alla categoria
interessata.
Faccio un inciso in questo senso: è un po' come se nella legge
elettorale per i comuni che abbiamo votato qualche mese fa, dove
era prevista una riserva, fra virgolette, per le donne, si dicesse
"quindi, le donne votino le donne". Mi sembra davvero una forzatura
forte.
Quello che ci tenevo a dire è che questa sua dimostrata
neutralità non è in effetti così, perché quando la Giunta ha scelto
le modalità di elezione del consiglio dei sanitari, con le modalità
che ha deciso di assumere ha sposato la tesi degli uni, che
contrastava con la tesi degli altri. Per meglio specificare, la
Giunta ha sposato la tesi dei primari o di parte di essi, che
contrastava con la posizione delle categorie mediche.
Adesso l'Assessore però mi dice che si è raggiunto un concordato
fra le parti; sono felice di questo, ma i dati che avevo a
disposizione non mi davano questa informazione, e credo che lei
stesso si sia contraddetto, perché prima dice che si è raggiunto un
concordato fra le parti, e poi ha parlato di un possibile ricorso
al TAR; ora, se c'è un concordato, non vedo come possa esserci un
ricorso.
Mi piacerebbe sapere come è stato sottoscritto un concordato al
dicembre del '94 con le Organizzazioni Sindacali, e se, visto che
la situazione da lì comunque si è evoluta perché di acqua sotto i
ponti ne è passata, le opinioni sono anche variate (questo non lo
metto in discussione), se, dicevo, prima di assumere questa nuova
deliberazione vi sia un atto conclusivo di rapporto anche con le
Organizzazioni Sindacali che, pur avendo sottoscritto quel
documento a cui lei faceva riferimento, in maniera evidente e
pubblica hanno preso le distanze dalle soluzioni che la Giunta ha
proposto.
Per quanto riguarda il discorso della commissione, prendo per
buono quello che detto l'Assessore perché confesso di non essere
stato presente a tutte le commissioni consiliari.... io ero
presente? E allora prendo un po' meno per buono, ma visto che
comincio ad invecchiare, può anche darsi che la mia memoria mi
faccia difetto, e obiettivamente non ricordo assolutamente che di
questo argomento se ne sia parlato in data successiva all'adozione
della mozione del Consiglio regionale. Comunque, ripeto, non è
questo che mi preme.
Quello che mi premerebbe assai più invece è il contenuto di
queste modalità, per cui, così come la collega Squarzino mi
chiedeva, sono ben disposto a rinunciare alla parte istituzionale
per lasciare invece spazio alla sostanza della questione.
Però, visto che alcuni sorridono di fronte a questa
affermazione, dicendo che così prendo i voti dei Verdi o della
Squarzino, vorrei ricordare, sorriso per sorriso, visto che i
sorrisi vengono dai membri della V commissione, che nell'ultima
riunione della commissione quando sollevai questo problema, non ci
fu nessuno dei presenti e di maggioranza e di minoranza che si
ricordava di aver mai affrontato questo argomento in seno alla V
commissione. Quindi capisco la smisurata fiducia di questi
Consiglieri nelle azioni dell'Assessore competente, ma credo che,
almeno per quanto riguarda questi Consiglieri, una migliore
attenzione verso il discorso istituzionale e il rispetto delle
regole di questi consessi forse andrebbe ricercato.
Presidente Ha chiesto la parola il Consigliere Squarzino
Secondina, per dichiarazione di voto.
Squarzino (VA) Sono contenta che il Consigliere Marguerettaz
accetti la proposta che ho fatto, in modo da mettere in luce i
contenuti della delibera, ricordando che anche a livello di Giunta
l'Assessore Riccarand si era astenuto su questa delibera proprio
per ribadire il contrasto fra quanto dice la legge e quanto dice la
delibera.
Fra l'altro per le modalità di elezioni è possibile raggiungere
ugualmente l'obiettivo che dice la legge, mantenendo quell'unico
elenco di tutti i medici, senza distinguere fra primari e non
primari. E' sufficiente dire che i primi due primari dell'elenco
che hanno avuto più voti entrano, se fra i primi quattro eletti ci
sono dei primari, tutti e quattro primari, va benissimo, se invece
non ci sono primari, si va nell'elenco fino a trovare i primi due
primari che faranno parte del consiglio di sanità.
Di questo argomento abbiamo discusso molte volte in commissione,
per cui le posizioni sono abbastanza chiare, nel senso che è stata
fatta da parte dell'Assessore una scelta su una parte privilegiando
effettivamente quella che è stata la richiesta di una categoria,
senza rispettare quello che invece la legge aveva detto.
L'impegno che si chiede, quando si dice di sospendere
l'efficacia delle modalità, è quello di rivedere la delibera e di
riformulare quella parte che riguarda solo la modalità delle
elezioni, togliendo quindi i colori diversi alle schede che vengono
date ai primari e alle schede che vengono date ai medici che non
sono primari.
Presidente Non è chiaro, perché non basta annunciare, ma bisogna
presentare un emendamento prima della chiusura della discussione
generale. Mi dispiace, Consigliere Squarzino, non è stato
presentato.
Squarzino (VA) Senta, io l'avevo annunciato e l'avevo detto, in
altre occasioni è stato accettato questo, cioè è stato accettato
che fosse data solo l'indicazione a voce e successivamente fatti
pervenire i fogli. Qui c'è stato un cambiamento anche nella
Presidenza e non c'è stata la liaison fra un Presidente e
l'altro.
Presidente Il vicepresidente Viérin, quando mi ha lasciato il
posto, mi ha detto che era stata chiusa la discussione generale, e
qui non era arrivato nessun emendamento. Giusto,
vicepresidente?
Ha chiesto la parola il Consigliere Marguerettaz.
Marguerettaz (PpVA) Ho qui il verbale del Consiglio scorso,
durante il quale il Consiglio votò all'unanimità quella mozione.
Nel corso della discussione furono presentati due o tre
emendamenti, chiedo alla Presidenza di farmi vedere gli emendamenti
scritti.
Presidente E' pur vero quello che dice il Consigliere
Marguerettaz, ma si trattava sovente di soppressione di una
virgola, di una frase...
Marguerettaz (PpVA) .... di un capoverso, così com'è oggi.
Presidente Bisognerebbe verificare fin dove. Il problema è che i
regolamenti devono essere rispettati. Comunque, credo che non
cambierà il problema anche la modifica...
Marguerettaz (PpVA) ... certo, i numeri sono sempre quelli,
Presidente, non si preoccupi.
Presidente Ho voluto consultarmi con l'ufficio di Presidenza. In
effetti, è successo altre volte, ma quando tutti erano d'accordo,
questo è il concetto. Venivano accettati degli emendamenti anche
verbali e anche a discussione generale chiusa, ma quando...
Marguerettaz (PpVA) ... state dicendo cose che non stanno né in
cielo né in terra: lei riesce a sapere prima della votazione che
tutti sono d'accordo!
Presidente Guardi, che sta ridendo su se stesso, Consigliere
Marguerettaz, non è in grado di intendere quello che uno spiega.
Venivano accolti se nessuno protestava, è chiaro? Questa è memoria
storica. Non ho protestato io, anche altri.
(...Interruzione del Consigliere Marguerettaz fuori
microfono...)
Presidente Il problema è in questi termini... la prego di stare
un momento corretto, Consigliere Marguerettaz.
Ci siamo consultati, dicevo, e in via del tutto eccezionale,
ribadendo però che come principio d'ora in poi, se non ci sarà la
presentazione per iscritto degli emendamenti non saranno mai più
accolti, perché su questo bisogna fare una volta chiarezza, è
inutile dire nel passato, o la settimana scorsa; la settimana
scorsa non sono nati problemi di sorta, mentre su questo c'è del
contrasto. Comunque al di là di questo, in via del tutto
eccezionale viene accolta la proposta di emendamento della
Consigliere Squarzino, che chiede di togliere il terzo capoverso
delle premesse e il 2° punto dell'impegna, e quindi viene posta in
votazione la mozione presentata dai Consiglieri Marguerettaz, Collé
e Marco Viérin nel testo emendato.
Il Presidente Stévenin, con l'assenso del Consiglio, ammette, in
via eccezionale, gli emendamenti proposti e non formalizzati.
Presidente Pongo in votazione la mozione nel testo così
emendato:
Mozione Preso atto della deliberazione di Giunta n. 6190 del 18
luglio 1995 avente per oggetto l'approvazione di modificazioni alla
modalità di elezione del Consiglio dei Sanitari, previsto
dall'articolo 20 della legge regionale 8 giugno 1994, n. 24,
approvate con deliberazione di Giunta n. 58 del 13 gennaio
1995;
Richiamata la mozione votata all'unanimità dal Consiglio
regionale in data 26 aprile 1995 con la quale si impegnava la
Giunta regionale a promuovere nuovi confronti con e fra le
categorie interessate, dandone la dovuta informazione alla V
Commissione, prima di dare attuazione alla deliberazione n. 58 del
13 gennaio 1995, al fine di verificare le possibilità di soluzioni
che conciliassero le controparti, in modo da evitare deleterie
contrapposizioni fra i diversi livelli dei medici ospedalieri;
Constatato altresì che la nuova delibera di Giunta non sembra
aver superato le contrapposizioni tra i diversi livelli dei medici
ospedalieri in quanto viene riproposta, seppur con una formula
lievemente diversa, una limitazione al diritto dell'elettorato
attivo e passivo nell'ambito della categoria dei medici
ospedalieri;
il Consiglio regionale della Valle d'Aosta
Impegna
la Giunta regionale a:
1) sospendere l'efficacia delle modalità per l'elezione del
Consiglio dei Sanitari, laddove queste contrastano con il disposto
della legge regionale 24/34 all'articolo 20.
Presenti: 28
Votanti: 15
Favorevoli: 8
Contrari: 7
Astenuti: 13 (Agnesod, Aloisi, Bavastro, Dujany, Ferraris,
Lavoyer, Louvin, Mafrica, Parisi, Perron, Stévenin, Vicquéry,
Viérin D.)
Il Consiglio non approva
Presidente Con questa votazione si concludono i lavori del
Consiglio.
La seduta è tolta.
L'adunanza termina alle ore 20,28.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK