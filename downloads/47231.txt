Consiglio Regionale della Valle d'Aosta - Oggetto del Consiglio n. 3525 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3525 del 17 aprile 2024 - Resoconto
OGGETTO N. 3525/XVI - Interrogazione: "Interpretazione della
deliberazione di Giunta n. 1225/2023 in merito alla gratuità della
vaccinazione anti-HPV".
Bertin (Presidente) -
Punto n. 8 all'ordine del giorno. A
questo punto all'ordine del giorno non è pervenuta la risposta
scritta, pertanto, seguendo il regolamento, verrà trattato
oralmente. Assessore Marzi per la risposta.
Marzi (SA) -
La risposta alla domanda di riferimento era
conoscere quale sia l'interpretazione autentica relativamente al
punto 5 e 18 del deliberato della delibera di Giunta regionale
1225/2023 e il reale obiettivo politico.
Precisiamo innanzitutto che, indipendentemente dall'apparente
discordanza formale contenuta nell'atto, l'Azienda USL garantisce a
oggi la vaccinazione gratuita in modo esteso per le donne sino a 33
anni.
La materia, oggetto di disciplina della delibera 1225/2023, è
molto complessa e articolata, come abbiamo già avuto modo di dire
in aula, e, come tra l'altro questa sua iniziativa evidenzia,
concordiamo quindi sull'opportunità di tornare sul testo per
apportarvi maggiore chiarezza nella forma espositiva.
In particolare, il testo attuale necessita di un'integrazione
espressa tra le diverse disposizioni contenute nei punti del
dispositivo della medesima. In tal senso, con la collaborazione
dell'Azienda USL abbiamo già avviato l'istruttoria di aggiornamento
per chiarire, anche formalmente, la gratuità della vaccinazione,
sia per chi vi aderisce in ritardo, sia per chi non rientra più
nelle fasce di età per cui è prevista la chiamata al vaccino.
Oltre a tale integrazione, con l'aggiornamento si recepiranno
ulteriori novità che stanno per essere definite a livello nazionale
nell'ambito di questo tipo di attività.
La delibera 1225/2023 recepisce infatti il Piano nazionale di
prevenzione vaccinale 2023-25 e approva il Piano regionale di
prevenzione vaccinale 2023-25.
L'applicazione della delibera da parte dell'Azienda USL
garantisce la vaccinazione gratuita anti papilloma virus nei
seguenti casi:
1) assistiti cosiddetti "in coorte", ovverosia nella fascia di
età ordinaria per la vaccinazione prevista dal calendario vaccinale
nazionale: le femmine a partire dall'11esimo anno di età, i maschi
a partire dal 12esimo anno d'età e sino al 14esimo anno di età
incluso. Su tali coorti sono programmati inoltre dei richiami da
parte dell'Azienda USL e sono ammessi alle vaccinazioni gratuite
anche gli eventuali soggetti che ne fanno richiesta in ritardo;
2) recupero delle femmine nate a far data dal 1991 che non hanno
ricevuto sinora la vaccinazione;
3) campagna di chiamata attiva programmata dall'Azienda USL per
il recupero di non vaccinati nelle coorti ordinarie;
4) su richiesta, e con prescrizione del medico curante o dello
specialista, nei seguenti casi: categoria rischio - soggetti
affetti da HIV e donne con lesioni cervicali di stadio C2 e C2 plus
e altri comportamenti a rischio -; soggetti di sesso maschile sino
al 25esimo anno di età che non abbiano aderito o completato il
ciclo vaccinale secondo il calendario vigente. Con riferimento
all'ultima casistica, attualmente l'Azienda USL sta offrendo una
chiamata attiva, sia per il recupero di coloro che non hanno
aderito alla vaccinazione anti HPV sia per i ritardatari che non
hanno effettuato il richiamo con riferimento alle coorti dei nati
dal 1999 al 2005 per le femmine e nel 2005 per i maschi.
È utile evidenziare l'allegato 1 della citata delibera che,
rispetto al rafforzamento della prevenzione del cancro della
cervice uterina e delle altre malattie HPV, quindi per il papilloma
virus, prevede di:
1) rilanciare e rafforzare la campagna nazionale di vaccinazione
contro l'HPV, prevedendo il coinvolgimento attivo sul territorio,
in particolare dei pediatri di libera scelta, dei medici di
medicina generale e dei consultori familiari, degli specialisti, in
primis ovviamente pediatri, ginecologi e oncologi, delle società
scientifiche e della società civile;
2) favorire la vaccinazione attraverso: l'ampliamento
dell'accesso ai servizi vaccinali, l'organizzazione di giornate
dedicate, le attività di rilancio, l'estensione dell'offerta attiva
e gratuita del vaccino alle corti almeno fino all'età d'inizio
dello screening del tumore per il cancro della cervice uterina, la
gratuità del vaccino per i maschi almeno fino ai 18 anni di età
compresi e il mantenimento della gratuità nel tempo per le coorti
beneficiarie, l'adozione di strumenti e tecnologia informatiche e
flessibili per supportare la chiamata attiva e la gestione della
prenotazione per ridurre la probabilità di non presentazione.
Per questo motivo, sperando e scusandoci di non aver inviato la
risposta per iscritto nei tempi dovuti, vista l'attenzione da lei
portata a quest'iniziativa e visto il fatto che siamo perfettamente
consapevoli che la delibera di riferimento va migliorata sia nella
sostanza che nella forma, ringraziamo.
Presidente -
Consigliere Restano per la replica.
Restano (GM) -
Parto dalle piscine per commentare la sua
risposta: un anno fa Forza Italia presentò una mozione sulle
piscine, riguardava l'accordo Stato-Regioni, e lei rispose: "Siamo
in attesa delle modifiche, provvederemo".
Dopo un anno l'accordo Stato-Regioni è stato fatto ma qua di
modifiche non ne abbiamo ancora viste, e allora capirà, Assessore,
per venire all'argomento che trattiamo oggi, perché sono
preoccupato, perché lei mi ha detto due cose: ovviamente nella
forma va modificata la delibera però, visto che ci sono altre
importanti modifiche da apportare a questa delibera - e sono
d'accordo con lei su questo punto perché si parla d'immunizzazione,
non più di vaccinazione, quindi sono importantissime modifiche -
aspettiamo e modificheremo tutti insieme, se ho capito bene il
senso della risposta, tanto la USL garantisce di fare le cose
ugualmente, ma le fa in contrasto con il dettato di una delibera da
lei votata, e questo per me è preoccupante, di questi tempi.
Il mio invito quindi è di modificarla subito per quanto riguarda
il punto 18, perché reca confusione per due motivi: 1) per
regolarizzare la situazione, anche dal punto di vista formale 2)
perché, se si ricorda bene, nella lettera che feci al Presidente
del Consiglio, parlavo di un obiettivo politico, che è quello di
poter affermare e promuovere che la Valle d'Aosta è all'avanguardia
per quanto riguarda l'ambizioso traguardo di regione HPV free.
Questo nel convenire e nel complimentarmi ancora, come feci la
volta scorsa con l'Azienda sanitaria locale per la campagna che sta
facendo riguardo a delle vaccinazioni e anche di questa
vaccinazione, però l'auspicio è di fare un passo in più e di andare
verso una regione HPV free, e di correggere errori formali che a
volte ci portano di fronte a spiacevoli inconvenienti.
Poi, guardi, si possono anche recuperare le donne oltre i 33
anni, perché sono ancora in età fertile, quindi sono sempre a
rischio, possiamo andare fino ai 50 anni, e non sarebbe male farlo
e poterlo pubblicizzare, se si vuole veramente essere al passo con
i tempi e, per una volta, far vedere che noi siamo diversi dagli
altri, siamo più avanti e arriviamo prima degli altri.
Questo è fare politica e guardare avanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK