Consiglio Regionale della Valle d'Aosta - Oggetto del Consiglio n. 2657 del 24 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2657 del 24 ottobre 2012 - Resoconto
OGGETTO N. 2657/XIII - Interpellanza: "Redazione di un piano
economico per l'individuazione dei criteri di sostenibilità della
spesa per la gestione della sede museale del Castello Gamba di
Châtillon".
Interpellanza
Considerata la prossima apertura del "Museo di arte moderna e
contemporanea della Valle d'Aosta", allestito al Castello Gamba di
Châtillon, che dovrebbe, secondo le dichiarazioni dell'Assessore
all'istruzione e cultura ''garantire importanti opportunità per il
mantenimento del livello dello sviluppo economico e sociale della
Valle d'Aosta" ed operare in ''sinergia con gli operatori privati
presenti in Valle d'Aosta", creando un "sistema virtuoso tra
l'offerta culturale e lo sviluppo socio-economico del territorio
per garantire scelte di turismo culturale sostenibile e generatore
di ricchezza per la Valle d'Aosta'';
i sottoscritti Consiglieri regionali
Interpellano
l'Assessore competente regionale per sapere:
1) a quanto ammontano le spese stimate per l'anno di
esercizio 2013 per la gestione della nuova sede museale (suddivise
per i principali centri di costo: personale, riscaldamento,
investimenti pubblicitari ...);
2) quante persone opereranno per le diverse mansioni previste
presso la nuova sede;
3) quale obbiettivo si pone la Giunta regionale in termini di
afflusso di visitatori paganti;
4) se è stato redatto, o si intenda redigere, un piano
economico di medio e lungo periodo per individuare i criteri di
sostenibilità della spesa.
F.to: Bertin - Louvin - Chatrian
Presidente
- La parola al Consigliere Bertin.
Bertin (ALPE)
- Grazie Presidente.
Il Castello Gamba è stato acquisito dall'Amministrazione
regionale ed è entrato a far parte del patrimonio della Regione nel
1982. Da quel momento si sono iniziati interventi di
ristrutturazione e adeguamento alle finalità previste dell'immobile
in questione per una spesa complessiva di circa 6.800.000 di euro,
ai quali si sono ultimamente collegate spese di promozione in vista
dell'apertura, per cui possiamo dire che per l'apertura del
Castello si può valutare intorno ai 7.000.000 di euro. Avevamo
presentato qualche tempo fa un'interpellanza sull'argomento, perché
ci preoccupa molto quello che potrà diventare questa nuova
struttura museale, abbiamo delle perplessità sulle future ricadute
e sulla sostenibilità economica di questa iniziativa. Quando
avevamo presentato un'altra interpellanza sull'argomento centrata
sui costi di gestione e sul numero di potenziali visitatori, la
risposta è stata:
"pour ce qui concerne les coûts de gestion,
nous sommes actuellement en train d'évaluer"
, una risposta
quindi sostanzialmente simile a:
"nous sommes en train de
comparer les relatives données aux sites régionaux aujourd'hui
ouverts au public".
Come spesso abbiamo potuto constatare in
questi anni quando ci siamo occupati di questi aspetti, non avevate
la minima idea dei costi di gestione e dei potenziali visitatori
della struttura, insomma nebbia!
In questi giorni abbiamo letto diverse dichiarazioni
dell'Assessore in merito alla prossima apertura - che credo sia
sabato prossimo - secondo cui questa nuova struttura fornirà
importanti opportunità per il mantenimento del livello di sviluppo
economico e sociale della Valle d'Aosta e che andrà nella direzione
di sostenere il turismo culturale in Valle, generando ricchezza per
la Valle stessa. Dichiarazioni che speriamo si avverino, ma, come
detto, manteniamo delle preoccupazioni rispetto a questa struttura.
Pertanto riproponiamo a pochi giorni dall'apertura le domande poste
tempo fa:
"a quanto ammontano le spese stimate per l'anno di
esercizio 2013 per la gestione della nuova sede museale (suddivise
per i principali centri di costo...)"
e in prospettiva quante
saranno per gli anni prossimi;
"quante persone
opereranno...presso la nuova sede; quale obiettivo si pone la
Giunta regionale in termini di afflusso di visitatori; se è stato
redatto, o si intenda redigere, un piano economico di medio e lungo
periodo..."
. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci Président.
Al di là dei toni dell'illustrazione, cercheremo di dare qualche
risposta su questa importante questione. Vorrei precisare che,
quando è stata inoltrata la richiesta parecchi mesi fa, non
esisteva nebbia - che personalmente rimandiamo al mittente come
concetto nell'approccio delle questioni -, nebbia non c'era e non
c'è, esisteva solo uno studio in corso. Visto che c'è spesso la
volontà di sapere sempre tutto prima e, nel rispetto del Consiglio
regionale e della commissione dove ci siamo sempre confrontati,
esistono degli studi che hanno delle durate, quando sono terminati,
ci sono i dati che vengono forniti e, quando vengono richiesti
prima del termine dello studio, diventa difficile fornirli, perché
ci sono esperti che si occupano di
marketing
, di flussi
ipotizzabili... Questo quindi è il motivo per il quale avevamo
ampiamente cercato di rispondere, ma non sempre siamo in grado di
comunicare, in certi casi esiste incomunicabilità, come anche la
questione della gestione, che non è inerente semplicemente a delle
questioni dello studio, perché doveva essere rapportato allo studio
e alle presenze, ma deve essere anche rapportato ad altre
questioni, come il momento in cui viviamo, quindi soprattutto a
seguito della crisi economica, crediamo che forse due anni fa
esistevano dei crismi, esistevano delle situazioni che oggi sono
cambiate. Oggi siamo in grado in vista dell'apertura di parlare di
flussi, di parlare di gestione e di costi, di personale, invece un
anno fa eravamo in corso di studio e, quando dico "eravamo",
intendo tutte le strutture competenti; quindi rivendico, visto il
tono usato, il pieno rispetto delle persone che hanno lavorato al
dossier.
Detto ciò, la delibera del 1986 - così rispondiamo alle
preoccupazioni sulla tipologia e sull'ambito di apertura di un
certo museo - riguardava i primi interventi di restauro del
Castello Gamba, si avanzava la proposta di creare uno spazio
espositivo permanente per opere di arte moderna e contemporanea;
determinazione poi ripresa in una delibera del 1990 recante:
"proposte al Consiglio regionale di un programma di riutilizzo,
fruizione, valorizzazione di castelli di proprietà
dell'Amministrazione regionale", nella quale per il Castello Gamba
era definito un utilizzo quale sede di pinacoteca regionale onde
musealizzare le opere d'arte moderne e contemporanee di
proprietà...e delle quali è sede di mostre temporanee...quindi due
parti. Sulla base di questa linea di indirizzo, in tutti questi
anni tutte le Amministrazioni regionali hanno lavorato in questo
senso.
Oggi possiamo dire che siamo lieti di restituire dopo 30 anni,
soprattutto in un momento di difficoltà e in controtendenza con
tutto ciò che sta succedendo, il Castello alla comunità, con tutte
le opportunità anche occupazionali, di cui abbiamo parlato con il
collega Donzel nell'ultimo Consiglio, concordando su certi temi,
che questo rappresenta. Abbiamo voluto battezzare questo luogo,
oltre che arte moderna e contemporanea in Valle d'Aosta, anche
luogo di arte e di cultura per esaltare la valenza non solo del
Castello Gamba, inteso all'epoca come pinacoteca, modificata poi su
altre valenze culturali: didattica, piuttosto che famiglie, non
solo inerente all'arte contemporanea, ma nella fruizione del luogo:
appunto luogo di arte e di cultura nel suo insieme.
Il piano economico di medio e lungo periodo di cui lei parla è
nelle nostre priorità - vi diremo come ci siamo attivati -, ma si
deve necessariamente adeguare ad una scelta fatta sull'utilizzo del
Castello...1.500 opere sono state nel tempo acquisite o di cui
l'Amministrazione è venuta in disponibilità per questo centro di
arte moderna e contemporanea, 16 sale di cui 13 per la
musealizzazione permanente e 3 per una sede espositiva temporanea,
in cui proporremo Italo Mus per il primo anno e poi l'idea era
quella di cambiare ogni anno la mostra, lanciando con il più grande
dei valdostani in termini di artista conosciuto per la pittura non
vivente, quindi Italo Mus. La priorità è il piano economico, che si
adegua alle scelte precedentemente definite e che oggi dobbiamo
adattare, operando nella maniera più efficiente ed efficace
possibile rapportata ai tempi in cui viviamo: questo non dobbiamo
mai dimenticarlo, ce lo siamo anche detti in commissione in sede di
bilancio. Dico questo perché si è pervenuti all'apertura di tale
sito malgrado le risorse economiche che il momento impone, che
vedono il massimo utilizzo delle strutture interne
dell'Assessorato, che hanno dovuto supportare una serie di attività
straordinarie per giungere alla messa a regime della nuova
struttura museale.
Per quanto riguarda le spese stimate, che oggi sono dettagliate
e possono essere elementi concreti di discussione, il totale è di
670.000 euro, le farò avere poi il dettaglio che ora le riassumo:
personale, servizi di vigilanza, custodia, biglietteria didattica
museale in capo alla società Servizi Valle d'Aosta 393.000; spese
destinate alla gestione e alle attività di valorizzazione, comprese
le attività promozionali, 115.000; 25.000 spese per manutenzione
ordinaria e straordinaria; 35.000 spese di riscaldamento; spese
pulizie 43.560; rifiuti 3.000; acqua 1.500; energia elettrica
50.000, per un totale di 98.000.
Secondo quesito:
"quante persone opereranno..."
, come
detto in premessa, tutte le attività di scelte strategiche,
gestionali e scientifiche rimangono in capo agli uffici competenti,
crediamo che la formula di gestione giusta non solo rapportata al
momento sia quella di avere una guida scientifica in capo alla
Sovrintendenza, senza ulteriori spese di personale, coordinati da
una commissione scientifica che è stata approvata con delibera il
22 giugno 2012. Abbiamo invece esternalizzato i servizi di
vigilanza, custodia, biglietteria e didattica museale alla società
Servizi Valle d'Aosta, nell'ambito di tali servizi è stata
richiesta nel complesso la copertura di cinque postazioni (sei il
sabato e domenica) con il profilo professionale di assistente alle
manifestazioni e di una postazione durante tutto il periodo di
apertura nel profilo di promotore culturale, che nel fine settimana
avrà il risvolto di una seconda professionalità, quindi un
promotore culturale a tempo pieno e uno a metà tempo. Vorrei
sottolineare la novità proposta da un lato della figura
professionale del promotore culturale, si è dibattuto anche in
Consiglio su queste figure con competenze linguistiche e culturali.
Promotore culturale che abbiamo riservato ai laureati in beni
culturali con le conoscenze del francese, dell'italiano e
dell'inglese, queste conoscenze allargate anche alle assistenti
alle manifestazioni per quanto di competenza.
Vorrei sottolineare la rilevante opportunità, visto il momento
di crisi che stiamo vivendo, che viene data di nove nuove
professionalità che in ambito culturale troveranno occupazione nel
campo dei beni culturali, i cui consumi sono fra i pochi in
aumento, e vorrei anche sottolineare il potenziale del turismo
culturale con le ricadute economiche che sta generando. Le
perplessità sono legittime perché è un nuovo sito che apre, che è
stato impostato in questi anni con una certa filosofia di arte
moderna e contemporanea, noi ci impegniamo ad avere i risvolti più
interessanti possibili per avere ricadute economiche e
socio-culturali sul territorio. Abbiamo quindi conciliato la
sobrietà imposta dal periodo con le opportunità che la cultura
rappresenta e che noi vogliamo riservare soprattutto alle giovani
generazioni.
Per gli ultimi due punti, la famosa nebbia delle presenze del
marketing
, allora...definizione di strategie di
marketing
e di comunicazione necessarie ad individuare il
potenziale pubblico di riferimento, che è quello di cui si parla, e
le politiche di posizionamento...è stato commissionato un piano
specifico alla Fondazione Fitzcarraldo di Torino, che è la primaria
società di consulenza relativamente alla gestione di beni
culturali, che ha definito un pubblico potenziale per il primo anno
di circa 30.000 visitatori, tenendo conto di differenti
investimenti nella promozione, cioè tenendo conto delle limitate
risorse che ci sono. Il piano di cui sopra ha fornito le linee
guida per l'avvio della gestione in modo da ottimizzare le risorse
disponibili, cercando poi di tracciare durante l'anno, e
soprattutto a consuntivo nel primo anno e alla luce dei risultati,
le scelte per il futuro. Questo è un sito che in un momento di
difficoltà noi con le nostre energie ci siamo adoperati per
restituire alla comunità, schierando tutte le forze in campo,
principalmente professionalità interne.
Siamo più prudenti nell'essere pessimisti, nel senso che
aspettiamo, essendo realisti, i primi mesi e i risvolti. È sicuro
che ci impegneremo per far funzionare appieno questo Castello,
inserito in una zona di riferimento che inseriamo in un circuito
dei beni culturali. Sui giorni di chiusura abbiamo ragionato fra
Fénis, Issogne e Forte di Bard per avere più affluenza, con le
scuole abbiamo un piano di didattica riservato a questa tipologia
per dare alle giovani generazioni la conoscenza di tale Castello.
Abbiamo abbinato un castello con una collezione importante che
potrà essere un luogo di cultura interessante, faremo del nostro
meglio riservandoci dopo i mesi di avvio di fare le dovute
riflessioni ed eventualmente di ricalibrare la promozione,
piuttosto che altre azioni messe in campo, ma sempre rapportate
alle risorse finanziarie del momento.
Presidente
- La parola al Consigliere Bertin.
Bertin (ALPE)
- Innanzitutto, visto che cerchiamo in
tutti i modi di guardare agli aspetti positivi nonostante i fatti
suggeriscano il contrario, un aspetto positivo c'è, ovvero dopo 30
anni questo immobile è aperto al pubblico e questo è un aspetto
positivo. L'inaugurazione sarà sabato, immagino che non sarà la
prima di questo lungo periodo preelettorale. Ciò detto, rimangono
tutte le preoccupazioni che abbiamo già espresso in altre
occasioni; qui si aggiunge un nuovo centro di spesa per la
gestione, che abbiamo visto è di quasi 700.000 euro, ad altre
strutture simili nelle vicinanze (immagino il Forte di Bard, che
nel 1986 non era ancora aperto e che cambia il panorama della
zona). A questo...in prospettiva si aprirà il Parco archeologico di
Saint-Martin de Corléans, altre strutture del genere sono già
presenti sul territorio, quello che traspare è la mancanza di un
disegno globale sulla sostenibilità di tali strutture. Sono tante e
forse non saranno in grado nel medio e lungo periodo di essere
tutte sostenute, con un danno decisamente grave. Fra l'altro,
quest'anno, in ragione dell'apertura di questa nuova struttura, si
chiuderà il Museo archeologico ad Aosta nel periodo estivo, a
riprova del fatto che la sostenibilità finanziaria non è così
agevole. Esiste una mancanza di visione a medio-lungo termine, di
una programmazione pluriennale, che rischia negli anni di creare
dei seri problemi. Oggi c'è questa nuova apertura, ma in generale
bisogna avere una visione globale su tutto il sistema, che mi pare
al momento non ci sia.
Riprendendo le affermazioni riguardanti la nebbia in Val Padana,
quando si fanno degli investimenti di questo genere, va subito
immaginato quello che potrà essere il ritorno in termini di
visitatori; fra l'altro, 30.000 visitatori non so se saranno
visitatori paganti o non paganti dalle previsioni fatte
dall'Assessore e riportate oggi. Se saranno 30.000 visitatori
paganti, oggettivamente sarà un grande successo, ma temo non sarà
così, anche in ragione delle considerazioni che facevo in
precedenza.
È positivo il fatto che si introducano figure nuove riguardo
alla promozione culturale e turistica, ma rimangono tutte le
perplessità su questa nuova apertura che rischia di mettere
seriamente in pericolo l'intero sistema museale ed espositivo in
Valle d'Aosta, che già di per sé funzionava poco o male.
Presidente
- La parola all'Assessore all'istruzione e
cultura, Laurent Viérin, per una precisazione.
Viérin L. (UV)
- Senza entrare nel merito della
questione, solo per evitare che fuori...come ci ricorda spesso il
collega Louvin, ci segue qualcuno via televisione...che non
corrisponde al vero che con l'apertura del Castello Gamba si
chiuderà il Museo archeologico per il periodo estivo: questa è
assolutamente un'affermazione non corretta!
Presidente
- La parola al Consigliere Louvin, per
integrare la risposta.
Louvin (ALPE)
- Più precisamente per un marginale, ma
significativo in questo contesto fatto personale, perché
l'Assessore ha evocato una continuità di posizione e di convinzioni
da parte del Governo regionale. Devo dire che questa continuità non
c'è stata e, quando ho avuto l'onore per qualche anno di svolgere
le funzioni che sono le sue, dissi cose diametralmente opposte a
nome del Governo regionale presieduto da Dino Viérin sulla
questione del Baron Gamba e precisamente che
la Région
valdôtaine ne disposant pas d'un patrimoine d'art moderne à la
hauteur des nécessités...
"...dans la gestion actuelle du
patrimoine, demeure insuffisante à représenter un attrait marquant
pour alimenter un courant touristique de visiteurs de nature à
justifier un investissement...de 8.000.000.000 de lires".
Le do gli estremi: si tratta della risposta nella seduta
antimeridiana del 10 novembre 1997...
(interruzione dell'Assessore Laurent Viérin, fuori
microfono)
...lei avrà altri momenti per precisare. Ci tengo perché non è
una questione marginale, noi segnalavamo allora che sarebbe stata
da rivedere la destinazione. Negli anni successivi la destinazione
non è stata rivista, è stato ripreso il progetto Piccato e
Saltarelli e si è andati avanti su quella linea. Quello che le ha
detto il collega Bertin è della difficile sostenibilità di questa
destinazione, che personalmente ritengo oggi ancora più difficile
di quanto non fosse prevedibile 15 anni fa. Non siamo a godere di
insuccessi o a pensare che sia un bene che non vadano a buon fine,
ma ci sembra che la gestione diretta da parte della Regione con
questa funzione di tale bene culturale rappresenti un potenziale
appesantimento ulteriore di spesa della Regione non con
contropartite adeguate.
Le segnalo ancora che, avendo avuto a disposizione non più tardi
di poche settimane fa, grazie alla Presidenza del Consiglio, i
migliori esperti in materia di beni culturali della Valle d'Aosta,
non c'era nessuno del suo Governo ad ascoltare né il professor
Cammelli, né la dottoressa Asproni, che sono i massimi esperti in
materia di gestione dei beni culturali. Grazie.
Presidente
- La parola al Consigliere Bertin, per una
precisazione.
Bertin (ALPE)
- Ha fatto bene l'Assessore a precisare che
la chiusura è prevista solo per il periodo invernale, è stato un
mio
lapsus
, altrimenti facciamo girare un'informazione non
corretta. Grazie.
Presidente
- La parola all'Assessore all'istruzione e
cultura, Laurent Viérin, per fatto personale.
Viérin L. (UV)
- Grazie per avere subito l'opportunità di
cui parlava il collega Louvin, per precisare che con continuità
amministrativa intendevo dire che l'Amministrazione parla per atti
e non per risposte in Consiglio. Probabilmente lei aveva una bella
intenzione che non è stato in grado di far incidere nella sua
azione, perché la destinazione rimane quella della delibera, che
approvata anche dal Consiglio regionale va avanti. Se lei aveva
idee diverse, le ha annunciate, ma non ha avuto la forza di
incidere, quindi noi ci rallegriamo di questa sua volontà diversa,
ma noi abbiamo proceduto in base agli atti dell'Amministrazione
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK