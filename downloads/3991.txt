Consiglio Regionale della Valle d'Aosta - Oggetto del Consiglio n. 287 del 29 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 287 del 29 maggio 1981 - Resoconto
OGGETTO N. 287/81 - ORGANIZZAZIONE DI UN COLLEGAMENTO RADIO PER
LE AMBULANZE DEI CENTRI DI EMERGENZA. (Interpellanza)
Presidente
- Do lettura dell'interpellanza presentata dai
Consiglieri Tonino, Péaquin e Cout:
INTERPELLANZA
La legge regionale 22 luglio 1980, n. 33, relativa
all'organizzazione dei servizi di pronto soccorso sanitario nel
territorio della Regione Valle d'Aosta, prevede che le
autoambulanze di ogni centro di emergenza di base siano collegate,
attraverso radiotelefoni pluricanalizzati, tra loro, con il centro
di emergenza e con la centrale operativa regionale.
Tale disposizione non è stata finora messa in pratica e
l'assenza di un efficace collegamento radio tra le autoambulanze si
traduce spesso in disservizi operativi che potrebbero essere
evitati.
Tutto ciò premesso; i sottoscritti Consiglieri
regionali
INTERPELLANO
l'Assessore alla Sanità ed Assistenza Sociale per conoscere
quali sono le ragioni del ritardo nell'applicazione della legge
regionale n. 33 ed in quali tempi sarà organizzato il coordinamento
radio dei servizi di autoambulanza.
Presidente
- Il Consigliere Cout ha facoltà di illustrare
l'interpellanza.
Cout (PCI)
- Questa interpellanza nasce dall'esigenza di
porre rimedio a una situazione piuttosto grave, in attesa che venga
attuata completamente la legge regionale 22 luglio 1980, n. 33, la
quale prevede che le ambulanze di ogni Centro emergenza di base
siano collegate, attraverso radiotelefoni pluricanalizzati, tra
loro, con il Centro di emergenza e con la Centrale operativa
regionale. La situazione attuale, per alcuni aspetti, secondo il
nostro parere, lascia ancora a desiderare; è vero che sono stati
installati impianti di segreteria telefonica, ad esempio a Verrès,
ma che cosa capita spesso? Quando l'ambulanza è fuori sede, le
chiamate registrate dalla segreteria telefonica non possono essere
soddisfatte immediatamente; perciò, a volte, chi ha chiamato
un'ambulanza, non vedendola arrivare, ne chiama un'altra. Così,
spesso si ritrovano tutte e due nello stesso posto.
Successivamente, sono stati impiantati radiotelefoni sulle
ambulanze, però è stata un'iniziativa di radioamatori (che hanno
pagato di tasca loro); si è visto che effettivamente con questi
radiotelefoni le cose sono migliorate abbastanza. Esistono però
tuttora delle zone d'ombra, perchè questi radiotelefoni hanno una
portata limitata e sarebbe necessario mettere dei ripetitori in
modo che si possano ricevere chiamate dappertutto; per il momento
nelle valli ci sono difficoltà di ricezione. Questo problema
andrebbe esaminato risolto il più presto possibile; secondo il
nostro parere, andrebbe risolto ancora prima dello spostamento del
Centro di Verrès a Donnaz, cosa che può avvenire anche fra
parecchio tempo. In attesa, il disservizio in questo senso
rimane.
Questa interpellanza, quindi è volta a sollecitare i possibili
rimedi alla situazione che ho illustrato, in attesa
dell'applicazione della legge regionale del 22 luglio 1980, n.
33.
Presidente
- Risponde l'Assessore alla Sanità ed
Assistenza sociale, Rollandin.
Rollandin (UV)
- Sono due gli aspetti che vengono in
considerazione: da una parte, è importante rilevare l'esistenza di
collegamenti radiotelefonici - a cui accennava il Consigliere Cout
- predisposti per iniziativa di singoli centri come quello di
Verrès e soprattutto quello di Châtillon, che a livello di
collegamenti locali aveva fatto gli sforzi maggiori. D'altra parte,
però, il discorso dei radiotelefoni non è concretizzabile fintanto
che non si è attuato quel progetto che è passato in Consiglio e che
riguarda non solo l'attuazione della legge del 22 luglio 1980 n.
33, ma anche il problema della protezione civile e quindi dei
collegamenti su tutta la Regione.
Questo progetto, come era stato spiegato al momento
dell'illustrazione in Consiglio, necessita di autorizzazione
ministeriale per le bande riservate da usarsi per questo tipo di
collegamento. La pratica è stata inviata due mesi fa, dopo
l'approvazione in Consiglio del progetto ai Ministeri competenti;
si sta facendo un primo esame e una prima compilazione delle schede
necessarie per il tipo di apparecchiature che sono previste per
ottenere l'autorizzazione a complemento del lavoro di progettazione
svolto dall'organismo competente, e in particolare dal progettista
impegnato in questa fase. Si devono ultimare questi progetti e
definire quali saranno i tipi di ripetitori necessari perché
l'utilizzo dei ponti radio della RAI già esistenti nella nostra
Regione e la copertura delle zone d'ombra, non sono problemi
risolvibili con dei meccanismi semplici e attuabili in poco
tempo.
Come ho detto il costo complessivo dell'opera era di circa un
miliardo, già nel progetto iniziale; l'attuazione - e speriamo che
i tempi per l'autorizzazione di queste bande riservate siano i più
brevi possibile - richiederà naturalmente, un certo tempo, solo
dopo sarà possibile utilizzare i radiotelefoni, che adesso, come
del resto le segreterie già installate, non funzionano e non
possono funzionare non essendoci possibilità di collegamento.
Questo è un problema che io avevo già spiegato quando avevamo
presentato il decreto legge n. 2; avevamo detto che il sistema, una
volta completate queste opere, avrebbero funzionato nel modo che lì
era illustrato, vale a dire: è previsto un numero unico per le
emergenze; lo spostamento del Centro di Verrès a Donnaz non ha
quindi nessun significato logistico, perché una volta che ci sono
questi ponti radio che siano in un punto invece che in un altro non
ha assolutamente nessuna importanza. Questo unico centro di
raccolta smisterà le chiamate ai vari punti di riferimento delle
autoambulanze, però naturalmente non succederà più quello che
lamentava il collega Cout e cioè che due autoambulanze accorrono
nello stesso posto perché hanno ricevuto il messaggio registrato
nelle rispettive segreterie.
Ora, questo progetto e quanto si richiede nell'interpellanza non
è realizzabile se non percorrendo queste tappe che si stanno
attuando; si stanno, al momento, facendo tutte le pratiche per
ottenere questa autorizzazione che completa naturalmente il
programma. Ripeto, non è nemmeno possibile anticipare
l'installazione di questi ponti radio, perché questi saranno
adeguati alle bande che ci verranno riservate, cioè per ogni tipo
di autorizzazione è necessario un particolare tipo di
apparecchiature; sono già state contattate anche le ditte: sono
tre, a quanto mi risulta, in Italia, quelle abilitate a fornire
questi particolari tipi di apparecchiature, naturalmente a seconda
delle specifiche necessità.
Ecco, questo è quanto posso dire al momento attuale; non è che
si sta perdendo tempo, però non c'è la possibilità di proporre
soluzioni provvisorie in attesa delle autorizzazioni
ministeriali.
Presidente
- Il Consigliere Cout intende replicare? Ne ha
facoltà.
Cout (PCI)
- Anche la nostra replica, se così la vogliamo
chiamare, si potrebbe dividere in due parti; da un certo punto di
vista siamo d'accordo con l'Assessore Rollandin per l'impostazione
che ha dato alla questione e pensiamo di vedere già sin da adesso
che questo progetto sarà valido e darà dei buoni frutti; però,
ecco, l'altro punto di vista è questo secondo noi: nel frattempo,
in attesa di queste approvazioni e dell'attuazione dei progetti - e
speriamo che non vadano molto per le lunghe - si dovrebbe comunque
cercare di fare qualcosa per migliorare la situazione. È vero
che
... (interruzione fuori microfono)
...Va be', allora in
questo caso non possiamo che sollecitare l'Assessore a fare in modo
che al più presto siano installati e messi in funzione questi ponti
radio.
Presidente
- Passiamo all'esame dell'oggetto al punto 17
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK