Consiglio Regionale della Valle d'Aosta - Oggetto del Consiglio n. 2139 del 21 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2139 del 21 dicembre 2011 - Resoconto
OGGETTO N. 2139/XIII - Disegno di legge: "Nuova disciplina
delle acquisizioni in economia di beni e di servizi. Abrogazione
della legge regionale 16 giugno 2005, n. 13 (Disposizioni in
materia di acquisizione in economia di beni e servizi. Abrogazione
dei regolamenti regionali 28 marzo 1994, n. 2 e 5 dicembre 1995, n.
8)".
Articolo 1
(Finalità e ambito di applicazione)
1. La presente legge disciplina il ricorso al sistema di
acquisizione in economia di beni e di servizi da parte della
Regione autonoma Valle d'Aosta/
Vallée
d'Aoste,
in attuazione dell'articolo 125 del decreto legislativo 12 aprile
2006, n. 163 (Codice dei contratti pubblici relativi a lavori,
servizi e forniture in attuazione delle direttive 2004/17/CE e
2004/18/CE), di seguito denominato Codice dei contratti, nel
rispetto dei principi di trasparenza, rotazione e parità di
trattamento.
2. Sono esclusi dall'ambito di applicazione della presente
legge gli acquisti effettuati con la cassa economale.
3. Gli enti locali e gli enti pubblici non economici
dipendenti dalla Regione individuano, nell'ambito della loro
autonomia organizzativa e regolamentare, i casi e le modalità
procedurali di acquisizione in economia di beni e di servizi, nel
rispetto dei principi di cui alla presente legge e dei limiti di
valore della soglia comunitaria.
Articolo 2
(Modalità di acquisizione in economia)
1. Le acquisizioni in economia di beni e di servizi possono
essere effettuate:
a) in amministrazione diretta;
b) mediante cottimo fiduciario.
2. Sono in amministrazione diretta le acquisizioni effettuate
con materiali e mezzi propri o appositamente acquistati o
noleggiati e con personale dell'Amministrazione regionale, sotto la
direzione del responsabile del procedimento.
3. Il cottimo fiduciario è una procedura negoziata in cui le
acquisizioni avvengono mediante affidamento a terzi.
Articolo 3
(Limiti di applicazione)
1. Il sistema di acquisizione in economia è utilizzabile per
l'acquisto di beni e di servizi che presentano caratteristiche tali
da rendere impraticabile, antieconomico o pregiudizievole il
ricorso alle ordinarie procedure di appalto ad evidenza
pubblica.
2. L'acquisizione in economia di beni e di servizi è
consentita per importi non superiori alla soglia comunitaria, fatto
salvo quanto previsto all'allegato A, tabella II, lettera
m).
3. Ai fini del calcolo del valore stimato delle acquisizioni
in economia di beni e di servizi, si applica quanto previsto
dall'articolo 29 del Codice dei contratti.
4. Per gli interventi in amministrazione diretta il limite di
spesa è di 40.000 euro.
5. La soglia comunitaria di cui al comma 2 è adeguata, in
relazione alle modifiche delle soglie previste dall'articolo 28 del
Codice dei contratti, con lo stesso meccanismo di adeguamento
previsto dall'articolo 248 del medesimo Codice.
6. È fatto divieto di frazionare artificiosamente
l'acquisizione di beni e servizi aventi carattere di unitarietà
allo scopo di sottoporla alla disciplina della presente
legge.
7. Ove per l'acquisizione di beni e di servizi non si ricorra
alle convenzioni di cui all'articolo 1, comma 449, della legge 27
dicembre 2006, n. 296 (Legge finanziaria 2007), gli atti e i
contratti posti in essere in violazione delle disposizioni sui
parametri qualità-prezzo contenute nell'articolo 26, comma 3, della
legge 23 dicembre 1999, n. 488 (Legge finanziaria 2000), sono
nulli, costituiscono illecito disciplinare e determinano
responsabilità erariale in conformità a quanto previsto
dall'articolo 11, comma 6, del decreto-legge 6 luglio 2011, n. 98
(Disposizioni urgenti per la stabilizzazione finanziaria),
convertito, con modificazioni, dalla legge 15 luglio 2011, n.
111.
Articolo 4
(Responsabile del procedimento)
1. Per le acquisizioni in economia di beni e di servizi il
responsabile del procedimento, di cui all'articolo 10 del Codice
dei contratti, è il dirigente della struttura preposta all'acquisto
del bene o del servizio che può svolgere i propri compiti anche
delegando singole fasi del procedimento al responsabile
dell'istruttoria di cui alla legge regionale 6 agosto 2007, n. 19
(Nuove disposizioni in materia di procedimento amministrativo e di
diritto di accesso ai documenti amministrativi).
2. Il responsabile del procedimento svolge, di norma, nei
limiti delle proprie competenze professionali, anche le funzioni di
direttore dell'esecuzione del contratto di cui all'articolo
14.
Articolo 5
(Tipologia di beni e di servizi)
1. È ammesso il ricorso alle procedure di acquisizione in
economia per le tipologie di beni e di servizi di cui all'allegato
A.
2. L'elenco dei beni e dei servizi di cui all'allegato A può
essere modificato dalla Giunta regionale, con propria
deliberazione, da pubblicarsi nel Bollettino Ufficiale della
Regione.
3. Il ricorso alla procedura di acquisizione in economia è
altresì consentito nelle ipotesi previste dall'articolo 125, comma
10, del Codice dei contratti, per qualsiasi tipologia di bene o di
servizio, nei limiti di importo di cui all'articolo 3.
Articolo 6
(Svolgimento della procedura di cottimo fiduciario)
1. L'acquisizione in economia di beni e di servizi di importo
pari o superiore a 40.000 euro può essere effettuata tramite
procedura negoziata, previa consultazione di almeno cinque
operatori economici, se sussistano in tale numero soggetti idonei,
selezionati tramite indagini di mercato ovvero attraverso un elenco
di operatori economici costituito ai sensi dell'articolo 125, commi
8 e 12, del Codice dei contratti.
2. L'indagine di mercato di cui al comma 1 è svolta, di
norma, tramite avviso pubblicato sul sito istituzionale della
Regione, per un periodo non inferiore a dieci giorni. L'avviso deve
riportare i requisiti minimi che devono essere posseduti dagli
operatori economici per poter essere invitati a presentare
l'offerta e la descrizione degli elementi essenziali della
procedura accompagnata dall'invito a prendere contatti con il
responsabile del procedimento.
3. Per le acquisizioni in economia di beni e di servizi di
importo inferiore a 40.000 euro, il responsabile del procedimento
può procedere ad affidamento diretto ai sensi dell'articolo 125,
comma 11, del Codice dei contratti.
4. In caso di affidamento diretto, il responsabile del
procedimento, prima di procedere all'affidamento, valuta la
congruità dell'offerta in relazione ai prezzi di mercato.
5. Il responsabile del procedimento assicura, in ogni caso,
che le procedure in economia avvengano nel rispetto dei principi di
trasparenza, rotazione e parità di trattamento, contemperando,
altresì, l'efficienza dell'azione amministrativa con i principi di
non discriminazione e concorrenza tra gli operatori
economici.
6. La Giunta regionale, con propria deliberazione, definisce
le ulteriori modalità procedurali per lo svolgimento della
procedura di cottimo fiduciario.
Articolo 7
(Contenuto della lettera d'invito)
1. Per procedere all'acquisizione in economia di beni e di
servizi, il responsabile del procedimento procede alla
consultazione degli operatori selezionati mediante lettera di
invito che deve riportare:
a) l'oggetto della prestazione, le relative caratteristiche
tecniche e l'importo massimo previsto, con esclusione
dell'IVA;
b) le eventuali garanzie richieste;
c) il termine di presentazione delle offerte;
d) il periodo, in giorni, di validità delle offerte;
e) l'indicazione del termine per l'esecuzione della
prestazione;
f) il criterio di aggiudicazione prescelto;
g) gli elementi di valutazione, nel caso si utilizzi il
criterio dell'offerta economicamente più vantaggiosa;
h) l'eventuale clausola che preveda di non procedere
all'aggiudicazione, nel caso di presentazione di un'unica offerta
valida;
i) la misura delle penali, determinata in conformità alle
disposizioni del Codice dei contratti e del decreto del Presidente
della Repubblica 5 ottobre 2010, n. 207 (Regolamento di esecuzione
ed attuazione del decreto legislativo 12 aprile 2006, n. 163,
recante "Codice dei contratti pubblici relativi a lavori, servizi e
forniture in attuazione delle direttive 2004/17/CE e
2004/18/CE");
j) l'obbligo per l'operatore economico di dichiarare
nell'offerta di assumere a proprio carico tutti gli oneri
assicurativi e previdenziali di legge, di osservare le norme
vigenti in materia di sicurezza sul lavoro e di retribuzione dei
lavoratori dipendenti, nonché di accettare condizioni contrattuali
e penalità;
k) l'indicazione dei termini di pagamento;
l) i requisiti soggettivi richiesti all'operatore economico e
la richiesta allo stesso di rendere apposita dichiarazione in
merito al possesso dei medesimi.
2. La lettera di invito di cui al comma 1 riporta, ove
necessario, le indicazioni in merito agli oneri di sicurezza e al
documento unico di valutazione dei rischi interferenti (DUVRI) di
cui all'articolo 26 del decreto legislativo 9 aprile 2008, n. 81
(Attuazione dell'articolo 1 della legge 3 agosto 2007, n. 123, in
materia di tutela della salute e della sicurezza nei luoghi di
lavoro).
Articolo 8
(Requisiti degli operatori economici)
1. Gli operatori economici che partecipano alle procedure di
acquisizione in economia di beni e di servizi devono essere in
possesso dei requisiti di ordine generale e d'idoneità
professionale previsti dagli articoli 38 e 39 del Codice dei
contratti. I predetti operatori devono inoltre essere in possesso
dei requisiti di capacità tecnico-professionale ed
economico-finanziaria, qualora ritenuti necessari, secondo la
natura, la quantità, la qualità, l'importanza e l'uso delle
forniture o dei servizi.
2. I requisiti di cui al comma 1 sono attestati mediante
dichiarazione sostitutiva resa ai sensi degli articoli 30 e 31
della l.r. 19/2007. All'affidatario è richiesta la documentazione
probatoria della capacità economico-finanziaria e
tecnico-professionale dichiarata.
3. Per le acquisizioni in economia di beni e di servizi fino
a euro 20.000, l'accertamento dei requisiti di ordine generale è
effettuato mediante controlli, anche a campione, sulla veridicità
delle dichiarazioni sostitutive ai sensi dell'articolo 33 della
l.r. 19/2007.
4. Il contratto, nelle forme previste dall'articolo 12, deve
essere stipulato successivamente alla verifica dell'effettivo
possesso dei requisiti generali in capo all'affidatario.
Articolo 9
(Criteri di selezione delle offerte)
1. Nelle procedure di acquisizione in economia di beni e di
servizi la migliore offerta è selezionata con uno dei seguenti
criteri:
a) prezzo più basso;
b) offerta economicamente più vantaggiosa.
2. Il responsabile del procedimento sceglie il criterio più
adeguato in relazione alle caratteristiche dell'oggetto del
contratto e indica nella lettera di invito il criterio applicato
per la selezione dell'offerta.
3. Nel caso in cui venga applicato il criterio dell'offerta
economicamente più vantaggiosa, la lettera di invito precisa i
criteri di valutazione, con i relativi pesi, pertinenti alla
natura, all'oggetto e alle caratteristiche del contratto.
4. Nel caso in cui l'aggiudicazione avvenga a favore
dell'offerta economicamente più vantaggiosa, la valutazione delle
offerte è demandata ad apposita commissione giudicatrice.
Articolo 10
(Pubblicità e comunicazioni)
1. Le procedure di acquisizione in economia di beni e di
servizi non sono sottoposte agli obblighi di pubblicità e di
comunicazione previsti per gli appalti di servizi e di forniture
sotto soglia.
2. L'esito degli affidamenti mediante cottimo fiduciario di
importo pari o superiori ai 20.000 euro è comunque soggetto ad
avviso di post-informazione mediante pubblicazione sul sito
istituzionale della Regione.
Articolo 11
(Garanzie)
1. Per le acquisizioni in economia di beni e di servizi
possono essere richieste, a discrezione del responsabile del
procedimento, tenuto conto della tipologia, del valore e della
natura della prestazione, cauzioni provvisorie e definitive in
conformità a quanto previsto dagli articoli 75 e 113 del Codice dei
contratti.
Articolo 12
(Formalizzazione del contratto)
1. Il responsabile del procedimento, ad avvenuta
individuazione del soggetto affidatario, stipula il relativo
contratto in forma di scrittura privata ovvero a mezzo
corrispondenza, secondo l'uso del commercio, ai sensi dell'articolo
1326 del codice civile.
2. La formalizzazione del rapporto contrattuale deve essere
coerente con il contenuto della lettera d'invito e del
capitolato.
Articolo 13
(Buoni d'ordine)
1. In caso di amministrazione diretta, il responsabile del
procedimento, per acquisizioni di beni e di servizi in pronta
consegna, può emettere buoni d'ordine datati e numerati
progressivamente.
Articolo 14
(Direttore dell'esecuzione del contratto)
1. Il direttore dell'esecuzione provvede al coordinamento,
alla direzione e al controllo tecnico-contabile dell'esecuzione del
contratto.
2. Il direttore dell'esecuzione assicura la regolare
esecuzione del contratto da parte del soggetto affidatario,
verificando che le attività e le prestazioni contrattuali siano
eseguite in conformità ai documenti contrattuali. A tal fine, il
direttore dell'esecuzione svolge tutte le attività espressamente
demandate allo stesso dal Codice dei contratti e dal d.P.R.
207/2010, nonché tutte le attività che si rendano opportune per
assicurare il perseguimento dei compiti a questo assegnati.
Articolo 15
(Varianti in corso di esecuzione del contratto)
1. Qualora nel corso del cottimo fiduciario si verifichino
circostanze impreviste che richiedano variazioni alle prestazioni,
il responsabile del procedimento può chiedere al soggetto
affidatario una variazione in aumento o in diminuzione della
fornitura o del servizio nella misura massima di un quinto
dell'importo di affido, fermo restando il rispetto delle soglie
previste all'articolo 6 e all'allegato A, tabella II, lettera
m).
Articolo 16
(Verifica di conformità)
1. I beni e i servizi acquisiti con le procedure di cui alla
presente legge sono soggetti alla verifica di conformità al fine di
accertare l'esatto adempimento delle prestazioni
contrattuali.
2. La verifica di conformità è avviata entro venti giorni dal
termine finale di esecuzione della prestazione, o dal diverso
termine previsto dal contratto, dal direttore dell'esecuzione
ovvero, qualora se ne ravvisi la necessità in relazione alla
particolare complessità della prestazione, da altro soggetto
esterno appositamente nominato in base alla normativa
vigente.
3. Qualora le particolari caratteristiche del bene o del
servizio non consentano la verifica di conformità per la totalità
delle prestazioni contrattuali, il direttore dell'esecuzione
effettua adeguati controlli a campione.
4. In caso di frazionamento della prestazione del contratto è
possibile attestare la verifica di conformità separatamente per
ciascuna parte funzionalmente autonoma.
5. Le acquisizioni in economia di importo inferiore a 5.000
euro, al netto degli oneri fiscali, non sono soggette alla verifica
di cui al presente articolo.
Articolo 17
(Pagamenti)
1. I pagamenti sono disposti entro trenta giorni dalla data
di conclusione della verifica di conformità di cui all'articolo 16,
ovvero, se successivi, dalla data di presentazione delle
fatture.
Articolo 18
(Abrogazioni)
1. Sono abrogati:
a) la legge regionale 16 giugno 2005, n. 13;
b) l'articolo 35 della legge regionale 19 dicembre 2005, n.
34;
c) l'articolo 3 della legge regionale 29 marzo 2007, n.
4;
d) l'articolo 4 della legge regionale 24 dicembre 2007, n.
34.
Articolo 19
(Rinvio)
1. Per tutto quanto non espressamente disciplinato dalla
presente legge viene fatto rinvio alle disposizioni del Codice dei
contratti e del d.P.R. 207/2010.
Articolo 20
(Disposizioni transitorie)
1. La presente legge si applica alle procedure di
acquisizione in economia di beni e di servizi avviate
successivamente alla data di entrata in vigore della
medesima.
2. I regolamenti degli enti locali vigenti alla data di
entrata in vigore della presente legge, che disciplinano le
acquisizioni in economia di beni e di servizi, continuano a trovare
applicazione se compatibili con i principi di cui alla presente
legge.
Allegato A
(omissis)
Presidente
- Il disegno di legge ha avuto il parere
favorevole, a maggioranza, della II Commissione, il parere
favorevole con osservazioni e proposte modificative del Consiglio
permanente degli enti locali, sono stati presentati otto
emendamenti dal gruppo ALPE.
La parola al relatore, Consigliere Salzone.
Salzone (SA-UdC-VdA)
- Grazie Presidente.
II presente disegno di legge persegue lo scopo di adeguare la
disciplina regionale relativa alle acquisizioni in economia di beni
e servizi al mutato quadro normativo conseguente all'entrata in
vigore del decreto legislativo 12 aprile 2006, n. 163 (Codice dei
contratti pubblici relativi a lavori, servizi e forniture) e del
relativo regolamento di attuazione approvato con decreto del
Presidente della Repubblica 5 ottobre 2010, n. 207, introducendo
alcuni elementi innovativi di semplificazione.
Le procedure in economia si configurano come una procedura di
affidamento semplificata rispetto alle ordinarie procedure ad
evidenza pubblica, attuabili mediante l'utilizzo della procedura
negoziata del cottimo fiduciario, ovvero in amministrazione
diretta, per acquisti di beni e servizi per importi fino alla
soglia di rilevanza comunitaria. Il sistema di acquisizione in
economia è caratterizzato da due elementi sostanziali: il limite
massimo della spesa e la definizione precisa delle prestazioni
acquisibili mediante cottimo fiduciario (tassatività delle voci di
spesa). Le acquisizioni in economia di beni e servizi devono
rientrare quindi nei limiti di valore e nell'ambito degli oggetti
definiti da apposito provvedimento dell'Amministrazione. Il
presente disegno di legge costituisce allora un importante
strumento per la gestione dell'attività contrattuale
dell'Amministrazione per l'acquisizione di beni e servizi
strumentali al funzionamento della stessa.
Nell'ottica della semplificazione, che permea l'impianto della
nuova disciplina regionale, è stata introdotta l'amministrazione
diretta che insieme al cottimo fiduciario rappresentano lo
strumento con cui si effettuano le acquisizioni in economia. Sono
state elevate le soglie per l'affidamento diretto da 20.000 euro a
40.000 euro, sono state riviste le tipologie delle prestazioni
acquisibili mediante le procedure in economia di cui all'allegato
A), uniformandole il più possibile al vocabolario comune per gli
appalti pubblici; sono stati previsti nell'elenco delle prestazioni
acquisibili in economia i servizi attinenti all'architettura e
all'ingegneria - ciò permetterà l'affidamento diretto di incarichi
tecnici attinenti all'architettura e all'ingegneria fino ad un
importo non superiore ai 40.000 euro - ed infine è stato introdotto
il rinvio ai servizi dell'allegato II B del Codice dei contratti,
che amplia notevolmente le tipologie dei servizi per i quali è
possibile il ricorso alle procedure in economia.
Ulteriore elemento di semplificazione è l'introduzione prevista
all'articolo 8, comma 3, della possibilità per l'Amministrazione di
procedere, per le acquisizioni di beni e servizi di importo fino a
20.000 euro, all'accertamento dei requisiti di ordine generale
mediante controlli, anche a campione, in conformità a quanto
previsto dall'articolo 33 della legge regionale n. 19/2007. Questa
disposizione è sicuramente innovativa rispetto a quanto previsto
dal Codice dei contratti pubblici, che dispone invece
l'obbligatorietà dei controlli sui requisiti generali anche per gli
acquisti in economia a prescindere dall'importo contrattuale.
Il testo legislativo prevede inoltre all'articolo 10
l'esclusione delle procedure in economia dagli obblighi di
pubblicità e di comunicazione previsti per gli appalti dei servizi
e forniture sotto soglia, anche se garantisce il rispetto del
principio di massima trasparenza con l'obbligo dell'avviso
post-informazione degli affidamenti a cottimo fiduciario di importo
pari o superiore ad euro 20.000, mediante pubblicazione sul sito
istituzionale dell'ente.
All'articolo 14 è disciplinata la figura del direttore
dell'esecuzione del contralto, introdotta dall'articolo 119 del
Codice dei contratti pubblici anche per gli appalti di servizi e
forniture, mentre all'articolo 15 sono disciplinate in modo più
flessibile rispetto alla normativa statale le varianti in corso di
esecuzione. È previsto infine all'articolo 16 che il collaudo o la
verifica di conformità sia effettuato direttamente dal direttore
dell'esecuzione, salvo il caso in cui la particolare complessità
della prestazione renda necessaria la nomina di un altro soggetto
esperto esterno. L'ultimo comma dell'articolo esclude da tali
verifiche le acquisizioni in economia di importo inferiore ai 5.000
euro. Gli ultimi tre articoli (18, 19 e 20) dispongono, infine,
rispettivamente l'abrogazione della legge regionale n. 13/2005, il
rinvio alle disposizioni del Codice dei contratti e del D.P.R. n.
207/2010, e il regime transitorio. Grazie.
Presidente
- Dichiaro aperta la discussione generale.
La parola al Consigliere Louvin.
Louvin (ALPE)
- Grazie Presidente.
Alcune brevi considerazioni su una legge che probabilmente non
scalda gli animi, perché sono normative di adeguamento a direttive
comunitarie, al Codice dei contratti pubblici. Siamo su un terreno
sul quale si è asciugata moltissimo la competenza normativa della
Regione, da qualche parte sta scritto nello Statuto speciale che
abbiamo una competenza esclusiva in materia di lavori pubblici di
interesse regionale, ma sappiamo bene che lo sviluppo del diritto
comunitario e interpretazioni estensive dei principi generali in
materia di contrattualistica pubblica hanno ridotto non poco la
nostra possibilità di ritagliare in forma diversificata la
normativa che seguiamo in questa materia. Siamo quindi su un
terreno in cui i margini sono stretti e all'interno di questi il
lavoro che rimane da fare, e che può residuare in capo alla
politica regionale - e ai colleghi Consiglieri che intendano
applicarsi sulla tematica -, sta nel vedere in che modo
eventualmente far sì che i margini di discrezionalità siano
adeguatamente collocati come asticella, che non residuino troppo
ampi margini di arbitrio e di libera valutazione che non siano
collocati su dei giusti binari di regolarità e di controllabilità
da parte del Consiglio regionale. Non mi dilungherò molto perché,
nel rivedere attentamente questa normativa per come ci è stata
proposta e nell'analizzare anche il senso del confronto che c'è
stato fra la componente tecnica della Presidenza della Regione e
degli enti locali, abbiamo individuato quella che, a nostro avviso,
può essere una via più adeguata, con un leggero scostamento. Non si
tratta di emendamenti stravolgenti: si tratta di emendamenti che
riposizionano l'asticella in modo diverso dalle valutazioni che ha
effettuato il Governo regionale nel sottoporre alla nostra
attenzione la questione. Voglio dire semplicemente dell'impressione
che abbiamo ricavato in particolare dall'apporto dialettico degli
enti locali; la posizione che è stata riferita dal rappresentante
del Consiglio permanente degli enti locali ci sembra aver puntato
ad una richiesta di ancor maggiore allargamento delle maglie e di
rimettere molto più liberamente alla decisione degli organi
amministrativi ed esecutivi la decisione in favore di procedure che
non hanno evidenza pubblica, o che hanno modalità molto blande di
confronto fra proposte economiche diverse. Ci sembra quindi, tutto
sommato, di aderire nella sostanza alla linea proposta dal Governo
regionale, pur con dei distinguo significativi in ordine alla
soglia, che abbiamo individuato ad un livello inferiore a quella
proposta. Ci pare che la soglia di 20.000 euro sia già nel nostro
contesto regionale una soglia significativa per il ricorso a queste
procedure di acquisizione in economia di beni e servizi...per mezzo
essenzialmente di interventi in economia e in cottimo fiduciario,
accanto a questo - ma penso che più opportunamente le segnaleremo
man mano che verranno all'attenzione dell'aula - delle proposte
correttive che riguardano aspetti più puntuali, in particolare tesi
a ricondurre un minimo di verifica da parte del Consiglio regionale
sia sui criteri che vengono adottati nell'individuazione di queste
procedure, sia nell'informazione almeno a valle sul numero, sulla
frequenza e in qualche modo rappresentando un quadro generale sulle
condizioni di applicazione di queste norme, ottenendone una
sommaria rendicontazione, che poi è solo di natura di puro e
semplice elenco, alla fine di ogni esercizio finanziario, in modo
da avere un quadro anche noi come amministratori pubblici sulla
frequenza, sull'opportunità o meno di ricorrere a determinati
strumenti. Questo è il senso del nostro piccolo apporto all'esame
di tale disegno di legge con un certo numero di emendamenti - in
realtà, il numero è perfino esorbitante rispetto al peso degli
stessi, che sono riassumibili nei termini in cui li ho richiamati
-: sono otto emendamenti a diversi articoli del disegno di legge n.
170.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente. Ringrazio il relatore
che ha dato la possibilità a tutti noi di leggere in modo
coordinato e sintetico un provvedimento molto tecnico, come ha
richiamato il collega Louvin.
Qui sicuramente paghiamo lo scotto di una normativa che sta
avanzando più a livello comunitario che a livello nazionale, a
livello regionale ormai è residuale perché su questo tema, come
abbiamo visto in altre condizioni di appalto per i lavori pubblici,
quando abbiamo tentato forzature, sono sorte delle difficoltà
applicative. Ora noi riteniamo che questo lavoro, svolto dagli
uffici che ringrazio, e per averlo sottoposto, da un punto di vista
tecnico per un adeguamento. Voglio ricordare - adesso mi riferisco
ad uno degli emendamenti che vuole riportare la cifra da 40.000 a
20.000 - che l'entità dei servizi porta sempre più a spese che si
trovano vincolate nel limite dei 20.000, quindi il fatto di portare
da 20 a 40.000 ci sembrava un'operazione interessante. Per il resto
credo che si vada nella logica di non appesantire troppo
l'attuazione di provvedimenti che comportano una spesa molto
ridotta, ma che evitano le gare di appalto che adottano il cottimo
fiduciario, accelera e abbrevia i tempi, altrimenti rischiamo anche
qui una serie di formulazioni molto pesanti per così poco e con dei
risultati molto negativi. Riteniamo che la proposta nel suo
complesso, come ha ricordato il relatore, risponda all'esigenza di
attuazione con un risparmio di tempo e dando la possibilità
operativa agli uffici di lavorare meglio e nell'interesse generale
e, per quanto riguarda gli emendamenti, interverremo quando
verranno illustrati uno ad uno, quindi non sto ad anticipare la
proposta che è, a nostro giudizio, possibile. Grazie.
Presidente
- Procediamo all'esame dell'articolato.
All'articolo 1 c'è l'emendamento n. 1 del gruppo ALPE.
La parola al Consigliere Donzel.
Donzel (PD)
- Per dichiarazione di voto. Riteniamo che
queste modifiche siano rese necessarie dall'ordinamento,
sicuramente in un momento di difficoltà anche la necessità di
accelerare certe procedure e di sburocratizzare non ci può vedere
che favorevoli, ma ravvisiamo le preoccupazioni che ha ravvisato il
gruppo ALPE rispetto al fatto che in un territorio piccolo come la
Valle d'Aosta, dove l'incidenza del pubblico è molto forte...una
particolare attenzione come quella espressa dall'ALPE
nell'emendamento n. 8 all'articolo 10 ci vede molto favorevoli,
ossia che ci sia molta trasparenza e chiarezza nel risultato finale
di questa operazione. Da parte nostra quindi nulla osta
all'adeguamento e all'accelerazione dei tempi di affidamento
previsti dalla legge, però condivido l'impostazione del gruppo ALPE
soprattutto rispetto all'emendamento n. 8, perché in una realtà
piccola come la nostra, dove l'incidenza della Regione è fortissima
nel rapporto con le piccole realtà produttive, è importante che
questo avvenga nel massimo di trasparenza e di rendicontazione
possibile, per evitare che possa apparire agli occhi di alcuni un
atteggiamento che privilegia alcuni erogatori di servizi piuttosto
che altri...questo soltanto.
Presidente
- La parola al Consigliere Louvin.
Louvin (ALPE)
- Grazie Presidente.
Non fosse altro che perché ogni tanto magari o preso
dall'insonnia, o da altri raptus qualcuno segue anche i dibattiti
consiliari e non si sa mai di cosa si sta trattando, mi hanno
fermato per strada per dirmi: "votate emendamenti, nessuno sa di
cosa state parlando...", quindi non fosse altro che per quell'unica
persona credo sia onesto dire... Chiediamo con questo emendamento
che l'acquisizione in economia di beni e servizi non riguardi solo
la Regione Valle d'Aosta e gli enti pubblici non economici
dipendenti dalla Regione, come prescrive in questo caso il terzo
comma di tale articolo, ma che si estenda l'applicazione di queste
regole, che danno una guida anche per quanto riguarda il
funzionamento dei sistemi di cottimo e di amministrazione diretta
anche alle società direttamente o indirettamente controllate dalla
Regione e dagli Enti locali. Forse qualcuno ha avuto notizia che il
giornale dell'ALPE ha dato ampio risalto alla problematica delle
società controllate in questa regione, alla loro estensione
numerica, al peso economico che hanno in Valle d'Aosta, pertanto
riteniamo giusto che ci sia, per quanto possibile, un quadro
normativo di regolare attività riguardante anche queste società e
non solo la Regione in quanto tale. Lo riteniamo un passaggio
rafforzativo di un quadro legalitario condiviso in questa nostra
regione. Facciamo riferimento in questa legge in particolare con
l'allegato A, che esamineremo alla fine della legge,
all'acquisizione di arredi, mobili, fotocopiatori, libri, riviste,
autoveicoli, motoveicoli, carburanti e quant'altro, insomma abbiamo
una gamma enorme di approvvigionamenti, è giusto, per quanto è
possibile, seguano anche nelle società controllate dalla Regione o
dagli enti pubblici regionali dei criteri analoghi a quelli che
vogliamo darci come pubblica amministrazione. Questo è il senso del
nostro emendamento.
Presidente
- La parola al Presidente della Regione,
Rollandin.
Rollandin (UV)
- Il ragionamento ci fa dire che la
preoccupazione del collega è solo in parte giustificata, in quanto,
a parte il fatto che l'
"indirettamente controllate"
creerebbe dei problemi non indifferenti, perché in società
"indirettamente"
sarebbe quasi impossibile applicare, ma
anche nel
"direttamente"
le consuetudini che abbiamo sono
che di norma seguono per quanto possibile, ma possono esserci in
alcuni settori delle deroghe, quindi non riteniamo sia utile
allargare - in quanto a livello di riferimento né il decreto
legislativo n. 163, né gli altri fanno riferimento a questa
tipologia - la base di applicazione della norma.
Presidente
- La parola al Consigliere Louvin.
Louvin (ALPE)
- Grazie Presidente.
Intervengo per una puntualizzazione tecnica: il senso della
nostra indicazione
"indirettamente"
è molto semplice e
significa per il tramite della società Finaosta S.p.A., che è
notoriamente lo snodo attraverso il quale la maggior parte delle
società controllate regionali sono detenute dal punto di vista
azionario, poi possono esserci migliori formulazioni. Naturalmente
non abbiamo stuoli di giuristi alle spalle, li ha il Governo, noi
siamo pochi e facciamo quello che possiamo; a noi sembrava che
fosse corretta e tecnicamente comprensibile questa
formulazione.
Per quanto riguarda il fatto che di norma si segua questo tipo
di impostazione, io vorrei solo segnalare che nel prosieguo di tale
disegno di legge chiederemo la soppressione del
"di norma"
,
perché questo consente poi margini di discrezionalità che riteniamo
non necessari. In ogni caso questa è la linea di dissenso sul
punto, che mi pare sufficientemente esplicitata. Grazie.
Presidente
- Pongo in votazione l'emendamento n. 1 del
gruppo ALPE, che recita:
Emendamento
All'articolo 1, comma 3, sostituire le parole: "Gli enti
locali e gli enti pubblici non economici dipendenti dalla Regione"
con le parole: "Gli enti locali, gli enti pubblici non economici
dipendenti dalla Regione e le società direttamente o indirettamente
controllate dalla Regione e dagli enti locali della Valle
d'Aosta".
Consiglieri presenti: 33
Votanti: 30
Favorevoli: 5
Contrari: 25
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Pongo in votazione l'articolo 1:
Consiglieri presenti: 33
Votanti e favorevoli: 28
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 2: stesso risultato. All'articolo 3
c'è l'emendamento n. 2 del gruppo ALPE.
La parola al Consigliere Louvin.
Louvin (ALPE)
- Con questo emendamento chiediamo
l'abbassamento della soglia dell'importo richiesto per interventi
in amministrazione diretta al limite di 20.000 euro, invece che di
40.000 euro come previsto nel disegno di legge. Grazie.
Presidente
- La parola al Presidente della Regione,
Rollandin.
Rollandin (UV)
- Ci stupisce un po', perché in genere
questo innalzamento è sentito e voluto da tutti, quindi ci sembra
veramente un po' in controtendenza, tanto più che questa è una
richiesta specifica di tutti i settori. Rimaniamo quindi della
posizione assunta con il disegno di legge.
Presidente
- Pongo in votazione l'emendamento n. 2 del
gruppo ALPE, che recita:
Emendamento
All'articolo 3, comma 4, sostituire le parole: "Per gli
interventi in amministrazione diretta il limite di spesa è di
40.000 euro." con le parole: "Per gli interventi in amministrazione
diretta il limite di spesa è di 20.000 euro.".
Consiglieri presenti: 33
Votanti: 30
Favorevoli: 5
Contrari: 25
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Pongo in votazione l'articolo 3:
Consiglieri presenti: 33
Votanti e favorevoli: 28
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 4: stesso risultato. All'articolo 5
c'è l'emendamento n. 3 del gruppo ALPE.
La parola al Consigliere Louvin.
Louvin (ALPE)
- Grazie Presidente.
La proposta che avanziamo è di sopprimere il secondo comma, che
autorizza la Giunta regionale con propria delibera a modificare
l'allegato A, che è la lista delle attività per le quali è
consentito fare ricorso alla procedura di acquisizione in economia.
L'allegato A è già molto vasto, è pressoché l'intero campo di
azione della pubblica amministrazione, non vediamo la necessità di
consentire alla Giunta regionale a proprio piacimento di allargare
ulteriormente delle maglie che sono già particolarmente larghe.
Rientra questo, fra l'altro, nella stessa filosofia che avanziamo
nel corso delle nostre proposte: quella di mantenere un minimo di
sguardo da parte del Consiglio regionale su quanto avviene anche
nello svolgimento di queste attività. La proposta quindi è che
venga soppressa la facoltà della Giunta con propria deliberazione
di procedere alla modificazione dell'elenco dei beni e servizi
sottoponibile ad acquisizione in economia.
Presidente
- La parola al Presidente della Regione,
Rollandin.
Rollandin (UV)
- La lista è consistente e lunga, ma molte
volte, proprio quando ci sono delle elencazioni troppo puntuali, si
rischia di dimenticare qualcosa: il senso è unicamente quello di un
adeguamento, che può essere legato a delle necessità per nuovi
servizi che in qualche modo oggi non sono compresi.
Presidente
- Pongo in votazione l'emendamento n. 3 del
gruppo ALPE, che recita:
Emendamento
Il comma 2 dell'articolo 5 ("L'elenco dei beni e dei servizi
di cui all'allegato A può essere modificato dalla Giunta regionale,
con propria deliberazione, da pubblicarsi nel Bollettino Ufficiale
della Regione.") è soppresso.
Consiglieri presenti: 33
Votanti: 30
Favorevoli: 5
Contrari: 25
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Pongo in votazione l'articolo 5:
Consiglieri presenti: 33
Votanti e favorevoli: 28
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- All'articolo 6 ci sono quattro emendamenti:
il n. 4, il n. 5, il n. 6 e il n. 7 del gruppo ALPE.
La parola al Consigliere Louvin.
Louvin (ALPE)
- Grazie. Non credo sia decaduto
l'emendamento, perché siamo nell'ambito del cottimo fiduciario, non
dei lavori in economia...
(interruzione del Presidente della Regione, fuori
microfono)
...mi rendo conto che il concetto è uguale, ma si tratta di una
serie di emendamenti che non riguardano solo la questione della
soglia dei 40.000 o 20.000 euro, questo è il contenuto del primo di
questi quattro emendamenti, ossia dell'emendamento n. 4. Lei ha
detto che c'è la necessità di accelerare, noi condividiamo la
necessità che l'Amministrazione viaggi veloce, credo che non sia né
un piacere, né un masochistico atteggiamento da parte di un
qualsiasi componente di questo Consiglio auspicare che
l'Amministrazione viaggi lentamente. Riteniamo che a volte ci sia
anche una strana abitudine in qualche piega dell'Amministrazione a
lasciare correre le cose, per andare verso situazioni di procurata
urgenza, per cui ci si muove all'ultimo momento, non c'è tempo per
fare una gara e bisogna fare di corsa le cose. A noi pare che, per
una serie di attività al di sopra di una certa soglia, che noi
varieremmo rispetto alla vostra proposta, sia possibile fare...e
che, quando si prescrive, ad esempio, un'indagine di mercato, di
nuovo lasciare qui la fisarmonica del
"di norma"
...
(interruzione di un consigliere, fuori microfono)
...sì, ma ogni tanto poi può essere che non serva...ma lo si
faccia, un periodo di 10 giorni di preavviso sul sito, se ci sono
offerte...credo sia una cosa abbastanza praticabile. Lasciare
questi meccanismi elastici nel senso di slabbrati, di poco rigorosi
a noi sembra non opportuno. Non stiamo ragionando di questioni
capitali, ma è un nostro modo di vedere l'Amministrazione che credo
non farebbe male tenere in termini di relativo rigore. Questo
riguarda gli emendamenti n. 4 e n. 6.
L'emendamento n. 5 riguarda la questione del
"di
norma"
.
L'emendamento n. 7 riguarda invece l'opportunità che si mantenga
un attimino se non proprio il boccino, almeno un minimo di
supervisione da parte della commissione, perché nel disegno di
legge si scrive
: "la Giunta regionale, con propria
deliberazione, definisce le ulteriori modalità procedurali per lo
svolgimento delle procedure di cottimo fiduciario"
. Su queste
cose e sulla normativa secondaria, sul fatto che la Giunta
regionale intervenga a regolare le modalità applicative, ci siamo
interrogati e ci interroghiamo anche alla luce di quello che sta
succedendo in alcuni settori. Noi portiamo un caso, uno fra tanti,
di un avviso pubblico per il conferimento di un incarico
professionale di collaborazione tecnico-giuridica, è pervenuta in
questo Consiglio un anno fa una norma a cui noi abbiamo dato voto
favorevole, che prescrive che per la chiamata di consulenti
nell'Amministrazione si faccia ricorso ad una procedura di avviso e
ad una selezione. Noi abbiamo detto: ci vuole una cosa del genere e
l'abbiamo convintamente sostenuta. Prendiamo a caso un allegato di
deliberazione della Giunta del novembre 2010, da cui apprendiamo
che i pesi nella valutazione per decidere a quale dei candidati
attribuire questo incarico di consulenza sono del 20 percento per i
titoli di studio e professionali posseduti, del 20 percento per le
risultanze dell'esame e per il 60 percento del possesso di una
precedente esperienza in quello specifico settore. Se lo specifico
settore fosse un settore nel quale sguazzano decine di persone, la
cosa può andare bene, ma se il settore è, per esempio, scarichi
idrici, gestione dei rifiuti e autorizzazioni integrate ambientali,
in Valle d'Aosta non sono migliaia di persone. Il succo della
questione allora è: il Consiglio regionale, nella specie una
commissione consiliare, può tenere uno sguardo sulle procedure che
vengono seguite per lo svolgimento di queste procedure, oppure no?
A nostro avviso, senza che questo disturbi troppo il funzionamento
della Giunta, perché è un passaggio procedurale che poi non fa
morire nessuno, consente alla commissione di fare un minimo di
riflessione su alcuni aspetti tecnico-procedurali. Non polemizzo,
segnalo semplicemente che a volte la comodità degli uffici e anche
la voglia di andare sempre nelle stesse direzioni fa prendere delle
vie, mentre magari il confronto in commissione potrebbe aiutare a
tenere più ampie le vie della provvidenza ogni tanto e se possono
essere di maggior larghezza, non è così male. Grazie.
Presidente
- La parola al Presidente della Regione,
Rollandin.
Rollandin (UV)
- Per quanto riguarda i primi tre
emendamenti, a parte il
"di norma"
, che lascia aperto il
caso straordinario dell'eccezione, ma
"di norma"
vuol dire
che generalmente lo si fa, quindi è una dizione che sicuramente
lascia aperta una via. Relativamente agli altri due emendamenti,
dai 40.000 ai 20.000 abbiamo già spiegato perché siamo
contrari.
Per quanto concerne l'ultimo emendamento, non riteniamo che il
passaggio in commissione sia particolarmente complicato, solo che
la questione come è scritta definisce le ulteriori modalità
procedurali; allora da cosa è nata questa dizione? È nata dal fatto
che se le procedure ex 163 o riferite alla stessa vengono
modificate, possano essere fatte direttamente con una delibera di
Giunta. Non perché si voglia modificare ad arte, o per chissà quale
refuso, o volontà, ma questi sono proprio gli adattamenti. Non so
quale indirizzo particolare e quale funzione anche di indirizzo
ispettivo possa essere dato dalla commissione, francamente non
riteniamo che questo sia indispensabile e siamo contrari a tali
emendamenti per questi motivi. In altri casi abbiamo accettato di
portare in commissione degli atti quando era necessario avere uno
scambio di vedute o un'informativa che potesse rendere cosciente la
commissione di quello che succedeva. Queste sono le motivazioni per
cui su tali temi saremo contrari.
Presidente
- Pongo in votazione l'emendamento n. 4 del
gruppo ALPE, che recita:
Emendamento
All'articolo 6, comma 1, sostituire le parole:
"L'acquisizione in economia di beni e di servizi di importo pari o
superiore a 40.000 euro" con le parole: "L'acquisizione in economia
di beni e di servizi di importo pari o superiore a 20.000
euro".
Consiglieri presenti: 32
Votanti: 29
Favorevoli: 5
Contrari: 24
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Pongo in votazione l'emendamento n. 5 del
gruppo ALPE, che recita:
Emendamento
All'articolo 6, comma 2, sopprimere le parole: "di
norma".
Stesso risultato. L'emendamento n. 6 del gruppo ALPE è decaduto;
ne do lettura per il verbale:
Emendamento
All'articolo 6, comma 3, sostituire alle parole: "Per le
acquisizioni in economia di beni e di servizi di importo inferiore
a 40.000 euro" le parole: "Per le acquisizioni in economia di beni
e di servizi di importo inferiore a 20.000 euro".
Pongo in votazione l'emendamento n. 7 del gruppo ALPE, che
recita:
Emendamento
All'articolo 6, comma 6, dopo le parole: "con propria
deliberazione", aggiungere: "adottata previo parere della
competente commissione consiliare regionale".
Stesso risultato. Pongo in votazione l'articolo 6:
Consiglieri presenti: 32
Votanti e favorevoli: 27
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo: 7: stesso risultato. Articolo 8:
stesso risultato. Articolo 9: stesso risultato. All'articolo 10 c'è
l'emendamento n. 8 del gruppo ALPE.
La parola al Presidente della Regione, Rollandin.
Rollandin (UV)
- Non per non lasciare illustrare, ma
credo sia il collega Louvin, sia il collega Donzel su questo
argomento avevano già in precedenza parlato dell'importanza di
avere un resoconto dell'attività, quindi riteniamo, soprattutto in
una fase di prima applicazione, poi vediamo come procedere, di
accogliere questa indicazione di dare un riferimento in modo da
rendersi conto dell'applicabilità della norma e di vedere come essa
procede. Accogliamo quindi l'emendamento.
Presidente
- La parola al Consigliere Louvin.
Louvin (ALPE)
- Intervengo solo per esprimere
apprezzamento in merito a questo segnale di attenzione da parte del
Governo regionale.
Presidente
- Do lettura dell'emendamento n. 8 del gruppo
ALPE:
Emendamento
All'articolo 10, dopo il comma 2, è aggiunto il seguente
comma:
"3. L'elenco degli affidamenti per l'acquisizione di beni e
di servizi avvenuti nel corso di ogni anno, comprendente il
nominativo delle ditte aggiudicatarie, la natura dei beni e servizi
affidati e l'importo degli stessi è comunicato, per informazione,
unitamente alla lista dei buoni d'ordine emessi ai sensi
dell'articolo 13, entro il 31 marzo dell'anno successivo, alla
Commissione consiliare competente.".
Pongo in votazione l'articolo 10 nel testo così emendato:
Articolo 10
(Pubblicità e comunicazioni)
1. Le procedure di acquisizione in economia di beni e di
servizi non sono sottoposte agli obblighi di pubblicità e di
comunicazione previsti per gli appalti di servizi e di forniture
sotto soglia.
2. L'esito degli affidamenti mediante cottimo fiduciario di
importo pari o superiori ai 20.000 euro è comunque soggetto ad
avviso di post-informazione mediante pubblicazione sul sito
istituzionale della Regione.
3. L'elenco degli affidamenti per l'acquisizione di beni e di
servizi avvenuti nel corso di ogni anno, comprendente il nominativo
delle ditte aggiudicatarie, la natura dei beni e servizi affidati e
l'importo degli stessi è comunicato, per informazione, unitamente
alla lista dei buoni d'ordine emessi ai sensi dell'articolo 13,
entro il 31 marzo dell'anno successivo, alla Commissione consiliare
competente.
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 11:
Consiglieri presenti: 33
Votanti e favorevoli: 28
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 12: stesso risultato. Articolo 13:
stesso risultato. Articolo 14: stesso risultato. Articolo 15:
stesso risultato. Articolo 16: stesso risultato. Articolo 17:
stesso risultato. Articolo 18: stesso risultato. Articolo 19:
stesso risultato. Articolo 20: stesso risultato. Allegato A: stesso
risultato.
Pongo in votazione la legge nel suo complesso:
Consiglieri presenti: 33
Votanti e favorevoli: 28
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK