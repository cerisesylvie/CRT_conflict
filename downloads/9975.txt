Consiglio Regionale della Valle d'Aosta - Oggetto del Consiglio n. 3557 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3557 del 8 luglio 1992 - Resoconto
OGGETTO N. 3557/IX Problema del collegamento tra Cogne ed il
fondo Valle.
(Interpellanza)
Presidente
Do lettura dell'interpellanza presentata dai
consiglieri Limonet, Ricco e Bondaz:
Interpellanza Visto le continue interruzioni lungo la strada di
Cogne causate dalle avversità atmosferiche abbattutesi ultimamente
sulla Valle d'Aosta;
Ricordato che il problema si crea anche nel periodo invernale a
seguito delle abbondanti nevicate a cui fa seguito la discesa di
slavine e valanghe;
Considerato che l'alternativa a tale via di comunicazione da
Aymavilles a Cogne potrebbe essere il trenino di Cogne;
Constatato però che la maggiore difficoltà incontrata finora per
portare a termine tale opera, è la sezione molto limitata della
galleria e pertanto la sua realizzazione non è, né facile, né
prossima e non risolverebbe comunque il problema in caso di
interruzione della Statale di Cogne;
i sottoscritti consiglieri regionali
interpellano
l'Assessore competente per sapere:
- quale soluzione intende dare all'annoso problema dei trasporti
a cui Cogne deve sottostare.
Presidente
Ha chiesto di parlare il Consigliere Limonet,
ne ha facoltà.
Limonet (DC)
Le continue interruzioni della strada di
Cogne sono state causate dalle avversità atmosferiche abbattutesi
ultimamente sulla Valle e durate in questa occasione più di 15
giorni.
Più in generale si tratta di un problema che si crea nel periodo
primaverile ed autunnale per le abbondanti piogge ed in inverno a
seguito delle abbondanti nevicate a cui fanno quasi sempre seguito
discese di slavine e valanghe.
E' una situazione di pericolo per la popolazione locale, per i
turisti e per le persone che devono intervenire per ripristinare la
situazione. Oltre ad un pericolo, per il paese rappresenta un
grosso danno economico immediato ed un danno di immagine mediato
nel tempo, che non colpisce solo Cogne ma tutta la Valle d'Aosta,
come hanno detto bene il sindaco di Cogne, i responsabili
dell'Azienda di Promozione Turistica, l'Associazione albergatori e
l'Associazione dei commercianti.
Pertanto, come rafforzativo alle proposizioni fatte dalla
popolazione di Cogne, di realizzare un tunnel stradale da Pila a
Cogne, volevo suggerire un'altra soluzione che può essere di
immediata realizzazione, cioè quella di trasformare l'eventuale
progetto di tunnel ferroviario in tunnel stradale.
A questo proposito vorrei analizzare i pro ed i contro delle due
alternative. Il tunnel ferroviario, che chiameremo trenino di Cogne
per capirci meglio, è un'opera iniziata nel 1982 e non ancora
realizzata al 50%.
Sono stati realizzati il primo lotto, opere civili nelle
gallerie di Charémoz e del Drinc per un costo di 8 miliardi e 130
milioni
E' stato realizzato un secondo lotto, le opere civili esterne da
Acque Fredde alla stazione di Cogne per circa 4 miliardi e 930
milioni per un totale di circa 13 miliardi. Rimangono da eseguire
il terzo lotto, le opere civili da Acque Fredde a Plan Praz per il
quale si ha già un progetto esecutivo e l'autorizzazione
ministeriale.
Manca a tutt'oggi la piena disponibilità dei terreni, per un
costo di circa 4 miliardi e 70 milioni. Esiste un progetto di
massima per il quarto, il quinto, il sesto ed il settimo lotto.
Il quarto lotto l'elettrificazione, il quinto la segnalazione e
la sicurezza, il sesto il materiale carrozzabile, quindi le dieci
carrozze, i due locomotori ed il prototipo da far approvare al
Ministero.
Il settimo lotto le stazioni di Plan Praz, di Acque Fredde e di
Cogne.
Diciamo che il costo preventivato per il quarto, quinto, sesto e
settimo lotto è di circa 43 miliardi.
In totale rimarrebbero ancora da spendere, per eseguire il terzo
lotto di cui abbiamo già la concessione ed il quarto, il quinto, il
sesto ed il settimo circa 47 miliardi.
Credo che l'opera rappresentasse già all'inizio un'alternativa
alla strada, non credo sia stata studiata soltanto per la sua
originalità. Nell'uno e nell'altro caso, così come è stata
iniziata, non rappresenta alcuna soluzione. Infatti porta solo 140
persone all'ora, non è quindi una alternativa alla strada. Corre al
90% in una galleria che ha una sezione di appena 2,80/2,90
metri.
Lascio a voi pensare a quale originalità si va incontro, in
quanto il turista non può certo vedere il paesaggio, ma soprattutto
lascio a voi pensare, dal punto di vista della sicurezza, alle
responsabilità di carattere civile e penale a cui andrà incontro il
firmatario della concessione definitiva.
Immaginate di introdurre in un budello di 7 chilometri, perché
così si può chiamare, senza finestre per la presa d'aria o per
l'eventuale evacuazione 140 persone, con un treno che per forza di
cose occuperà l'intera sezione della galleria.
Ecco il motivo per cui è sempre più difficile ottenere un nulla
osta ai singoli lotti e, proprio per le giuste norme di sicurezza
che sono state a suo tempo introdotte già a causa di altri
incidenti, il Ministero ci imporrà delle soluzioni sempre più
capestro ed onerose.
Per questi motivi ho pensato ad un tunnel stradale in
sostituzione di quello ferroviario.
Infatti, se abbandonassimo l'idea del trenino, avremmo in parte
la disponibilità dei terreni, avremmo un tunnel pilota, che verrà
comunque realizzato prima di ogni qualsivoglia tunnel, avremo le
rotaie su cui far correre la fresa, avremo finalmente collegato due
stazioni turistiche che per la loro particolarità di offerta
turistica si possono definire complementari l'una dell'altra.
Inoltre Pila, essendo servita da due strade regionali, più la
telecabina Aosta-Pila, può senz'altro sopperire ad un flusso di
persone destinato a Cogne.
Risolveremo così l'eterno problema della viabilità per Cogne ed
il problema del trenino di Cogne, che non è un problema da poco. Il
tutto con una spesa di non molto superiore a quella che dovremo
ancora sostenere per il trenino.
In ultimo, per sgomberare il campo da facili illazioni, vorrei
precisare ai Signori consiglieri, che non mi sono accorto del
problema solo adesso perché sono in minoranza, ma l'ho seguito con
molta attenzione nei tre mesi che sono stato Assessore. Questo
grazie anche al pressing costante che mi faceva Ruffier e la
minoranza del momento.
Avevo quindi messo in atto, anche assieme agli uffici, una serie
di iniziative per tentare di arrivare ad una soluzione. Infatti si
era sollecitata al Ministero la concessione ad eseguire il terzo
lotto, nulla osta che è poi pervenuto il 4 marzo del 1992.
Dopo aver raggiunto gli accordi di massima con i proprietari, si
è provveduto a trasmettere all'Ufficio legale le pratiche inerenti
l'acquisizione dei terreni, onde poter procedere all'appalto.
Si è provveduto ad incontrare, assieme alle altre autorità
locali, l'ingegner Ravera capo della 53esima Divisione del
Ministero e ad inviargli una serie di documenti che sembrava si
fossero persi negli uffici di Roma.
Si è provveduto a sollecitare i Lavori Pubblici committenti,
tramite una delibera per la progettazione all'Ingegner Devoti e per
conoscenza allo stesso, allegando anche il nulla osta a procedere
inviatoci dal Ministero, ma in cui si raccomandava più che altro di
procedere nell'opera con una progettazione globale e non più per
lotti.
Soprattutto, assieme agli uffici dei Trasporti, avevamo fissato
per il 2 giugno un incontro a Roma fra il progettista ed i tecnici
della Firema, i sindaci del comune di Cogne e di Gressan, i
parlamentari e l'Assessore ai Lavori Pubblici, i dirigenti dei
Lavori Pubblici e dei Trasporti, il sottoscritto ed i responsabili
del Ministero.
Purtroppo, dico purtroppo per il problema, nel frattempo la
Giunta era decaduta e quindi non ero certo autorizzato a fare delle
trattative così delicate.
Questa riunione avrebbe comunque dovuto definire quale era il
modo di procedere, mettendoci naturalmente di fronte al problema in
tutta la sua interezza.
Fatte queste debite considerazioni, vorrei chiedere
all'Assessore, e per una parte mi vorrà rispondere in quanto sono
quesiti nuovi, se pensa ancora di fissare l'incontro con il
Ministero per avere una visione chiara del problema e per dar
seguito ad una risoluzione presa dal Consiglio ad aprile.
Se considera valida l'idea di sostituire il tunnel ferroviario
con un tunnel stradale e se ritiene perlomeno di poter incaricare
un tecnico, per verificarne la fattibilità o comunque quale
soluzione intende dare all'annoso problema della viabilità di
Cogne.
Presidente
Ha chiesto di parlare l'Assessore
all'Ambiente, Territorio e Trasporti Nicco, ne ha facoltà.
Nicco (Ass. tec.)
In questa interpellanza si toccano
due temi entrambi importanti. Uno di carattere più generale sulla
viabilità riferita alla vallata di Cogne e l'altro più specifico,
relativo invece alla annosa questione del trenino.
Per quanto riguarda la questione della viabilità in generale, il
collega Vallet ha molti più elementi di quanti possa averne io. Mi
importa invece ragionare un attimo sulla questione del cosiddetto
trenino.
Una questione certo complessa, intricata, come ben sa il
Consigliere interpellante, che ha avuto modo di occuparsene prima
del sottoscritto. Un tema sul quale l'Amministrazione di Cogne
continua giustamente a pressare l'Amministrazione regionale.
Proprio ultimamente il Comune di Cogne, l'Azienda di soggiorno
ed un'altra organizzazione hanno chiesto un fermo e costante
impegno a far proseguire ed attuare il progetto di collegamento
ferroviario Cogne-Charemoz, aggiungendo che si trascina ormai da un
decennio e che negli ultimi due anni ha subito un incredibile
arresto.
Ora, credo sia nella volontà di tutti operare per la
prosecuzione di quest'opera, ma dico anche che concordo pienamente
con i consiglieri interpellanti, là dove scrivono che la
realizzazione non è né facile, né prossima, perché su questo punto
indubbiamente abbiamo una identità di vedute.
Quella del trenino è una storia molto lunga, non voglio rifarla
in questa sede, in parte l'ha già fatta il Consigliere Limonet,
anche se credo che ci sarebbe materia utile per riflettere
all'interno di questa storia. Una storia che va dai progetti, ormai
lontani, Galatola/Vivaldi del 1981 ai successivi aggiornamenti, poi
ai progetti Devoti, ai vari appalti, alla questione del cavo in
galleria, non in galleria, alla vicenda del materiale rotabile,
insomma avremmo degli argomenti sui quali potremmo scrivere quasi
un libro.
A me interessa in questa sede solamente dire a che punto siamo
oggi concretamente su questa questione.
Il Ministero, che pur in passato ha concesso dei nulla osta per
parti dell'opera, opere civili del primo e secondo lotto, opere
civili del terzo lotto, chiede oggi in modo esplicito e tassativo
la progettazione esecutiva complessiva dell'opera.
C'è questa lettera, del 28 marzo 1992, in cui si dice che è
assolutamente necessario acquisire la progettazione esecutiva
complessiva dell'opera.
Il che non è di così semplice realizzazione, perché significa
veicoli, via di corsa, alimentazione, comunicazioni, deposito,
tutto ciò che fa parte di un unico sistema funzionale, a cui
dovrebbe poi aggiungersi ancora la proposta di regolamento di
esercizio e del piano di recupero e di soccorso.
Questa richiesta è stata rinnovata ancora in questi stessi
giorni. Esattamente il 6 giugno si è ribadito che la sede centrale
del Ministero e quella dipendente di Torino restano in attesa della
progettazione complessiva dell'opera, nell'insieme delle sue
componenti, al fine di esprimere il previsto nulla osta tecnico, ai
fini proprio di quella questione sulla quale si soffermava il
Consigliere Limonet e cioè della sicurezza riferita all'insieme
dell'opera.
Cosa abbiamo fatto in questi giorni? Abbiamo trovato un accordo
con l'Assessorato ai Lavori Pubblici per sciogliere questo nodo,
per passare a questa progettazione esecutiva. C'è stato un incontro
tra i due assessori, i tecnici, i sindaci di Cogne e di Gressan, i
parlamentari, in cui si è deciso di procedere su questa via. Ci
siamo presi l'impegno di verificare con il Ministero che cosa
concretamente significa questo tipo di progettazione, di modo che
il tecnico sappia su quali linee debba muoversi.
Abbiamo avviato una iniziativa in questa direzione, posso
rispondere che il 22 luglio avverrà a Roma un nuovo incontro per
fissare le linee sulle quali agire.
Presidente
Ha chiesto di parlare l'Assessore ai Lavori
Pubblici Vallet, ne ha facoltà.
Vallet (UV)
Pour deux considérations. La première: le
Conseiller Limonet devra comprendre la petite polémique, pour dire
que finalement nous sommes heureux, que l'ancien Assesseur s'est
fait charge de ce problème et, comme on a déjà vu au moyen des
interpellations précédentes, les anciens Assesseurs ont eu besoin
de revenir sur certains thèmes, pour éclairer sur le travail
accompli, étant donné que probablement personne ne s'était aperçu
du travail qui avait été fait ou que, faute de la presse, les
travaux n'avaient pas eu l'écho nécessaire.
Sur ce thème de la viabilité vers la Commune de Cogne, il n'est
pas le cas de faire de la polémique stérile, il est opportun de se
pencher sérieusement sur le problème.
Et sur le problème sérieusement cette Junte s'est déjà
penchée.
En partie en réabordant le problème du train et en partie en
reprenant les contactes nécessaires avec l'ANAS. pour vérifier,
compte tenu que la route qui emmène à Cogne est une route
nationale, ce qui est possible de faire, compte tenu que chacun
doit aborder les problèmes quant à sa responsabilité. Dans la
rencontre que nous avons eu à Rome pour parler de Signayes, nous
avons établi avec l'ingénieur Ferrazzi une rencontre pour la fin du
moi de juillet, pour reprendre le discours qui concerne la route
nationale de Cogne en premier et toute une série de problèmes, que
nous avons avec l'ANAS sur les différentes routes nationales.
L'ingénieur Ferrazzi nous a anticipé que 7 milliards et demi
sont disponibles de la part de l'Anas pour des travaux urgents sur
les lieux du récent éboulement.
Nous croyons qu'il est nécessaire de vérifier avec l'ANAS toutes
les interventions nécessaires, à partir de Aymavilles, pour arriver
à Cogne, car quelqu'un a dit que probablement les problèmes
pourront être résolus, si on fait un tunnel qui part de Aymavilles
et qui rejoint Cogne.
Comme la solution simple est impossible, il faut trouver des
solutions qui donnent la garantie de sécurité sur cette route qui
est, je le répète, une route nationale.
Je crois qu'il est nécessaire en ce moment de résoudre les
problèmes immédiats et en ce sens la Junte a cru bon de
entreprendre ces deux parcours: remettre en train la démarche pour
la réalisation du train, la liaison Pila-Cogne et vérifier avec
l'Anas la possibilité de exécuter des oeuvres qui puissent garantir
la sécurité.
Presidente
Ha chiesto di parlare il Consigliere
Limonet, ne ha facoltà.
Limonet (DC)
Intanto per dire a Vallet che del
problema mi ero e ci eravamo, tutta la Giunta passata, fatti
carico, assieme anche all'Assessore dei Lavori Pubblici
Martin.
Infatti la serie di incontri, di riunioni che ho elencato stanno
a dimostrare che questo è avvenuto; cose che si son potute fare nei
tre mesi che si dura in un posto. Vorrei poi vedere se tra tre mesi
l'Assessore Vallet avrà fatto le stesse operazioni.
Mi dichiaro non completamente soddisfatto delle risposte degli
assessori. Le risposte non dicono nulla di nuovo rispetto ai
problemi. Il problema è importante, è stato cavalcato dalla attuale
maggioranza, allora minoranza, come cavallo di battaglia per
l'intera durata della campagna elettorale per le politiche.
La popolazione di Cogne era chiamata ad intervenire come truppe
cammellate, ogni volta che si trattava il problema in Consiglio.
Oggi non vedrete nessuno di Cogne, il Sindaco non so se ha delegato
qualcuno, ma non credo. Questo non è nel nostro stile.
Visti i tempi non sospetti, per cui non potrò essere accusato di
voler sfruttare l'argomento a fini elettorali, mi riprometto di
seguire con molta attenzione il problema e di riproporlo in
Consiglio quanto prima, dopo aver raccolto le istanze della
popolazione di Cogne.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK