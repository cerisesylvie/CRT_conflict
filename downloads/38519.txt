Consiglio Regionale della Valle d'Aosta - Oggetto del Consiglio n. 2041 del 20 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2041 del 20 aprile 2016 - Resoconto
OGGETTO N. 2041/XIV - Interpellanza: "Notizie sull'utilizzo
dell'apertura di credito bancario da parte della società Casinò a
seguito dell'erogazione del nuovo mutuo a suo favore".
Rosset (Presidente) -
Punto n. 39 dell'ordine del giorno.
Per l'illustrazione, chiede la parola il Consigliere Chatrian, ne
ha facoltà.
Chatrian (ALPE) -
I primi giorni del mese di dicembre
2015 il Governo regionale decise di approvare una delibera
impattante dal punto di vista economico, in poche settimane
l'Esecutivo decise di incaricare la società Finaosta, in gestione
speciale, per perfezionare e stipulare un'operazione di mutuo senza
rischio per Finaosta per un importo di 20 milioni di euro. Facemmo
una discussione in Consiglio per capire quali erano le necessità,
qual era la
ratio
di questo nuovo aiuto alla Casa da gioco.
La faccio breve, sintetizzo se possibile e rileggo un po' le
dichiarazioni dell'Assessore competente, che ci disse: "noi abbiamo
immaginato di intervenire dando un aiuto alla società Casinò per
quello che riguarda la gestione della liquidità e per alleggerirla
dalla situazione strangolatrice che ha nei confronti delle banche",
quindi per fornirgli un po' di benzina, un po' tanta, perché qui la
situazione non è drammatica, ma le banche stanno tenendo sotto
scacco la Casa da gioco, che probabilmente ha delle difficoltà di
liquidità, se ho capito bene. L'Assessore aggiunse: "la società ad
oggi ha aperture di credito per circa 26 milioni di euro, ma ne
utilizza ad oggi più o meno 18 milioni", peraltro con condizioni
diverse, quindi con diversi istituti, che spesso sono condizioni
unilaterali, cioè le banche decidono come strangolare - così mi è
parso di capire all'epoca quando discutemmo - nel senso che la
banca decide a suo uso e consumo nell'arco di 15 giorni se revocare
o mantenere un finanziamento. Questa è più o meno la sintesi delle
riflessioni che ci fece l'Assessore cinque mesi fa.
Abbiamo voluto fare un'iniziativa proprio per chiedere lo stato
dell'arte dopo 5 mesi. Dato che comunque è un mutuo non per i
prossimi 10, 15 o 20 anni, ma è un mutuo che ha doppia scadenza,
eventualmente prorogabile fino ad un massimo di 4 anni, da 24 a 48
mesi, interpelliamo il Governo regionale, l'Assessore competente
per conoscere come sia cambiato l'utilizzo dell'apertura di credito
- 5 mesi fa, prima di quest'aiuto, l'utilizzo era di circa 18
milioni di euro - e quali siano gli intendimenti in merito a fronte
delle motivazioni che vi ho detto poc'anzi, quindi lo stato
dell'arte dell'utilizzo delle aperture di credito con i vari
istituti bancari.
Speriamo che l'Assessore ci presenti la situazione allargata il
più possibile, facendoci capire un po' di più il fatto di aver
iniettato tante risorse pubbliche ad inizio dicembre...capire
adesso non tanto l'andamento quanto l'utilizzo dell'apertura di
credito come Casa da gioco.
Presidente -
Per la risposta, la parola all'Assessore
Perron.
Perron (UV) -
Riepilogando sinteticamente, la situazione
degli affidamenti della Casinò de la Vallée
pre
e
post
mutuo di 20 milioni è la seguente: al 31 dicembre 2015
le aperture di credito, quindi il totale degli affidamenti che era
stato concesso nei confronti degli istituti bancari era pari ad
euro 26 milioni. L'utilizzo delle stesse al 31 dicembre 2015 era di
23,059 milioni, quindi l'89 e qualcosa percento era di effettivo
utilizzo. Alla data dell'8 aprile, quando abbiamo ricostruito la
fotografia per la risposta, le aperture di credito, quindi sempre
gli affidamenti nei confronti degli istituti bancari ammontano ad
euro 23 milioni e l'utilizzo delle stesse ammonta a 7,8 milioni,
quindi poco più del 30 percento di effettivo utilizzo. Questa
diminuzione sul totale degli affidamenti di 3 milioni è dovuta alla
riduzione del fido che Unicredit ha concesso, un fido che è scaduto
il 31 gennaio 2016 da 5 milioni a 2 milioni, con un'altra scadenza
totale al 31 dicembre 2016. Quest'importante operazione di
riduzione di utilizzo delle linee di credito, che è stata
ovviamente possibile grazie all'intervento che si è deciso, da una
parte, insieme alla rinegoziazione dei tassi di interesse - e
aggiungo anche nella globalità di una gestione direi più attenta
dal punto di vista finanziario -, si sta traducendo in un beneficio
sugli oneri finanziari che si stima dovrebbero passare dai 4
milioni dell'ultimo bilancio, che lei certamente conosce, ai 700
mila euro stimati di oneri finanziari per il 2017...
(interruzione di un Consigliere, fuori microfono)
...dei tassi e della riduzione sull'effettivo utilizzo. Da
questo punto di vista, quindi i benefici per la società a fronte di
quest'operazione sono più che evidenti, oltre a permettere una
gestione di tipo finanziario nella sua complessità del Casinò
senz'altro più snella e più operativa.
Si è voluto istituire in aggiunta un tavolo tecnico, che
peraltro è presieduto da Finaosta, dove partecipano il Casinò e
tutti gli istituti di credito con i quali si è aperta una linea di
credito, con l'obiettivo di avere un monitoraggio continuo e
costante della situazione finanziaria della società, quindi tutti
insieme sotto la direzione di Finaosta di lavorare fattivamente ad
una corretta ristrutturazione del debito. Questo è uno dei mandati
che conteneva la delibera di intervento finanziario, sulla quale in
modo molto concreto si sta lavorando.
Presidente -
Per la replica, la parola al Consigliere
Chatrian.
Chatrian (ALPE) -
Avrei probabilmente dovuto fare una
seconda domanda più puntuale, perché, come avrà sicuramente capito
molto bene il collega, l'obiettivo era avere contezza generale.
Positivo è il fatto che per il 2016 probabilmente i benefici
sugli oneri finanziari saranno importanti, netti, anche perché da
una parte c'è un abbattimento leggero sul discorso dell'apertura di
credito, ma c'è stato comunque un abbattimento su tutti gli
indebitamenti della Casa da gioco, quindi è duplice l'aiuto
finanziario. La parte che ci sarebbe stata utile fosse stata
spiegata da parte sua risale al 16 dicembre quando lei in aula ci
disse: "la Casa da gioco utilizza all'incirca 18 milioni di euro di
aperture di credito". Dopo aver versato i 20 milioni di euro, oggi
la Casa da gioco utilizza - gli affidamenti diciamo - circa 7
milioni di euro, ci sono 10 milioni di euro di abbattimento. La
domanda spontanea è sugli altri 10, Assessore Perron, perché io
avrei immaginato che i 17 utilizzati al 16-17 dicembre,
ante
versamento dei 20 milioni, potevano azzerare - immaginavo io,
probabilmente sbagliando - le aperture di credito...
(interruzione di un Consigliere, fuori microfono)
...il ragionamento che feci all'epoca era: bene, c'è stato un
allineamento per quanto riguarda gli interessi di tutto il
pregresso, chiamiamolo così, tant'è vero che nella delibera avete
riallineato tutti gli interessi, quindi oneri finanziari abbattuti
in maniera secca sul 2016, tant'è vero che si passa da 4 milioni e
qualcosa a 700 mila euro, ottimo, ma, dall'altra, immaginavo che la
risposta di oggi dell'Assessore sarebbe stata - e ci sarebbe
piaciuto -: nessuna apertura di credito, se non quei 500 mila euro.
Si sfonda mensilmente, è normale, le aperture di credito servono
anche a quello, ma c'è solo un delta di 10 milioni di euro e gli
altri 10 probabilmente la Casa da gioco li ha utilizzati immagino
per altro. C'è quindi una variabile di secondo grado, un'incognita
di secondo grado che non c'è di cosa la Casa da gioco ha fatto
degli altri 10 milioni, perché all'incirca il versamento che è
stato effettuato a fine anno 2015 ha fatto calare da 17 a 7 le
aperture di credito e gli altri 10 sono andati a coprire
probabilmente o altre spese, o altre cose che la Casa da gioco
doveva onorare.
Siamo soddisfatti per il fatto che avete finanziariamente
abbattuto gli oneri finanziari per il 2016, io penso che
l'obiettivo principale fosse quello, dall'altra siamo preoccupati
dal fatto che probabilmente la Casa da gioco 10 milioni su 20 li ha
utilizzati probabilmente per onorare altre cose che non sono quelle
da voi illustrate in quest'aula, dove ci avevate detto: "ferma la
müla un attimo (traduzione letterale dal dialetto piemontese:
"ferma un attimo tutto"), ma i 20 milioni vanno per abbattere le
aperture di credito", invece non è andata così. Comunque torneremo
su questo dossier. Dovevo fare probabilmente anche la seconda
domanda, la immaginavo superflua, invece bisogna sempre scrivere
tutto e fare anche la seconda domanda. Pensavamo, Assessore, che
affrontasse nel suo insieme la situazione, invece non è così.
Comunque 10 milioni di euro sono state aperture di credito, gli
altri 10 ad oggi non è dato sapere cosa il Signor Sommo e il Signor
Scordato ne hanno fatto, per adesso, ma cercheremo di avere qualche
informazione in più.
Per quanto riguarda il
trend
della situazione, dai dati
che abbiamo, è una situazione più o meno stabile. Indubbiamente non
dà ancora grandi soddisfazioni per un 2016 non fortunato, ma che
riequilibra un attimo la cassaforte. L'unico riequilibrio vero è
quello degli oneri finanziari, che sono stati abbattuti con la
delibera del 10 dicembre 2015.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK