Consiglio Regionale della Valle d'Aosta - Oggetto del Consiglio n. 526 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 526 del 22 aprile 2021 - Resoconto
OGGETTO N. 526/XVI - Interpellanza: "Azioni finalizzate al
rilancio della filiera del legno in Valle d'Aosta".
Sammaritani (Presidente) -
Passiamo alla trattazione
dell'interpellanza al punto 39 dell'ordine del giorno. Per
l'esposizione ha chiesto la parola il consigliere Lavy, ne ha
facoltà.
Lavy (LEGA VDA) -
Rimaniamo in tema, anche se ampliamo un
pochino il discorso. Negli anni scorsi era stato abbozzato proprio
il discorso del rilancio della filiera del legno, che comunque è
una filiera assolutamente importante in Valle d'Aosta che è la
patria dell'artigianato e non solamente. Questa interpellanza
serviva un pochino per capire a che punto si sia con questo
rilancio, perché so che era stato commissionato uno studio che
comunque è costato qualche decina di migliaia di euro e che quindi
doveva essere come una sorta di requisito, per poi instaurare
qualcosa di concreto per rilanciare effettivamente, soprattutto poi
tirando dentro anche i privati e la filiera del legno. Un tema che
è assolutamente urgente, perché comunque a livello internazionale
stanno capitando certi meccanismi e certe logiche che purtroppo
vanno a discapito della Regione Valle d'Aosta e diciamo degli
imprenditori valdostani, proprio perché una buona parte del legno
che arriva qui in valle viene essenzialmente dall'Austria e dal sud
della Germania; solamente che, con le nuove politiche
green
,
green new deal
di Biden negli Stati Uniti e anche le
politiche del Canada, interi stock di legno austriaco e anche
tedesco sono stati bloccati dagli Stati Uniti e dal Canada. Ora non
mi si chieda il motivo per cui per le politiche green gli Stati
Uniti e il Canada abbiano bisogno del legno austriaco: alla faccia
del green! Però questo è un dato di fatto, che in caso potrebbe
però servire per rilanciare anche la filiera del legno in maniera
molto più concreta, perché so benissimo che erano iniziati dei
tavoli di lavoro tirando dentro anche privati, proprio in ottica di
rilancio di questa filiera, però a quanto so nulla di concreto è
stato ancora fatto.
Ecco perché, sfruttando anche questo problema che ha portato
sicuramente a un aumento di prezzi del legno a livello
internazionale, si può portare a rilanciare una vera e propria
filiera per curare i boschi, come è già stato detto in parte
precedentemente, che sono spesso lasciati a sé stessi. Vediamo
fenomeni di incendi che sono difficilmente arrestabili, proprio a
causa del fatto che i boschi non sono curati, sono abbandonati a sé
stessi. Ecco che quindi queste caratteristiche a livello
internazionale potrebbero servire per rilanciare la filiera del
legno in maniera molto concreta. Quindi le chiedo, Assessore, a che
punto siamo con il rilancio, perché oltre agli studi e a
elucubrazioni mentali serve anche qualcosa di concreto.
Presidente -
Per la risposta la parola all'assessore
Sapinet, ne ha facoltà.
Sapinet (UV) -
Grazie collega Lavy per questa iniziativa.
Partiamo un po' dall'iniziativa precedente, laddove un rilancio è
già in corso, ne parlavamo prima, un rilancio dei cantieri
forestali avviato nella scorsa legislatura. Ritorno un po' su
quelle cifre: sono 12 milioni di euro per i cantieri più 2 milioni
di euro per lavori esternalizzati ad aziende, quindi non è che non
sappiamo dove andiamo. Le risorse le abbiamo messe, sono risorse
superiori a quelle dello scorso anno e poi ovviamente sarà il tempo
a dirci se riusciremo a incrementare ulteriormente. Questo per
quanto riguarda quindi i cantieri forestali.
Poi un parallelismo importante, secondo me, tra sentieristica e
sistema boschivo. Anche lì, sulla filiera del legno e sul sistema
boschivo dobbiamo avviare, dobbiamo partire, ci sarà l'esito di uno
studio. Parallelamente invece sul discorso della sentieristica non
è corretto dire che i sentieri non sono puliti o i sentieri non
sono mantenuti. Con i cantieri forestali la Regione e l'Assessorato
vanno a fare degli interventi puntuali di manutenzione
straordinaria. Per la manutenzione ordinaria si cerca di sostenere
gli enti locali con iniziative: ad esempio, in molti comuni,
tramite anche delle apposite leggi sulla montagna, si riesce a
effettuare la manutenzione ordinaria della sentieristica riservando
questi interventi alle aziende agricole, quindi un binomio
importante.
Corretto è invece porre l'accento sul rilancio della filiera del
legno. Io vengo da quel mondo e quindi sono particolarmente
contento di questa iniziativa. È una tematica che abbiamo già
discusso precedentemente con alcuni colleghi sia di minoranza che
di maggioranza, una tematica che ci vedrà impegnati nelle prossime
settimane anche in tutta una serie di
tour
di confronto con
le aziende, confronti che sono già stati fatti anche
precedentemente.
La filiera foresta legno nella nostra regione presenta
sicuramente delle criticità, ma anche una certa potenzialità.
Possiamo dire che a tale proposito, facendo una considerazione
circa i lavoratori del settore, quindi nello specifico le segherie,
siamo passati da 36 segherie presenti in regione nel 1991 alle 31
del 1998 e, ahimè, oggi abbiamo solamente 11 aziende che lavorano
in questo settore; sicuramente sono più organizzate e strutturate
che in passato, ma ahimè questi sono i numeri che ci vengono
trasmessi dalla Camera di commercio. Per l'attività di taglio
piante, invece, sono una ventina e con parte di queste aziende si è
recentemente svolto un incontro per verificare le problematiche e
le prospettive del settore. Sono dati decisamente contenuti
rispetto alle potenzialità dei nostri boschi, tenuto conto inoltre
che la maggior parte degli interventi selvicolturali sono
realizzati dall'Amministrazione regionale e solo una minima parte
del materiale lavorato dalle segherie proviene dai boschi
valdostani.
Un primo segnale si è voluto darlo recentemente con la legge
omnibus, formalizzando l'albo regionale delle imprese forestali,
nel rispetto del decreto del Ministero del 29 aprile 2020. È senza
dubbio necessario continuare a lavorare per valorizzare la risorsa
forestale, non solo per i risvolti dal punto di vista
socioeconomico con la valorizzazione della funzione produttiva
delle foreste, ma anche sotto il profilo paesaggistico e
ambientale, come giustamente ricordava. Le proprietà private
rappresentano circa il 60 percento delle superfici a foreste e
dobbiamo inoltre ricordare che la forte frammentazione della
proprietà fondiaria valdostana è certamente un limite al
mantenimento dei boschi e allo sviluppo del settore.
Sulla base di questi presupposti, come giustamente ricordava, è
stato affidato all'Istituto per le piante da legno per l'ambiente,
quindi IPLA, un servizio di valutazione delle filiere forestali dei
boschi della Valle d'Aosta, con l'obiettivo principale di formulare
gli scenari di uso sostenibile delle risorse forestali regionali,
in particolare attraverso la valutazione e la promozione della
filiera del legno locale. Il lavoro dell'IPLA ha riguardato e sta
riguardando l'aggiornamento dei dati disponibili relativamente alle
carte tematiche forestali, la viabilità forestale, le categorie, i
tipi di foreste, la massa legnosa, gli incrementi dei popolamenti
forestali, eccetera. Questo studio è attualmente ancora in atto,
non è ancora concluso, è in fase di ultimazione. Le attività di
validazione dei risultati della relazione finale del lavoro
dell'IPLA, pertanto, non sono ancora disponibili e non è, ahimè, a
oggi possibile ancora entrare nel dettaglio dell'elaborato
consegnato. Tuttavia, non appena completata l'attività di verifica
sarà nostra cura comunicare i risultati del lavoro, anche
attraverso la sua presentazione alla Commissione consiliare
competente.
Al fine di individuare le azioni e i programmi operativi
necessari per poter raggiungere gli obiettivi prefissati di
valorizzazione delle risorse forestali e della filiera legno in
Valle d'Aosta, sarà comunque necessario approfondire l'analisi di
contesto con una ulteriore raccolta di informazioni, in particolare
riguardante un'indagine sulle imprese forestali, che come dicevo è
in atto, in prima e seconda trasformazione, indagine di mercato
prodotti legnosi e analisi dei servizi ecosistemici svolti dai
boschi valdostani.
In tale attività da porre in essere dovrà in ogni caso essere
programmato il recepimento del decreto legislativo 34 del 2018,
testo unico delle foreste e delle filiere forestali, considerata la
competenza primaria della nostra Regione in materia di foreste. Il
TUF, testo unico delle foreste e filiere forestali, che costituisce
legge di indirizzo e coordinamento, ha finalità che per lo più
coincidono con quelle alla base del lavoro finora svolto. È
pertanto nostro proposito costituire quanto prima un tavolo di
lavoro - questa volontà di formare tale tavolo di lavoro è già
emersa nelle prime riunioni che abbiamo fatto circa un mese fa con
le aziende del settore - formato ovviamente dalle strutture
regionali, con un coinvolgimento degli enti locali, e dalle
associazioni di categoria, per elaborare un testo di disegno di
legge di recepimento dei principali dettati del TUF.
È ovvio che questa è tutta la volontà, ma poi ai principi e ai
buoni propositi devono seguire delle azioni concrete. Quindi sarà
importante riuscire a dirottare delle risorse, se possibile già dal
2021, proprio per dare concretezza e dare seguito a questa
azione.
Contemporaneamente alla stesura del disegno di legge e una volta
completata l'analisi di contesto sopra evidenziato, si potrà
anticipare l'elaborazione del Piano forestale di indirizzo
territoriale, finalizzato all'individuazione, al mantenimento e
alla valorizzazione delle risorse silvopastorali e al coordinamento
delle attività necessarie alla loro tutela e gestione, nonché al
coordinamento degli strumenti di pianificazione forestale di
dettaglio.
Presidente -
Ha chiesto la parola per la replica il
consigliere Lavy, ne ha facoltà.
Lavy (LEGA VDA) -
Grazie Assessore. Lo ha detto lei: di
concreto praticamente non c'è nulla, se non i tavoli di lavoro che
in parte devono ancora partire. Quindi mi chiedo comunque, anche
per quanto riguarda gli esiti dello studio che è stato
commissionato, affidato il 14 novembre 2019: dopo un anno e sei
mesi siamo ancora qui ad aspettare i risultati. Io pretenderei da
lei che chiamasse questa agenzia e dicesse: "io il primo di giugno
voglio avere sul mio tavolo i risultati dello studio", perché non è
possibile che in un anno e sei mesi non ci siano ancora i risultati
di uno studio, non credo assolutamente ammissibile una cosa del
genere.
Poi, benissimo che la Regione stia facendo qualcosa per quanto
riguarda i cantieri forestali, ma bisogna capire i ruoli. La
Regione non deve immischiarsi, credo, troppo nelle questioni che
potrebbero essere lasciate benissimo ai privati, perché sappiamo
molto bene come funziona poi con la Regione di mezzo. È giusto che
siano i privati a occuparsi di certe questioni ed è giusto che
siano i privati a occuparsi anche della filiera del legno. La
Regione fa da regia, assolutamente, sono totalmente d'accordo, con
i cantieri forestali e creando tavoli di lavoro, però devono essere
i privati a muoversi, perché se non si sviluppa, se non si sostiene
l'imprenditoria privata, è ovvio che il
trend
di distruzione
del tessuto delle segherie valdostane continuerà, se non si lascia
che queste segherie possano lavorare, per il semplice fatto che
loro devono rivolgersi all'estero per cercare il legno, perché qui
non c'è spazio per prenderlo. Sicuramente ci sono altri problemi,
la parcellizzazione, non entriamo nel merito, ma qui è proprio una
questione di logica. Se non si lascia il privato lavorare, se non
si lasciano le segherie lavorare, è ovvio che non si può pretendere
che queste continuino a vivere.
Quindi non sono soddisfatto della risposta, semplicemente perché
non c'è nulla di nuovo, non c'è praticamente nulla di nuovo
rispetto a ciò che era già stato detto in passato. Poi nella prima
parte della sua risposta lei ha risposto alla replica della
consigliera Spelgatti e sinceramente non è che mi interessasse più
di tanto.
Io la invito, Assessore, a farsi valere in maniera maggiore
rispetto a ciò che è stato fatto finora, battendo anche i pugni sul
tavolo, perché è un'emergenza: il prezzo del legno sta aumentando e
non possiamo aspettare che crolli tutto, come sta già
succedendo.
Presidente -
L'assessore Sapinet ha chiesto la parola per
una breve replica, ne ha facoltà.
Sapinet (UV) -
Per una breve precisazione. È ovvio che le
risorse che vengono impegnate per quel che riguarda la filiera
legno vanno proprio a sostegno e per creare delle opportunità per
le aziende. Non è volontà della Regione inserirsi in un mercato che
non le appartiene. Quindi risorse che dovranno essere impegnate
proprio a supporto e sostegno delle imprese.
Presidente -
Consigliere Planaz sempre in replica per il
tempo restante.
Planaz (LEGA VDA) -
Visto che abbiamo avanzato un breve
tempo vorrei giusto fare una piccola integrazione, se posso.
Assessore mi scusi se mi permetto di farle una piccola
considerazione. Nella sua illustrazione ha parlato dei 12 milioni
dei forestali, a me va benissimo, però l'interpellanza che ha fatto
il collega Lavy forse era più indirizzata per andare ad attivare
una filiera del legno. Io non è che voglio insegnarle il mestiere,
però se lei mi parla della scorsa legislatura, che si erano già
messe in atto delle campagne sull'attivazione alla filiera e
quant'altro, secondo me lei dovrebbe avere un'idea politica sua di
cosa vuole portare avanti. Perché - faccio l'esempio del tavolo
tecnico del latte - sulla filiera del legno andiamo sempre a
parlare delle stesse cose e poi non mettiamo niente, non apriamo
niente, perché dobbiamo, faremo, poi, forse; non suona proprio
bene!
I 12 milioni di euro vanno benissimo, perché sono soldi che
investiamo per mantenere il territorio, ma se oltre a questi soldi
noi andiamo ad attivare una filiera del legno e anche di chi ci
lavora, possiamo trarre delle risorse in più dalla vendita del
legno, sia per la vendita per il riscaldamento, ma anche per legno
da lavoro, perché se dobbiamo attivare degli studi bisogna capire
la tipologia del legno che abbiamo nella nostra regione e poi
andare a cercare in quale mercato dobbiamo collocarci. In questo
modo possiamo dire che attiviamo una filiera del legno, possiamo
avere delle risorse in più da investire, sia a livello regionale ma
anche a livello privato, perché sicuramente tutte le attività che
lavorano privatamente in questo settore non sono da escludere,
perché penso che siano importantissime come tutte le altre. Però
bisogna avere una linea, bisogna capire cosa vogliamo fare di
questo legno, che legno abbiamo da vendere e capire se c'è una
collocazione sul mercato. Perché è inutile che continuiamo ad
attivare dei tavoli tecnici e poi non abbiamo nessuna risposta.
Solo questo volevo precisare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK