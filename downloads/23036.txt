Consiglio Regionale della Valle d'Aosta - Oggetto del Consiglio n. 2337 del 20 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2337 del 20 dicembre 2006 - Resoconto
OGGETTO N. 2337/XII - Stato dell'inquinamento dell'aria
nell'area urbana attigua alla città di Aosta
(Interrogazione).
Interrogazione
Ricordato che la Plaine d'Aoste e in particolare l'area
urbana di Aosta e le aree più strettamente adiacenti all'asse
viario principale di Saint-Christophe sono le aree più inquinate, a
livello dell'aria, di tutta la nostra regione sulla base dei dati
pubblicati dall'ARPA;
Considerato che in tale area è posto il grande impianto
siderurgico della Cogne Acciai Speciali S.p.A. che presenta alcune
criticità in termini di inquinamento, per quanto riguarda l'aria e
l'acqua, sia per le attività produttive in essere sia per
l'indotto, sia infine per alcuni stoccaggi, in particolare di
materiale radioattivo;
Evidenziata la necessità di verificare che la sovrapposizione
delle diverse fonti di inquinamento nella stessa area non provochi
ulteriori danni alla salute della popolazione e comunque,
evidenziata la necessità di mantenere una motivata attenzione a
questo potenziale pericolo;
i sottoscritti Consiglieri regionali
Interrogano
l'Assessore competente per conoscere:
1) quali monitoraggi siano in essere per il controllo degli
inquinanti dell'aria e dell'acqua in tale attività produttiva, e
con quali risultati in particolare nel reparto decapaggio;
2) quali risultati abbia dato l'approfondimento d'indagine
annunciato dall'ARPA nel 2005 riguardo all'anomala concentrazione
di PM10 rilevate al quartiere Dora nel corso di quell'anno;
3) se vi siano potenziali pericolose sinergie tra le fonti di
inquinamento, dirette o indirette, dello stabilimento Cas di Aosta
e la già precaria situazione di inquinamento dell'area in cui
insiste;
4) se esistano possibili sostanze inquinanti tipiche di uno
stabilimento come la CAS che non siano ancora state oggetto di
indagine da parte dell'ARPA.
F.to Sandri - Fontana Carmela
Presidente
- La parola all'Assessore al territorio,
ambiente e opere pubbliche, Cerise.
Cerise (UV) -
Devo precisare, in via preliminare, che lo
stabilimento siderurgico "Cogne Acciai Speciali" di Aosta
rappresenta, per quanto riguarda le emissioni in atmosfera, una
realtà complessa, fortemente condizionata dalle diverse attività
svolte che indubbiamente possono così provocare emissioni
qualitativamente molto differenti da un reparto di lavorazione
all'altro.
Voglio ricordare che i punti di emissione sono numerosi: sono
80. Per tutti i punti autorizzati sono prescritti degli
autocontrolli periodici, aventi come scopo quello di una verifica
constante della qualità delle emissioni e del rispetto dei limiti
prescritti con le autorizzazioni stesse. Tutti i risultati degli
autocontrolli sono notificati, oltreché alla Regione, anche
all'ARPA e al Comune di Aosta. La Regione richiede poi all'ARPA la
valutazione tecnica sui risultati delle analisi effettuate.
Per tutti i punti di emissione significativi è stata
predisposta, nell'agosto del 2003, in accordo fra l'ARPA della
Valle d'Aosta e la Società "Cogne Acciai Speciali S.p.a.", una
serie di protocolli finalizzati ad individuare, per ogni processo
produttivo, le fasi più gravose dal punto di vista dell'emissione
di inquinanti in atmosfera; in tal modo è consentita una
pianificazione delle tempistiche di campionamento a camino, e viene
assicurata la rappresentatività ai fini della valutazione
dell'emissione in occasione degli autocontrolli periodici. I
protocolli fissano, altresì, le cadenze minime di analisi per
ciascun punto. Le modalità di effettuazione dei controlli in
relazione al ciclo produttivo sono state validate nell'ambito delle
attività del tavolo di lavoro CAS-Amministrazione regionale-ARPA,
al fine di garantire la rappresentatività delle misure. A seguito
della sottoscrizione di tali protocolli la Società "Cogne Acciai
Speciali" è tenuta, inoltre, a comunicare preventivamente all'ARPA
le date di effettuazione delle analisi, al fine di consentire ai
tecnici dell'agenzia di presenziare e di verificare la correttezza
delle procedure di campionamento adottate, procedure che risultano
fortemente condizionanti sui risultati delle analisi stesse.
Fatta questa precisazione veniamo alla risposta per quanto
riguarda il primo punto, vale a dire:
"quali monitoraggi siano
in essere per il controllo degli inquinanti dell'aria e dell'acqua
in tale attività produttiva, e con quali risultati in particolare
nel reparto decapaggio".
Il controllo dell'inquinamento
dell'aria, le procedure di autocontrollo previste dalla normativa
sono state definite nel 2003 nell'ambito del Tavolo di Lavoro
Regione-ARPA-CAS istituito per la valutazione delle problematiche
ambientali connesse all'attività dello stabilimento. Per quanto
riguarda i cicli produttivi di più recente realizzazione, la
situazione può essere così rappresentata. Per quanto riguarda
l'impianto "Decafast", questo è in possesso di autorizzazione alle
emissioni dal 2002. Gli autocontrolli sono effettuati dalla "CAS"
con periodicità annuale, l'ultimo si è svolto nel corrente mese di
novembre, ed è stato realizzato in contraddittorio con l'ARPA. Nel
corso dell'ultimo controllo è stato utilizzato dall'ARPA un sistema
di misura in continuo delle concentrazioni di acido fluoridrico e i
risultati sono ampiamente inferiori al valore limite autorizzato.
Le analisi sui campioni prelevati, secondo il metodo tradizionale,
sono in corso di effettuazione. Il nuovo impianto di sodatura
riducente, in sostituzione del vecchio processo di sodatura
ossidante, è stato autorizzato in via sperimentale, per verificare
l'effettiva efficacia di tale processo per la riduzione delle
emissioni di cromo esavalente. Anche su questo impianto sono stati
effettuati nel periodo luglio-settembre controlli ARPA in duplicato
rispetto ai controlli "CAS". Nei bagni di decapaggio il cromo
esavalente appare presente al limite della rilevabilità
strumentale, confermando un netto abbattimento della formazione di
questo inquinante. Per quanto riguarda il controllo delle acque di
scarico, esiste un impianto di depurazione finale che tratta i
reflui dell'intero stabilimento. Esiste poi un secondo impianto di
depurazione al servizio del nuovo reparto "Decafast", i cui reflui
trattati sono interamente convogliati all'impianto di depurazione
finale. L'impianto di depurazione finale è in possesso di
autorizzazione allo scarico in Dora, che prevede autocontrolli
mensili, regolarmente effettuati. Le concentrazioni rilevate
risultano inferiori ai limiti imposti dall'autorizzazione che sono
coincidenti con i limiti normativi.
Per quanto riguarda la seconda domanda:
"quali risultati
abbia dato l'approfondimento di indagine annunciato dall'ARPA nel
2005 riguardo all'anomala concentrazione di PM10 rilevata al
quartiere Dora nel corso di quell'anno"
, il monitoraggio in
continuo del particolato PM10 condotto al Quartiere Dora nell'anno
2006 indica valori di concentrazione media annuale
(gennaio-novembre 2006) leggermente superiori a quelli rilevati in
Piazza Plouves, ed inferiori al limite annuale di 40
µg/m
3
(la variazione è minimale perché siamo a 31,5
µg/m3 al Quartiere Dora, rispetto a 31,3 µg/m3 a Plouves).
Tuttavia, il numero di giorni con superamento del valore limite
giornaliero di 50 µg/m3 è maggiore a Dora che a Plouves (49
superamenti ad oggi a Dora, contro i 38 di Plouves, in entrambi i
casi eccedenti rispetto al superamento consentito). È importante
precisare che sebbene il Quartiere Dora, più di altre zone della
città, è soggetto agli impatti delle emissioni "CAS", non bisogna
dimenticare che la stessa zona è soggetta anche agli impatti del
traffico delle vie di transito in ingresso e in uscita verso est
della città di Aosta. Fatto che non risente Plouves, dove ci sono
giorni della settimana in cui il traffico è piuttosto ridotto;
quindi oltre - e più - che una valutazione complessiva di
concentrazione di polveri, è importante la caratterizzazione della
composizione delle polveri medesime. La riduzione delle
concentrazioni di polveri fini è uno degli obiettivi del Piano di
risanamento, miglioramento e mantenimento della qualità dell'aria
che dovrà essere raggiunto con l'attuazione delle azioni ivi
previste. Nella seduta del 17 novembre questo piano è stato
approvato dalla Giunta regionale per essere sottoposto all'esame di
questo Consiglio.
Per quanto riguarda la terza domanda, le emissioni
dell'acciaieria "CAS" contribuiscono, evidentemente, al carico
emissivo globale che determina i livelli di concentrazione nella
zona circostante. Il contributo del polo industriale nel solo
Quartiere Dora è pari al 50% nell'emissivo globale della zona,
mentre in Piazza Plouves arriva al 23%. Per quanto riguarda le
acque, rammento che l'ARPA era stata incaricata dalla Regione per
la caratterizzazione idrogeologica degli acquiferi di alcuni
settori di fondo valle. Nel febbraio 2006 l'ARPA, in relazione
all'esito della suddetta campagna di monitoraggio, ha rilevato
l'esistenza di situazioni di inquinamento localizzato nell'area ex
"Cogne" ed in alcune aree limitrofe site nella Piano di Aosta. Su
tali temi sono in corso indagini mirate di approfondimento sulle
dinamiche di diffusione dei contaminanti, espressamente
commissionate dall'Amministrazione regionale al Politecnico di
Milano. A scala dell'intera Piana di Aosta, è in corso un'indagine
triennale commissionata dall'Amministrazione regionale all'ARPA
Valle d'Aosta, in collaborazione con il Politecnico di Torino, per
la caratterizzazione dell'intera falda.
Per il quarto punto, l'ARPA, con specifico riferimento alle
emissioni dello stabilimento "CAS", è attiva nel monitoraggio di
tutti gli inquinanti previsti dalla normativa sulla qualità
dell'aria, anche attraverso una stazione fissa di misura
appositamente installata al Quartiere Dora. Sono in corso una serie
di attività di misurazioni di specifiche sostanze connesse con le
attività industriali presenti nell'area, quali la mappatura delle
concentrazioni di acido fluoridrico. La prima campagna è stata
effettuata nel periodo maggio 2005-giugno 2006, indicando valori
più elevati in diretta prossimità della fonte emissiva - camini del
decapaggio - e un rapido decremento allontanandosi da essa. Una
ripetizione della campagna è in programma nel 2007. Sono previste
altre campagne mirate con l'utilizzo di deposimetri. Questi metodi
di indagine non sono abituali nelle procedure di monitoraggio della
qualità dell'aria e sono stati attivati appositamente, al fine di
una caratterizzazione completa e di un monitoraggio continuo degli
impatti connessi alla presenza dello stabilimento siderurgico e dei
livelli di fondo ambientale dovuti alla presenza di tutte le
sorgenti di emissione. È in atto un tavolo permanente di confronto
con la società per vedere di rimuovere tutte le situazioni di
criticità.
Presidente
- La parola al Consigliere Sandri.
Sandri (GV-DS-PSE)
- Non so se esista il numero legale,
lascio a lei "la bisogna" di verificare, comunque ringrazio
l'Assessore per la risposta talmente ampia di cui chiedo, se può,
la copia da cui emergono alcuni dati significativi. Prima però di
questi dati significativi, devo dire che in questo momento
rappresento non solo il nostro gruppo, ma anche "La Margherita",
"Democrazia-Libertà", in quanto è stato il movimento politico della
"Margherita" che mi ha sottoposto questo problema e io me ne sono
fatto interprete in questo Consiglio.
Ci sono 2 dati importanti che emergono. Il primo è che, oltre
all'acido fluoridrico, sostanza particolarmente pericolosa, l'altro
elemento determinante in questa situazione è il cromo esavalente;
ricordo che c'è stato un bellissimo film americano su un
inquinamento da cromo esavalente, che è riferito ad una drammatica
quanto assolutamente reale situazione. Il secondo è che sulla città
di Aosta, per un 50%, per quanto riguarda il Quartiere Dora, e un
23%, per quanto riguarda il centro storico, subiscono un impatto da
parte delle emissioni della "CAS". Questo è un dato importante, che
deve essere continuamente monitorato; a questo proposito mi sembra
che l'ARPA stia facendo un buon lavoro e che l'Amministrazione
regionale stia seguendo il tutto con attenzione, quindi mi auguro
che si continui con queste campagne di monitoraggio, unico modo per
prevenire l'insorgenza di fatti pericolosi.
Rimane però di fondo un elemento negativo: ancora oggi, sulla
pagina de "La Stampa", di cui ringraziamo i giornalisti perché
hanno istituito questa bellissima pagina, possiamo verificare come
sia uno dei 49 giorni in cui le PM10 sono superiori alla media
consentita. Oggi c'è anche l'anidride nitrosa che è ai limiti della
norma; da questo punto di vista è evidente che dobbiamo fare
interventi su 2 settori: il primo è il problema del traffico perché
le zone di cui stiamo parlando sono anche inquinate dal traffico,
quindi significa investire in infrastrutture ferroviarie, nel
sistema di trasporto pubblico o collettivo, su tutta una serie di
cose su cui mi sembra che stiamo "battendo la fiacca"; per secondo,
è una cosa che dal 1° luglio 2007 dovremo fare per forza: la
valutazione energetica degli edifici, e bisognerà, lì, fare una
grande campagna, cominciare a mettere da parte importanti risorse
per consentire a tutti i condomini della Valle d'Aosta di mettersi
in regola, perché non si può più andare avanti con nafta cosiddetta
"leggera", ma che è fortemente inquinante, con gasolio e altre cose
del genere, e che dall'altra parte non si vedano contributi come
antidispersione di calore piuttosto che pannelli solari, ad
acqua... C'è da fare, dal punto di vista dell'aria, una grande
attività; ho visto che è stato depositato il piano della qualità
dell'aria, quindi ne riparleremo, ma credo sia una sfida che
riguarda tutti e soprattutto le future generazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK