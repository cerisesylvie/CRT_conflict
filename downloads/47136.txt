Consiglio Regionale della Valle d'Aosta - Oggetto del Consiglio n. 3439 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3439 del 21 marzo 2024 - Resoconto
OGGETTO N. 3439/XVI - Interpellanza: "Risoluzione delle
criticità relative alla gestione della struttura residenziale di
Variney".
Bertin (Presidente) -
Punto n. 34. Consigliera Erika
Guichardaz ne ha facoltà.
Guichardaz E. (PCP) -
Torniamo sulla struttura di Variney
con delle domande più puntuali, visto che riguardo alle domande più
generiche dell'altro giorno non ci è stata data risposta. Sono
quattro gli approfondimenti che chiediamo: sui titoli degli
infermieri, sui minutaggi dell'infermiere sui pazienti di UAP,
sugli incontri con i sindacati e sull'incarico del direttore della
struttura di Variney.
La risposta del 22 febbraio dell'Assessore alla nostra
interpellanza - che chiedeva del riconoscimento delle qualifiche
professionali degli infermieri che beneficiano di deroga, se era
stata verificata - era stata un po' vaga, quindi in maniera
puntuale noi chiediamo il procedimento amministrativo seguito
dall'Azienda USL e dalla Regione, che ha portato al rilascio del
riconoscimento dei titoli o delle certificazioni degli infermieri
che hanno prestato servizio presso la struttura di Variney, o che
lo prestano attualmente, e che hanno usufruito della deroga.
Sempre rispetto invece alla questione dei minutaggi, nel
Consiglio del 22 febbraio, rispetto ai minuti per paziente UAP, ci
era stato detto che i minuti erano aumentati a 144 e quindi che il
minutaggio erogato risulta essere superiore ai 107 minuti
giornalieri a paziente previsti nella delibera del 2007.
Una nota però che abbiamo riportato nelle premesse
dell'interpellanza - proprio rispetto all'integrazione dell'appalto
delle UAP che, ricordiamo, non era stato previsto subito
nell'appalto ma è poi stato previsto in un secondo tempo e
l'incremento è legato solo al quinto d'obbligo - ci diceva che
invece i minuti di infermiere su un paziente di UAP erano 72.
Noi chiediamo se sono 72, 107 o 144. Vorremmo capirlo in maniera
puntuale, perché rispetto alla nota riportata e a quell'incremento
del quinto, quindi di 810 mila euro, la risposta puntuale
dell'Assessorato erano 72 minuti di infermiere per paziente di UAP,
e preciso, sul paziente di UAP, non che l'infermiere sia un po'
sull'UAP o sul paziente di RSA, quello che noi chiediamo è sul
paziente di UAP.
Abbiamo poi letto il verbale dell'incontro del 26 gennaio -
poiché era arrivato nel momento della discussione non avevamo
potuto leggerlo nella replica dello scorso Consiglio - e in questo
risulta assente la Cooperativa Quadrifoglio che invece era stata
richiesta dai sindacati e dal direttore della struttura; dal
verbale che noi abbiamo letto - poi sappiamo che non era il
definitivo, però non abbiamo più ricevuto un definitivo, quindi
forse è ancora in fase di approvazione - rispetto a questo non
abbiamo ritrovato nessuna delle risposte alle domande che ponevano
in maniera puntuale i sindacati.
Chiediamo quindi se vi sia stato un successivo incontro con la
cooperativa interessata e con il direttore di struttura per dare
seguito alle criticità espresse dai sindacati, in particolare si
evidenzia che in dieci mesi sono cambiati cinque coordinatori, non
so se uno può immaginare cosa voglia dire: vuol dire che ogni due
mesi tu ti confronti con un coordinatore diverso, e i coordinatori
hanno un ruolo particolarmente importante in queste strutture.
Dopodiché, i sindacati segnalavano anche problemi sui contratti
di lavoro e problemi rispetto ai minutaggi, quindi con questa
domanda noi chiediamo se quelle risposte siano state date e se ci
sia stato quell'incontro.
Infine, rispetto alla direzione della struttura, ci è stato
detto che la scelta operata dall'azienda era quella di mantenere al
proprio interno la direzione sanitaria della struttura di Variney,
stante proprio la fragilità degli utenti e che questo dimostrava
un'alta attenzione da parte dell'azienda.
Le domande poste da parte dei sindacati non hanno trovato, come
dicevo, risposta anche rispetto a questo punto.
Poi citiamo le dichiarazioni d'incompatibilità che troviamo sul
sito dell'azienda, in particolare quella del 29 marzo riferita
all'incarico n. 195, dove non viene menzionato un incarico su una
struttura pubblica.
Visto il cumulo di incarichi del direttore della struttura e lo
svolgimento dell'incarico a Variney, a noi risulta in regime di
LPA, di libera professione - non dell'azienda, però su questo
magari lei potrà dirci meglio, perché ha detto invece più volte che
era dell'azienda - quello che noi chiediamo è se rispetto a questo
ci sono possibili incompatibilità o inopportunità, e se, proprio
alla luce del fatto che cambino coordinatori alla velocità della
luce, si pensi comunque di dare forse quest'incarico a una persona
meno gravata di un carico di lavoro, come l'attuale direttore di
struttura, proprio perché sarebbe importante che in quella
struttura ci fosse una continuità forte e soprattutto un impegno
maggiore anche rispetto a tutti gli incarichi a cui il direttore di
struttura, purtroppo, in questo momento deve rispondere.
Presidente -
Assessore Marzi ne ha facoltà.
Marzi (SA) -
Domanda n. 1 "Il procedimento
amministrativo, seguito dall'Azienda USL e dalla Regione che ha
portato al rilascio del riconoscimento dei titoli delle
certificazioni degli infermieri che hanno prestato o prestano
servizio presso la struttura di Variney": spieghiamo, come
richiesto, il procedimento amministrativo seguito dall'Azienda USL
in relazione alle norme vigenti sul tema:
1) il direttore dell'esecuzione del contratto ha verificato che
sussistono tutti i requisiti previsti dal capitolato in merito ai
titoli necessari per gli operatori OSS, infermieri riabilitatori,
ai fini dell'assegnazione alla struttura di Variney;
2) i sei infermieri attualmente operanti nella struttura, non
iscritti all'ordine professionale degli infermieri, ottemperano
alle disposizioni di deroga previsti dalle norme vigenti;
3) l'Azienda USL ha inoltre verificato che l'appaltatore del
servizio abbia rispettato le disposizioni della delibera 1530/2022,
in attuazione, a livello regionale, delle norme nazionali di
deroga. Le disposizioni di deroga trovano comunque origine nel
decreto legge emergenziale 18/2020, all'articolo 13, per esigenze
allora prettamente collegate all'emergenza sanitaria.
Successivamente l'articolo 6bis del decreto legge 105/2021 ha
introdotto nuove norme in materia che hanno superato le esigenze
prettamente emergenziali per considerare necessità contingenti
collegate più in generale alla grave carenza di personale di cui
parliamo in tutti i Consigli. Tale norma ha subìto diverse
modifiche nel tempo, l'ultima con il DL 34/2023. A oggi, in
ottemperanza alle disposizioni vigenti, non deve essere assunto
alcun provvedimento amministrativo per certificare i titoli
conseguiti all'estero, quindi il procedimento applicato
dall'Azienda USL è corretto.
Domanda n. 2: "Come sia stato aumentato il minutaggio riferito
alla presenza di personale infermieristico sui pazienti di UAP pari
a 72 minuti di assistenza al giorno/ospite e il relativo
costo".
Il minutaggio assistenziale per gli utenti dell'unità di
assistenza prolungata, cioè UAP, è stato adeguato sin dal momento
del trasferimento degli utenti della struttura J.B. Festaz con
specifico ampliamento del rapporto contrattuale con la cooperativa
aggiudicataria.
I minutaggi garantiti per utente, come abbiamo già avuto modo di
evidenziare in risposta a precedenti iniziative, come da lei
citato, non sono 72 al giorno a paziente, bensì 144, quindi il
doppio rispetto a quanto da lei riportato nell'iniziativa.
Per il nucleo dei dieci utenti di unità assistenziale
prolungata, è infatti presente un infermiere notturno dalle ore
06:30 alle ore 14:30, dalle ore 14:30 alle ore 22:30 e dalle ore
22:30 alle ore 06:30, pertanto i minutaggi giornalieri garantiti
sono 1.440, ovvero 144 per paziente, cioè 1.440 diviso 10, che
superano appunto i 107 previsti dalla delibera 2825/2007.
Precisiamo quindi che il requisito vigente prevede l'erogazione
di 107 minuti a paziente al giorno e non di 72 minuti a paziente al
giorno perché la delibera di Giunta di riferimento è appunto la
2825/2007 e non più la 2414/2006.
Venendo alla domanda n. 3, "Se vi sia stato un successivo
incontro con la cooperativa interessata e il direttore di
struttura": l'Azienda USL ha informato che gli incontri con la
cooperativa, così come quelli con il personale medico e
infermieristico, sono costanti nel tempo, in quanto anche diretti a
rendere un servizio sempre migliore.
L'Azienda riferisce inoltre che, a seguito delle riunioni con le
Organizzazioni sindacali, vi sono stati incontri e contatti
telefonici con il dirigente della cooperativa per affrontare i temi
discussi e per chiarire le questioni evidenziate.
La cooperativa si è già quindi impegnata a cercare di risolvere
le criticità segnalate, in particolare nel garantire una maggiore
continuità per quanto riguarda il coordinamento ove possibile.
Venendo alla domanda n. 4, "Se visto il cumulo degli incarichi
del direttore della struttura e lo svolgimento dell'incarico a
Variney in regime di LPA, è sua intenzione sollecitare l'Azienda
USL per valutare possibili incompatibilità o inopportunità": come
abbiamo già avuto modo di riferire in aula, in risposta a
precedente iniziativa sul tema relativo alla struttura di Variney,
considerata la particolare fragilità degli utenti, l'Azienda ha
scelto di mantenere la direzione sanitaria in capo alla medesima,
quindi una direzione pubblica. La soluzione attuale è provvisoria
in attesa della piena attuazione dell'atto aziendale, cioè l'atto
che riorganizza l'Azienda USL, che apporterà importanti novità
nell'organizzazione.
Il nuovo atto aziendale prevede infatti l'attivazione di due
nuove strutture complesse, o volgarmente detti primariati, la prima
dedicata alle funzioni tecniche amministrative, la seconda alla
residenzialità anziani.
A quest'ultima faranno carico le strutture residenziali e
semiresidenziali per anziani non autosufficienti a gestione
diretta.
Tale struttura svolgerà altresì funzioni di supporto, consulenza
e coordinamento sui temi sanitari clinici e igienico-sanitari per
le microcomunità per anziani del settore socio-assistenziale.
La struttura fungerà anche da interfaccia per le analoghe
strutture residenziali sanitarie o socio-sanitarie presenti sul
territorio valdostano.
A breve avranno avvio inoltre le procedure aziendali per
aggiornare la rotazione di personale da dedicare all'area
territoriale per l'attivazione delle nuove strutture
organizzative.
Nelle more del completamento delle suddette attività
riorganizzative, rimangono quindi attivi gli attuali incarichi.
Precisiamo che non risultano al momento incompatibilità di chi
oggi riveste provvisoriamente le richiamate funzioni.
A proposito della figura del direttore sanitario di Variney, è
bene ricordare che l'Azienda ha optato per una figura dirigenziale
di elevata esperienza.
Il direttore sanitario della struttura è infatti chiamato a
svolgere importanti compiti. In capo medico svolge la funzione di
guida, supervisore, coordinatore e garante all'interno della
struttura.
Il direttore sanitario di Variney è il dirigente medico più alto
in grado ed è responsabile del coordinamento del personale, del
corretto esercizio dell'attività sanitaria e della qualità delle
prestazioni erogate nella struttura stessa.
Il direttore sanitario non opera comunque in autonomia, ma è
supportato dalla collaborazione di figure mediche assegnate
dall'area territoriale dell'Azienda e da un coordinatore
infermieristico, tali figure mediche collaborano con il direttore
sanitario per garantire l'appropriatezza dei ricoveri,
predispongono tra l'altro i piani assistenziali individuali in
collaborazione con le équipe socio-sanitarie delle strutture,
facilitano il processo di dimissione dalla struttura nell'ambito
della rete territoriale anche verso strutture residenziali
socio-assistenziali (tramite quella che viene definita la
valutazione dell'unità di valutazione multidimensionale, UVMD) e
verso il domicilio con l'eventuale attivazione delle unità di
continuità assistenziale e del medico di medicina generale, come
previsto dalle norme.
Presidente -
Consigliera Erika Guichardaz ne ha
facoltà.
Guichardaz E. (PCP) -
Chiedo se posso avere la sua
risposta perché proprio sul primo punto, sulla verifica dei titoli,
la normativa che io ho verificato con degli esperti a me dice una
cosa un po' diversa rispetto alla sua, ossia che ci deve essere un
procedimento amministrativo e la Regione deve assolutamente
presidiare e comunicare l'ottenimento del riconoscimento all'ordine
competente.
Rispetto a questo quindi credo che ci voglia della chiarezza,
perché invece, da come ha detto lei, un vero e proprio procedimento
amministrativo non è previsto.
Rispetto ai minutaggi, Assessore, chiederò il quadro turni,
perché sinceramente se in una nota che riguarda l'integrazione
dell'appalto, in cui si prevede il quinto, mi si dice che i minuti
previsti sono 720 su dieci pazienti, non capisco come adesso
possano essersi aumentati a 144 mantenendo la stessa cifra, perché
evidentemente essendo andati sul quinto, non si poteva raddoppiare
quella cifra, a meno che non si intenda che l'infermiere fa sia i
pazienti di RSA UAP e consideriamo quindi il minutaggio mettendo
insieme tutti, allora sotto questo punto di vista potrebbe esserci,
ma chiederò i quadri turno perché a questo punto, con i quadri
giorno, riusciremo a capire evidentemente se magicamente si possono
raddoppiare i minutaggi mantenendo la stessa cifra, perché a questo
punto, se uno potesse veramente fare la moltiplicazione dei pani e
dei pesci allo stesso prezzo, bisognerebbe rendere merito
all'Azienda.
Rispetto alla questione dei sindacati, lei dice che ci sono
interlocuzioni continue.
Io delle interlocuzioni, del sentito dire, come ho già
evidenziato ieri al Presidente, me ne faccio poco;
l'Amministrazione parla per atti, quindi chiederò nei futuri
accessi agli atti quali sono le risposte date ai sindacati rispetto
a quelle domande, perché sinceramente dire che la cooperativa si è
impegnata a garantire di non avere cinque coordinatori in dieci
mesi mi sembra veramente un po' poco.
Rispetto al direttore sanitario, lei di nuovo ha ripetuto che è
in libera professione, quindi, se è in libera professione, non
diciamo più che è in capo al pubblico, è in libera professione.
Dopodiché, rispetto alla questione delle incompatibilità, le chiedo
di verificare quello che le ho detto, ossia le incompatibilità che
trova sul sito della USL riferite alla determinazione n. 195 e
quella riferita alla determinazione n. 163, tenendo conto del fatto
che nella dichiarazione si dice che l'interessato s'impegna a
segnalare tempestivamente qualsiasi variazione alla presente
dichiarazione qualora dovesse sopraggiungere.
Nella risposta che ha dato l'altro giorno al consigliere Manfrin
proprio su questo tema, ha detto: "L'attività di direzione
sanitaria della struttura residenziale" - si stava parlando di
Perloz - "rientra nelle attività ordinarie di direzione del
distretto sanitario".
Io mi chiedo quindi se è stato coinvolto il direttore di
distretto sanitario 1 e 2 per la gestione di Variney e sotto questo
punto di vista le chiederò di avere formalmente la richiesta
presentata a quel direttore sanitario.
Ci sono veramente molte cose che non tornano e che continuano a
non tornare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK