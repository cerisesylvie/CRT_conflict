Consiglio Regionale della Valle d'Aosta - Oggetto del Consiglio n. 202 del 13 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 202 del 13 gennaio 2021 - Resoconto
OGGETTO N. 202/XVI - Interrogazione: "Informazioni sulla
predisposizione di bandi finalizzati a fornire supporto psicologico
nelle istituzioni scolastiche".
Marguerettaz (Presidente) -
Punto n. 15 all'ordine del
giorno. La parola all'assessore Caveri.
Caveri (VdA Unie) -
La ringrazio molto Consigliere perché
ho potuto verificare una questione che non conoscevo, che era
questa questione del supporto psicologico nelle istituzioni
scolastiche che parte, come voi dite giustamente, da un decreto
ministeriale dell'agosto del 2020 e poi dal successivo protocollo
d'intesa, che è stato siglato invece a ottobre fra il Ministero
dell'istruzione e il Consiglio nazionale dell'Ordine degli
psicologi. Da noi la Sovrintendenza agli Studi ha avviato una
collaborazione con l'Ordine degli psicologi della Valle d'Aosta e
ha trasmesso alle scuole una nota che contiene tutta la
documentazione che riguarda la promozione di sostegni psicologici
al personale scolastico, agli studenti, naturalmente sempre
collegata alla necessità di fronteggiare, anche dal punto di vista
umano e psicologico, la situazione emergenziale, che è ancora
purtroppo in corso. Per capirci questo significa fra le azioni
possibili: sportelli di ascolto, applicazione di metodologie
didattiche innovative che siano in presenza e a distanza,
soprattutto nella gestione degli alunni con disabilità e di quelli
con DSA o con altri bisogni educativi speciali per i quali non sono
previsti insegnanti specializzati di sostegno e ancora fra il
panel
di possibili azioni da intraprendere anche attività di
formazione per promuovere corretti stili di vita e prevenire
comportamenti a rischio per la salute.
Nello specifico, per strutturare bene questo intervento
psicologico per l'anno scolastico in corso, quindi 2020/2021, sono
stati previsti dei fondi specifici da assegnare alle scuole su
richiesta delle stesse scuole per la realizzazione di progetti di
ampliamento dell'offerta formativa e di formazione per il personale
docente pari a 2.000 euro per ogni istituzione scolastica, 1.400
euro concessi alle scuole interessate all'atto della assunzione
dell'impegno di spesa, 600 euro all'atto della presentazione del
rendiconto di spesa che deve essere presentato entro 31 marzo del
2021. È inoltre prevista, laddove è utile, un'integrazione del
finanziamento per arrivare fino alla chiusura dell'anno scolastico,
quindi fino al mese di giugno. Queste risorse potranno essere o
sono già state utilizzate in tutto o in parte per attivare o
potenziare i servizi di supporto psicologico sulla base ovviamente
delle esigenze rese chiare e anche delle azioni che già erano state
assunte prima della pandemia o all'inizio della pandemia
nell'ambito dell'autonomia delle scuole. Si sottolinea che a
livello nazionale la quota assegnata dal Ministero alle scuole per
il periodo settembre-dicembre era di 1.600 euro ed è stata
determinata assumendo ai fini del calcolo, in accordo con l'Albo
nazionale degli psicologi, l'importo di 40 euro lordi/ora per la
prestazione professionale.
Come definito dal protocollo d'intesa con il Consiglio
nazionale, quindi il protocollo cui si fa cenno nelle premesse
dell'interrogazione, l'individuazione del professionista psicologo
deve avvenire tramite apposito bando pubblicato sul sito
web
dell'istituzione scolastica secondo quanto previsto dalla normativa
vigente in materia. La selezione degli psicologi dovrà avvenire con
tutta una serie di caratteristiche: l'anzianità, il fatto che ci
siano rapporti professionali diversi da quelli che si propongono,
però con personale scolastico e con studenti, insomma ci sono delle
caratteristiche alle quali per ottenere il finanziamento,
ovviamente nel bandire questo annuncio bisogna che le scuole si
adeguino.
Al fine di fornire alcuni spunti per la stesura dei bandi
sull'impiego della figura dello psicologo e tenuto conto dei
suggerimenti che sono venuti da un gruppo di lavoro sulla
psicologia scolastica che era stato creato già nel 2017 nell'ambito
dell'Ordine degli psicologi della Valle d'Aosta, sono stati
evidenziati i seguenti elementi: il documento con cui si individua
lo psicologo deve essere facilmente accessibile sul sito della
scuola e deve essere pubblicizzato per tempo, il bando deve
definire in modo chiaro le attività, gli obiettivi e le finalità
che devono essere naturalmente congrui rispetto al monte ore
stabilito, l'onorario deve essere adeguato alla professionalità e
il progetto, perché sempre di progetto si tratta, deve prevedere
dei criteri di valutazione degli esiti rispetto cioè alla bontà e
alla ricaduta del progetto.
Le scuole che hanno richiesto il finanziamento per lo psicologo
Covid per un totale di 32.000 euro sono cinque scuole superiori a
cui sono stati assegnati 10.000 euro che sono: Isiltp, Corrado Gex,
Bérard, Manzetti e Maria Adelaide, 11 scuole del primo ciclo 22.000
euro, che sono la Trèves di Saint-Vincent, la Monte Emilius 1, 2 e
3 e la Lexert di Aosta, la Saint-Roch di Aosta, la Martinet e
l'Einaudi sempre di Aosta e la Jean-Baptiste Cerlogne, oltre alla
Maria Ida Viglino di Villeneuve e la Valdigne.
Si precisa però che altre istituzioni scolastiche, laddove non
hanno richiesto il finanziamento, lo hanno fatto perché hanno
attivato o mantenuto degli accordi con gli psicologi e scuola che
già avevano attivato in modo autonomo. Esiste quindi in scuole che
non sono quelle che io ho citato, perché è chiaro che, rispetto
alla numerosità degli istituti scolastici, sono in tanti a non
averlo chiesto ma perché hanno già con l'autonomia scolastica uno
sportello psicologico a beneficio del personale scolastico e a
beneficio degli studenti. Come dicevo, ciò è avvenuto o con risorse
proprie, o in alcuni casi coinvolgendo gli Enti locali.
Presidente -
Ha chiesto la parola il collega Manfrin, ne
ha facoltà.
Manfrin (LEGA VDA) -
Faccio una breve replica, poi
lascerò la parola ovviamente anche al collega Perron, che ha
sottoscritto con me l'iniziativa, la ringrazio, Assessore, per gli
aggiornamenti che ci ha voluto dare. Ovviamente, come lei ha
evidenziato, questo protocollo d'intesa nasce con due obiettivi ben
chiari e al punto dell'articolo 2.2.1, lettera a), viene
specificamente citato all'interno di questo protocollo di intesa
che questo supporto nasce per fornire un supporto psicologico su
tutto il territorio nazionale rivolto al personale scolastico, agli
studenti e alle famiglie per rispondere ai traumi e ai disagi
derivati dall'emergenza Covid-19.
Credo sia forse superfluo e ultroneo evidenziare quali gravi
traumi e quali gravi disagi abbiano patito purtroppo gli studenti
di ogni ordine e grado all'interno delle scuole, io ho visto nella
mia piccola esperienza i ragazzi nella squadra di calcio che
allenavo durante la prima fase della pandemia, li ho visti nella
fase immediatamente successiva e ho visto davvero visivamente
purtroppo i gravi scompensi che sono stati creati anche soltanto
dalla mancanza di socialità per i mesi della crisi.
Non bisogna dimenticare però che ovviamente questo protocollo
contiene una seconda impegnativa, un secondo obiettivo: quello di
avviare un sistema di assistenza e supporto psicologico a livello
nazionale per prevenire l'insorgere di forme di disagio e di
malessere psicofisico tra studenti e istituzioni scolastiche di
ogni ordine e grado. In realtà quindi questo accordo si iscrive in
quel modello americano che siamo abituati a vedere, cioè ogni
scuola ha come figura uno psicologo da cui ovviamente tutti gli
studenti passano sia per parlare del loro percorso futuro, sia per
parlare delle problematiche che li affliggono, sia per avere del
supporto in caso di necessità e probabilmente questo è il modello a
cui dovremo tendere, cioè avere la possibilità che se si ha
bisogno, sia com'è scritto qui, il personale scolastico, sia gli
studenti, sia - ed è evidenziato bene - anche le famiglie abbiano
una figura di supporto.
Non ho capito però, nella sua risposta, Assessore, lei ci ha
detto che sono stati messi a disposizione 2.000 euro per istituto,
ma 2.000 euro in tutto durante l'anno...
Voce di un Consigliere
...
ah 2.000 in più,
però non so se le istituzioni
scolastiche con le risorse proprie che hanno possono permettersi di
pagare questo tipo di servizio con soltanto un supporto di 2.000
euro in più oppure no, quindi credo che questa sia una criticità da
affrontare se vogliamo tendere a quel modello.
Un'ultima cosa e poi lascio la parola al collega, c'è nella
mappa dell'applicazione di questo protocollo una bellissima
indicazione però alla Valle d'Aosta manca del tutto, quindi magari
sarebbe il caso di segnalarlo se è stato fatto qualcosa ed
evidenziare che qui qualche istituzione scolastica ha aderito.
Presidente -
La parola al collega Perron per completare
la replica.
Perron (LEGA VDA) -
Sarò sintetico sui tre punti, che in
realtà hanno, secondo me, un'importanza fondamentale: il primo
contingente proprio alla questione del Covid-19, cominciano a
esserci degli studi riguardo al malessere che viene successivo alla
didattica a distanza e all'isolamento che i ragazzi in un'età già
delicata tra i 15 e i 20 anni delle superiori stanno avendo, in
particolare ne ho letto uno sul "Corriere della Sera" l'altro
giorno: parlava di elevate percentuali per cui c'è stanchezza, e
fin lì non è così drammatico, ma certamente forte incertezza per il
futuro, preoccupazione e senso di colpa, perché spesso poi abbiamo
visto un po' la
vulgata
, per cui sembra che siano i ragazzi
delle scuole a mandare il contagio in giro per tutta Italia, a
essere gli untori, e anche questa direi che non è una cosa positiva
ma ne parlerò dopo, tra l'altro, ci sarà un'altra mia iniziativa su
questo.
Il secondo punto è che in Valle d'Aosta, io parlo per
esperienza, per aver visto, c'è una forte mentalità, secondo me,
ancora in ampi strati di popolazione che è anti-psicologica, cioè
il ragionamento per cui si va dagli psicologi soltanto se si è
matti, per banalizzare. Questo poi però ci fa ritrovare in
situazioni gravi perché abbiamo dei
record
, già se ne
parlava prima, abbiamo record di situazioni di depressione,
suicidi, alcolismo.
Io ho lavorato nelle scuole con ragazzi giovani e posso
assicurare che in particolare negli istituti tecnici e
professionali dove c'è maggior disagio anche sociale ci sono ampi
strati di ragazzi che abusano di psicofarmaci per dormire, abusano
di alcolici, abusano di sostanze stupefacenti e quindi io credo sia
fondamentale andare verso una direzione per cui il malessere
giovanile aumentato dal Covid, ma che già è presente possa essere
in qualche modo tamponato, perché questo ci dà dei problemi sul
futuro della nostra società ovviamente che poi paghiamo tutti.
Un'ottica di incrementare un intervento psicologico nelle scuole
anche al di là del Covid quindi credo che sia fondamentale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK