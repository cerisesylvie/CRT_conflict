Consiglio Regionale della Valle d'Aosta - Oggetto del Consiglio n. 312 del 25 gennaio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 312 del 25 gennaio 1984 - Resoconto
OGGETTO N. 312/VIII - PROBLEMI CONCERNENTI IL SISTEMA
BIBLIOTECARIO REGIONALE E DELLA CITTA' DI AOSTA.
(Interpellanza).
PRESIDENTE
: Do lettura dell'interpellanza presentata dal
Consigliere Riccarand:
INTERPELLANZA
In un recente Convegno di bibliotecari per il venticinquennale
della Biblioteca Sormani di Milano, il noto scrittore Umberto Eco
ha letto un provocatorio "decalogo della cattiva biblioteca".
Le istruzioni in negativo lette da Eco sembrano, purtroppo, una
fotografia di quello che è oggi la Biblioteca regionale e civica di
Aosta: schedari complicati, orari di apertura assurdi, difficoltà
nei prestiti esterni, difficoltà nell'avere fotocopie, carenze
logistiche, non accesso agli scaffali con libri da parte
dell'utente, ecc....
I limiti del sistema bibliotecario regionale in Valle d'Aosta
vanno tuttavia ben al di là delle carenze della Biblioteca
regionale e civica di Aosta. Il Servizio Biblioteche istituito con
la legge regionale 30..176, n. 30 è stato penalizzato, in questi
ultimi tre anni, da una riduzione sensibile di personale mentre
sono aumentate le biblioteche comunali a cui il Servizio deve
prestare assistenza.
Inoltre: il Servizio Biblioteche è tuttora privo del suo
Capo-Servizio per il vergognoso rifiuto della Giunta regionale di
svolgere regolare concorso, e scoperto è anche il posto di
Bibliotecario Direttore della Biblioteca regionale e civica di
Aosta.
Fatta questa premessa e sottolineata l'importanza di un
efficiente sistema bibliotecario per una autentica politica di
promozione culturale, il sottoscritto Consigliere regionale
INTERPELLA
la Giunta regionale per conoscere quali iniziative intende
assumere ed in quale arco di tempo per dotare la Regione e la città
di Aosta di un sistema bibliotecario efficiente ed adeguato.
PRESIDENTE
: La parola al Consigliere Riccarand; ne ha
facoltà.
RICCARAND - (N.S.):
Questa interpellanza vuole essere
un'occasione per fare alcune considerazioni, in questo Consiglio,
sul funzionamento di un'importante struttura qual è quella delle
biblioteche per la vita culturale della nostra Regione.
Per quanti sforzi siano stati probabilmente fatti negli anni
passati, credo che siano davanti agli occhi di tutti i gravi limiti
e carenze nel sistema bibliotecario in Valle d'Aosta. Macroscopica
è, ad esempio, la difficoltà in cui si trova ad operare proprio la
Biblioteca regionale civica di Aosta: carenze di attrezzature, di
locali e, fatto che potrebbe sembrare marginale ma che è
importante, proprio di orario di apertura. Noi abbiamo la
biblioteca di un capoluogo regionale che chiude alle 17,30, ha
degli orari di apertura che sono, cioè, estremamente esigui e tali
evidentemente da impedire anche un utilizzo notevole e proficuo di
questa importante struttura da parte di determinate fasce di
lavoratori, di determinate fasce
di
utenti; poi, più in
generale, è difficile anche da parte di un ricercatore usufruire
adeguatamente della struttura bibliotecaria, proprio perché ha un
orario di apertura estremamente limitato e molto spezzettato.
Problemi gravi, quindi, per quanto riguarda la Biblioteca regionale
civica di Aosta; problemi gravi per quanto riguarda il
funzionamento del Servizio Biblioteche che negli ultimi due anni ha
visto ridurre i propri dipendenti, mentre è aumentato
il
numero delle biblioteche comunali a cui il servizio deve prestare
assistenza.
Vi è poi la grave questione, che dura da tempo, della carenza,
della vacanza di alcuni posti di dirigenti in queste strutture nel
sistema bibliotecario, posti molto importanti. Cronica e conosciuta
è la vacanza nel posto di Capo-Servizio biblioteche: è una
questione di cui si è già più volte parlato in questo
Consiglio.
Altre volte si era detto che questo posto, previsto dalla legge,
non veniva ricoperto tramite regolare concorso: perché? Prima si
sono adottate determinate motivazioni, l'ultima volta si è arrivati
alla considerazione che questo posto non sarebbe stato coperto
perché c'era l'intenzione, da parte della Giunta, di modificare la
legge, quindi praticamente di modificare l'organico del Servizio
Biblioteche.
Ora, benché siano passati mesi dall'ultima interpellanza che si
è occupata di questo problema, la legge regionale sul Servizio
Biblioteche non è stata modificata, il posto di Capo-Servizio
rimane vacante ed inoltre si è reso vacante anche un altro posto
importante, che è quello di bibliotecario direttore della
Biblioteca regionale civica di Aosta.
Si tratta quindi di una serie di questioni molto ampie e non
credo che sia necessario da parte mia dilungarmi ulteriormente;
credo che il testo dell'interpellanza illustri in modo
sufficientemente chiaro quali sono i termini del problema. Spero
che la risposta dell'Assessore competente dia anche delle
indicazioni su iniziative che probabilmente sono già state avviate
per portare a soluzione un problema che è importante e delicato ed
ha un peso, rispetto alla vita culturale della nostra Regione, non
indifferente.
PRESIDENTE
: La parola all'Assessore alla Pubblica
Istruzione Faval; ne ha facoltà.
FAVAL - (U.V.):
Umberto Eco, che il Consigliere Riccarand
cita nella interpellanza perché in un recente simposio ha indicato
il "decalogo della cattiva biblioteca", in quello splendido libro
che è "Il nome della rosa", ci illustra una biblioteca tutta
speciale dove avvengono anche delle cose tutte speciali, dando,
all'interno di una certa comunità, un posto privilegiato alla
biblioteca stessa.
Questa Giunta ritiene che le biblioteche e il Servizio
Biblioteche abbiano appunto una collocazione fondamentale per
quella che dev'essere l'attività culturale della nostra comunità, e
proprio in relazione a questo fatto uno degli intendimenti che,
all'inizio di questa legislatura, ci siamo dati come maggioranza, è
quello di riuscire a risolvere alcuni dei problemi che si
presentano perché questo Servizio sia veramente efficiente.
Uno dei temi, che ha citato il Consigliere Riccarand, è di dare
intanto una sede idonea alla Biblioteca regionale civica, perché in
effetti la ragione fondamentale per cui il servizio della
Biblioteca regionale non funziona è dovuto a carenze di spazio.
Come tutti i Consiglieri regionali sanno, non è così facile
nella città di Aosta il reperimento di aree (tra l'altro
personalmente ritengo che sarebbe opportuno all'interno dei confini
della città di Aosta evitare di costruire ancora) e di locali
idonei. Proprio in relazione al fatto che l'Assessorato alla
Pubblica Istruzione si è fatto carico di questo problema, mi sono
informato su quelli che devono essere gli "standards" minimi di
dimensione, in mq., che debbono essere messi a disposizione per
avere una biblioteca moderna; poiché nelle biblioteche attualmente
non si va soltanto a consultare dei libri, ma esiste tutta una
serie di servizi annessi che noi intendiamo istituire. Ebbene, gli
"standards" per una città come Aosta, più o meno, si aggirano sui
3500 metri quadrati, e voi vi rendete conto che 3500 metri quadrati
non sono pochi.
In relazione a queste informazioni, ho fatto una ricerca e sto
lavorando in questa direzione. Posso dire al Consiglio che abbiamo
esaminato la possibilità e l'eventualità di acquistare un edificio
in costruzione nel centro di Aosta; abbiamo però incontrato delle
notevoli difficoltà, sia perché questo edificio, essendo già in
costruzione, doveva essere oggetto di alcune modifiche (tutti sanno
benissimo che collocare dei libri significa portare dei pesi molto
elevati, per cui le solette avrebbero dovuto essere modificate),
poi perché c'era anche il problema del prezzo. In relazione a
queste difficoltà, abbiamo ritenuto di soprassedere all'acquisto di
questo edificio.
Stiamo esaminando invece l'opportunità e la possibilità di
inserire la nuova Biblioteca regionale civica in quello che
attualmente è l'Ospizio di Carità; tutto il Consiglio sa che sono
iniziati i lavori per la costruzione del nuovo Ospizio di Carità,
abbiamo verificato la disponibilità della metratura necessaria
proprio per un servizio adeguato e moderno, stiamo verificando, dal
punto di vista tecnico, architettonico e funzionale la possibilità
di farlo. Ho già fatto un sopralluogo con i tecnici della Regione,
e in relazione appunto all'acquisizione di informazioni relative
alla istituzione di una biblioteca moderna, giovedì scorso mi sono
recato in una cittadina dell'Alta Savoia che ha caratteristiche
analoghe alla nostra: 50.000 abitanti, hinterland di 100.000,
quindi più o meno la nostra situazione. Lì ho visto veramente una
biblioteca organizzata in modo moderno: si pensi che la
prenotazione e la distribuzione dei libri avviene tramite computer,
tanto per darvi un'immagine. Una funzionalità eccezionale è la cosa
che mi ha stupito; questo conforta l'intenzione di questa Giunta di
fare degli sforzi in questa direzione, perché è da quando è stata
aperta la nuova biblioteca in quella cittadina che l'afflusso
legato al prestito dei libri è aumentato verticalmente, si è
moltiplicato al massimo.
Nell'interpellanza si chiede anche di dare una risposta circa i
tempi prevedibili per la realizzazione di quanto richiesto: per
quanto riguarda la biblioteca regionale se dovessimo verificare -
poi lo vedremo assieme - che l'attuale Ospizio di Carità dovesse
essere funzionale a questo bisogno, i tempi sarebbero, per la
consegna del nuovo edificio in costruzione, settembre '85, quindi
dovremmo avere il tempo necessario per predisporre tutta la parte
di progettazione e quindi di appalto.
Per quanto riguarda invece il Servizio Biblioteche, il
Consigliere Riccarand ha già fatto cenno a quella che è la
posizione attuale di questa Giunta e cioè noi riteniamo, anche
sulla base dell'esperienza fatta nei sei-sette anni da quando
questa legge è in vigore, di predisporre una modifica della legge
attuale perché, così come era stata impostata, necessita, dopo
l'esperienza che abbiamo fatto, di alcune modifiche anche riguardo
ad attività che all'epoca non erano previste e che invece è bene
prevedere e regolamentare.
PRESIDENTE
: Ha chiesto di parlare il Consigliere
Riccarand; ne ha facoltà.
RICCARAND - (N.S.):
Io sono parzialmente soddisfatto
delle dichiarazioni dell'Assessore sull'importanza che la Giunta
attribuisce al sistema bibliotecario, quindi sull'intenzione di
potenziare il servizio e in particolare di trovare una sede idonea
per la biblioteca di Aosta.
Quella dell'Ospizio può essere un'ipotesi anche valida, da
verificare.
La parte su cui invece non ho avuto delle risposte puntuali
riguarda la copertura del posto di bibliotecario direttore della
biblioteca regionale e civica di Aosta, che è un posto delicato e
che deve essere ricoperto in modo ufficiale.
E l'altra questione riguarda alcuni accorgimenti, alcuni
provvedimenti che bisognerebbe prendere subito senza aspettare
l'86, l' 87, l'88, cioè i tempi necessariamente lunghi che
occorreranno per l'individuazione e la creazione di una nuova sede
della biblioteca regionale di Aosta. In particolare io chiederei
all'Assessore, se è possibile, di studiare tutti i sistemi, trovare
qualche soluzione per prolungare, ad esempio, l'orario di apertura
della biblioteca regionale, in modo da renderla più fruibile e di
cercare di potenziare, dal punto di vista del personale, il
servizio bibliotecario che attualmente si trova in una situazione
di grave carenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK