Consiglio Regionale della Valle d'Aosta - Oggetto del Consiglio n. 1108 del 24 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1108 del 24 marzo 2010 - Resoconto
OGGETTO N. 1108/XIII - Interpellanza: "Approvazione del piano
per la realizzazione della coesistenza tra coltivazioni
transgeniche e tradizionali sul territorio regionale".
Interpellanza
Ritenuto necessario valorizzare la biodiversità nel settore
agricolo valdostano, recuperando razze di animali, specie vegetali
e varietà autoctone;
Considerata l'importanza di ottenere prodotti Dop, Doc e non
solo, che permettono di caratterizzare produzioni tipiche;
Tenuto conto dell'esigenza di un certo numero di consumatori,
per altro sempre in crescita, che richiede alta qualità nei
prodotti agricoli;
Ritenendo che non sia opportuno introdurre e coltivare gli
OGM in Valle d'Aosta, viste le sue peculiarità
territoriali;
i sottoscritti Consiglieri regionali
Interpellano
l'Assessore all'Agricoltura e Risorse naturali affinché
illustri:
1) perché, ad oggi, non è ancora stato approvato il piano di
coesistenza di cui all'art. 7 della L.R. n. 29/2005 e quali quindi
le motivazioni;
2) se c'è l'intenzione di produrre ed approvare, da parte del
Governo regionale, il piano per la realizzazione della coesistenza
tra colture OGM e colture tradizionali, al fine di salvaguardare il
territorio valdostano dagli organismi modificati;
3) qual è la tempistica pianificata per la sua
approvazione.
F.to: Chatrian - Bertin - Giuseppe Cerise - Patrizia
Morelli
Président
- La parole au Vice-président Chatrian.
Chatrian (ALPE)
- Grazie, Presidente.
Partendo dal fatto innegabile che in Valle d'Aosta l'agricoltura
non può diventare un'agricoltura industriale, né potrebbe mai
essere competitiva, neanche a livello di agricoltura di produzione
convenzionale, siamo consci e crediamo necessario perseverare nelle
scelte finora fatte, che consistono nel valorizzare la
biodiversità. Detto questo, in queste ultime settimane la
Commissione europea ha concesso il via libera ed ha approvato la
coltivazione di tre tipi di mais transgenici e ha concesso il via
libera alla patata geneticamente modificata.
Questo Consiglio, ormai cinque anni fa, si era dotato di una
legge regionale attraverso la quale si stabilivano i criteri di
coesistenza fra agricoltura tradizionale e agricoltura transgenica;
non ripercorrerò il dibattito avvenuto in Consiglio, un dibattito
interessante, condivisibile, soprattutto non ideologico, ma
costruttivo. Ad oggi la nostra iniziativa, riconoscendo
l'importanza di ottenere prodotti DOP, DOC e non solo e tenuto
conto dei nostri consumatori sempre più attenti alla qualità del
nostro prodotto, mira a conoscere cosa è stato fatto dal Governo
regionale in questi cinque anni.
Lei, Assessore, cinque anni fa diceva in Consiglio: in ogni caso
dopo l'approvazione di questo disegno di legge ci attiveremo, in
accordo con le commissioni, a predisporre questo piano di
coesistenza. Un piano che avrebbe dovuto dare gambe ad un percorso
già tracciato in sede d'impianto legislativo e che con queste
regole inserite non solo in legge, ma eventualmente in questo
percorso... tale legge avrebbe di fatto quasi impedito
indirettamente la coltivazione di OGM. Non voglio entrare nel
dettaglio di questi eventuali parametri o paletti.
Il nostro quesito è prettamente impostato su: "cosa è stato
fatto in questi cinque anni". Ecco perché chiediamo oggi quali sono
le motivazioni che hanno portato il Governo regionale a non
approvare il piano di coesistenza, così ben esplicitato in legge
nell'articolo 7, se ci sono le intenzioni del Governo regionale e,
in tal caso, qual è la tempistica e il percorso ipotizzato, se c'è.
Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
Innanzitutto le premesse sono sicuramente condivisibili, perché
recentemente l'argomento è salito alle cronache per la questione
legata, oltre che a quanto ricordato dal collega Chatrian, cioè le
recenti autorizzazioni alla coltivazione di mais transgenico
Mon810, unico prodotto transgenico autorizzato per la coltivazione
in Europa, e alla decisione sempre della Commissione europea di
autorizzare la coltivazione della patata geneticamente modificata,
come anche riportato dalla stampa, che ha messo in evidenza questi
aspetti... vorrei ricordare anche la questione legata alla sentenza
del Consiglio di Stato, che nella decisione del 19 gennaio 2010 ha
ordinato al Ministero delle politiche agricole il rilascio
dell'autorizzazione relativa alla coltivazione di mais
transgenico.
Occorre dire che finora la non adozione dei piani di coesistenza
impediva l'autorizzazione alla coltivazione per mancato
completamento dell'iter previsto dalle norme di settore.
Indipendentemente da quanto è accaduto a livello nazionale, lo
stato dell'arte era ed è tuttora rappresentato da un quadro
legislativo piuttosto complesso, ma anche da posizioni contrastanti
a livello nazionale ed europeo sull'argomento: si pensi solo al
fatto che in base a quanto riporta ad esempio
La Stampa
, la
Germania ha proibito la coltivazione del mais OGM della Monsanto,
Mon810 di cui parlavo prima, unendosi ad altri cinque Paesi UE
(Francia, Grecia, Austria, Ungheria, Lussemburgo) che lo hanno
bandito dai propri campi, e contro il parere della Commissione
europea, che invece vuole liberalizzare la coltivazione in tutta
l'UE, come da permesso accordato nel 1998; questo è riportato anche
da
Il Corriere della Sera
del 14 aprile 2009.
Per darvi un'idea della complessità del quadro regolatorio
rispetto alla coltivazione e alla sperimentazione di sementi
geneticamente modificate, basti pensare - oltre a quanto detto -
alla definizione dei protocolli tecnici operativi per la gestione
del rischio delle singole specie transgeniche, predisposti a
livello nazionale, ma non ancora licenziati per fattori legati ad
esempio alle distanze di isolamento fra culture diverse o all'esame
di nuove evidenze scientifiche in materia.
Vengo ai punti dell'interpellanza. In Valle d'Aosta vige la già
citata legge regionale n. 29/2005, recante: "Disposizioni in
materia di coesistenza fra colture transgeniche convenzionali e
biologiche", che pone requisiti, procedure e controlli pressanti
per chi volesse seminare colture geneticamente modificate. Il fatto
stesso che gli iter procedurali, specie a livello nazionale di
Conferenza Stato-Regioni non fossero ancora terminati, non aveva
finora indotto alla predisposizione di atti che avrebbero potuto
risultare in tal modo non coerenti con le decisioni che sarebbero
state prese a livello nazionale. Si è finora ritenuto opportuno non
redigere e licenziare un documento, sul quale sarebbe stato
successivamente necessario intervenire con ulteriori modifiche;
allo stesso tempo, sempre con riferimento alla citata legge
regionale, si fa notare come nessuna domanda sia finora pervenuta
ai nostri uffici, ai fini della denuncia di inizio coltivazione di
OGM, procedura lunga e complessa legata alla stagionalità agricola.
Uno stato di convivenza fra le due colture appare già oggi
difficoltoso per via della polverizzazione fondiaria che
caratterizza le nostre aziende e in ragione delle condizioni
morfologiche del territorio, ma anche per la distribuzione su tutto
il territorio regionale di aree classificate come protette, sulle
quali la nostra legge regionale definisce già come incompatibile la
realizzazione della coesistenza (articolo 3, comma 3). Ciò non
toglie che questi atti siano da predisporre, come previsto dalla
legge.
Venendo quindi al secondo punto, stiamo aspettando in questi
giorni da parte delle organizzazioni di settore di alcuni enti del
territorio, quali: organizzazioni di categoria, Consorzio
produttori e tutela della DOP Fontina - che tra l'altro aveva già
fatto un'azione specifica per quel che riguarda il discorso legato
agli integratori per le bovine da latte, che poi devono essere
indirizzate come latte alla produzione della fontina, quindi c'è
tutto un percorso anche lì -, Cofruit, Institut agricole régional,
Associazione piccoli produttori vini valdostani, Cooperative
vitivinicole VDA e AREV - in particolare ho citato anche i
produttori di vini e le cooperative che stanno anche loro facendo
un'azione specifica nel loro settore per quel che riguarda il
discorso genericamente OGM, di cui avremo modo di relazionare
quando ci sarà il passaggio in commissione per questi aspetti -, la
nomina dei propri rappresentanti per la creazione di un gruppo di
lavoro per giungere alla predisposizione di un documento, quale
piano di coesistenza, da presentare alla Giunta regionale come
previsto dal comma 1 dell'articolo 7 della legge regionale n.
29/2005. Naturalmente questo, come avevo avuto modo di dire a suo
tempo, verrà portato nelle apposite commissioni, in particolare in
III Commissione.
La tempistica relativa verrà proposta dal citato gruppo di
lavoro ed esaminata dagli uffici competenti, fermo restando che
questo Assessorato continuerà a monitorare gli sviluppi della
normativa e delle sentenze, avvalendosi di ogni documento utile già
approvato a livello nazionale o a livello di Conferenza di Regioni
e Province autonome. Noi riteniamo che i tempi che sono previsti
saranno da stringere, nel senso che porteremo in tempo ragionevole
tutto questo in particolare alla commissione preposta e
all'approvazione in Giunta.
In conclusione, fermo restando gli obblighi di legge, si ritiene
di dover ribadire l'esigenza strategica di tutelare e valorizzare
la tradizione, la qualità del nostro sistema agricolo montano, a
difesa della biodiversità vegetale e animale che appartiene a tutti
noi. L'impegno è quello di addivenire in tempi sufficientemente
rapidi ad approvare questi piani di coesistenza, pur con le
premesse che nella nostra situazione non ci sono, in questo
momento, dei pericoli di presenza di colture di questo tipo.
Président
- La parole au Vice-président Chatrian.
Chatrian (ALPE)
- Grazie, Presidente. Ringrazio
l'Assessore per la sua risposta.
La nostra iniziativa andava in quella direzione: da una parte,
come per sollecitare e, dall'altra... lei ci dice che al momento
non ci sono pericoli. Visto che proprio in passato il Consiglio si
è dotato di una legge ben dettagliata, crediamo, se siamo ancora
convinti dell'importanza, della condivisione con gli addetti ai
lavori, come lei ha citato, con i rappresentanti delle
associazioni, con i rappresentanti degli attori che intervengono
sul nostro territorio, affinchè questi possano, attorno ad un
tavolo, portare le loro istanze per poi chiudere il cerchio con
l'approvazione del piano di coesistenza.
Vigileremo su questo lavoro non solo in commissione, ma
vigileremo anche dal punto di vista dei tempi; riteniamo che, a
seguito delle modifiche che la Commissione europea ha fatto in
questo mese, sia opportuno approvare questo piano di coesistenza
per tutelare, e ribadiamo la condivisione sulle premesse e sulla
valorizzazione dell'alta qualità dei nostri prodotti, proprio non
solo per dare delle risposte, ma per valorizzare al meglio la
nostra agricoltura, i nostri prodotti e soprattutto i nostri
consumatori. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK