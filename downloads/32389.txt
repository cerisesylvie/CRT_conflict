Consiglio Regionale della Valle d'Aosta - Oggetto del Consiglio n. 1133 del 7 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1133 del 7 aprile 2010 - Resoconto
OGGETTO N. 1133/XIII - Interpellanza: "Promozione di un
accordo tra Fopadiva ed Agenzia delle Entrate per il pagamento da
parte dei datori di lavoro dei contributi integrativi con il
modello F24".
Interpellanza
Considerato che, grazie ad un accordo recentemente
sottoscritto tra Agenzia delle Entrate e la Regione autonoma
Trentino Alto Adige, dal 1° aprile 2010 i datori di lavoro potranno
versare i contributi destinati al "secondo pilastro" tramite il
modello di pagamento F24 e quindi avvalersi di eventuali crediti
che vantano nei confronti della pubblica amministrazione portandoli
in compensazione con i contributi (debiti) dovuti ai fondi
pensione;
Tenuto conto che tale modalità di pagamento dei contributi
pensionistici integrativi rappresenta per le imprese in crisi di
liquidità un sostanziale aiuto e per i lavoratori il vantaggio che
questi contributi vengano versati con una maggiore puntualità
nell'accredito;
Evidenziato che tale modalità di pagamento dei contributi
integrativi potrebbe svolgere un ruolo molto positivo anche nella
nostra realtà, combattendo la mancanza di liquidità spesso dovuta
ai numerosi crediti che i datori di lavoro vantano nei confronti
dello Stato;
i sottoscritti Consiglieri regionali
Interpellano
la Giunta regionale per conoscere se intenda attivarsi presso
Fopadiva, perché realizzi, come l'omologa società trentina, un
accordo con l'Agenzia delle Entrate per il pagamento dei contributi
integrativi con il modello F24.
F.to: Carmela Fontana - Donzel - Rigo
Presidente
- La parola alla Consigliera Carmela
Fontana.
Fontana (PD)
- Grazie, Presidente.
Nelle scorse settimane è stato sottoscritto tra l'Agenzia delle
Entrate e la Regione autonoma Trentino-Alto Adige un accordo per
cui, a partire dal 1° aprile 2010, i datori di lavoro potranno
versare i contributi destinati al secondo pilastro tramite il
modello di pagamento F24, e quindi avvalersi di eventuali crediti
nei confronti della pubblica amministrazione portandoli in
compensazione con i contributi (debiti) dovuti ai fondi pensione.
Questa modalità di pagamento dei contributi pensionistici
integrativi rappresenta per le imprese in crisi di liquidità un
sostanziale aiuto, mentre per i lavoratori si concretizza il
vantaggio che questi contributi vengano versati con una maggiore
puntualità nell'accredito.
Poiché anche nella nostra Regione le imprese hanno problemi di
liquidità e quindi tale modalità di pagamento dei contributi
integrativi potrebbe svolgere un ruolo molto positivo anche nella
nostra realtà, combattendo la mancanza di liquidità spesso dovuta
ai numerosi crediti che i datori di lavoro vantano nei confronti
dello Stato, il gruppo regionale del Partito Democratico chiede
alla Giunta un impegno perché si attivi con Fopadiva, affinché
anche gli imprenditori valdostani possano utilizzare l'F24, questa
conveniente modalità di pagamento dei contributi integrativi. È
evidentemente una piccola cosa che interessa le aziende che
contribuiscono ai fondi integrativi regionali per quei loro
dipendenti che hanno scelto il Fopadiva, ma per queste aziende
poter evitare di impegnare liquidità in tali versamenti può essere
oggi più che mai un sostanziale aiuto per la loro crescita e per il
loro sviluppo, perché in questa direzione potranno essere investiti
i soldi così risparmiati.
Speriamo che la Giunta regionale voglia accogliere questa
sollecitazione ed attivarsi di conseguenza. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie, Presidente.
In merito all'interpellanza del Partito Democratico possiamo
affermare che gli uffici dell'Assessorato alle finanze sono a
conoscenza dell'intervento realizzato dalla Regione Trentino-Alto
Adige e stanno approfondendo i contenuti e le implicazioni
operative della convenzione, recentemente siglata fra l'Agenzia
delle Entrate e la Regione, per l'utilizzo del modello F24 anche
per il versamento dei contributi pensionistici integrativi.
Come peraltro ha correttamente evidenziato la collega Fontana
nell'interpellanza, questa modalità di pagamento rappresenta
sicuramente una semplificazione degli adempimenti amministrativi
per i datori di lavoro, ma il beneficio sostanziale è in termini di
una maggiore liquidità per quelle aziende che vantano crediti di
imposta dallo Stato, dato che il pagamento con il modello F24
permette di compensare questi crediti con i contributi dovuti ai
fondi pensione.
Premesso che il soggetto titolato a promuovere la messa in opera
di uno strumento analogo in Valle d'Aosta dovrebbe essere
l'Amministrazione regionale e non Fopadiva, affinché questo sia
applicabile a tutti i fondi territoriali operanti nel territorio
regionale, (nessuna richiesta in tal senso è stata segnalata
finora) è necessario procedere ad un'approfondita analisi circa le
modalità di attuazione, l'impatto e le eventuali problematiche che
un tale intervento comporterebbe. Da un lato, infatti, per mettere
in opera questo strumento occorrerebbe modificare le leggi
regionali che disciplinano la previdenza complementare, nello
specifico la legge regionale n. 22/1997, "Interventi per promuovere
e sostenere i fondi pensione a base territoriale", e la legge
regionale 27/2006, "Interventi della Regione autonoma Valle d'Aosta
a sostegno della previdenza complementare integrativa e di
iniziative di natura assistenziale", e conseguentemente definire e
sottoscrivere apposita convenzione con l'Agenzia delle Entrate. Si
tratta di un iter articolato e non breve come testimoniato anche
dal fatto che la Regione Trentino-Alto Adige ha approvato la
modifica della propria legge in materia di previdenza integrativa
nel mese di settembre 2009 ed ha sottoscritto la convenzione con
l'Agenzia delle Entrate solo recentemente.
D'altro lato devono essere approfondite le modalità di
attuazione e le problematiche che possono derivare da questo
strumento; infatti, la modalità di versamento a compensazione dei
contributi previdenziali tramite il modello F24 potrebbe creare
alcune criticità agli iscritti ai fondi, in relazione alle
tempistiche di quadratura fra flussi informatici relativi ai
contributi da attribuire agli iscritti, inviati dai datori di
lavoro, e i dati relativi ai versamenti effettuati tramite F24 da
parte dell'Agenzia delle Entrate, ritardi e sfasature nella
quadratura con i dati provenienti dall'agenzia stessa, operazione
che attualmente viene svolta dal Fondo pensione e dal Servizio
amministrativo della società Servizi previdenziali Valle d'Aosta
S.p.A., società di cui la Regione si avvale per l'attuazione delle
finalità di cui alla legge n. 27/2006. Questo potrebbe creare
ritardi nell'attribuzione dei contributi alle singole posizioni
nell'investimento finanziario; inoltre l'implementazione di tale
sistema comporterebbe una serie di attività per l'adeguamento dei
software specifici per i versamenti a carico del fondo del servizio
amministrativo, oltre al rimborso all'Agenzia delle Entrate delle
spese amministrative generali sostenute.
A titolo di esempio, la Regione Trentino-Alto Adige ha assunto a
proprio carico non solo le spese di realizzazione del software
necessario per la messa in opera della convenzione, pari a 86.000
euro per l'avvio e a successivi 7.200 euro annui per la gestione,
ma anche il rimborso delle spese che l'Agenzia delle Entrate
riconosce agli intermediari della riscossione, oltre alle spese
generali amministrative, per un totale stimato a 130.000 euro
sull'esercizio finanziario in corso. È evidente infatti che lo
strumento del pagamento attraverso F24 può essere d'interesse per i
datori di lavoro se non comporta oneri a loro carico.
Concludendo, procederemo agli opportuni approfondimenti al fine
di verificare la fattibilità e l'interesse per la realizzazione
anche in Valle d'Aosta di un accordo come quello messo in atto
dalla Regione Trentino-Alto Adige. La risposta molto tecnica e
articolata che è stata predisposta dagli uffici sta a sottolineare
che c'è, da parte della Giunta, la volontà di andare nella
direzione auspicata, quindi bene recepiamo il suggerimento
evidenziato dall'interpellanza; ci vorrà un po' di tempo per
approfondire, affinché questo porti un effettivo vantaggio e non
dei disagi.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per la risposta che
mi ha dato. Capisco che non è un argomento facile e non lo
pretenderemmo nemmeno che si potesse risolvere immediatamente, lo
so bene che è una materia complessa. Mi fa piacere che abbiate
preso dei provvedimenti d'informazione e che se c'è la possibilità,
anche la Valle d'Aosta lo potrà fare.
Secondo il mio punto di vista, penso che se ha funzionato nel
Trentino potrebbe funzionare anche in Valle d'Aosta, così daremmo
un po' di respiro sia alle imprese che si trovano in difficoltà per
la questione della crisi e, nello stesso tempo, anche i lavoratori
non avrebbero problemi di non vedersi versati i contributi.
Se l'Assessore mi può aggiornare su questo argomento, mi farebbe
piacere. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK