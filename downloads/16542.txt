Consiglio Regionale della Valle d'Aosta - Oggetto del Consiglio n. 2942 del 21 gennaio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Disabili
Invalidi civili
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 2942 del 21 gennaio 1998 - Resoconto
SEDUTA ANTIMERIDIANA DEL 21 GENNAIO 1998
OGGETTO N. 2942/X Modifica del piano triennale 1997/1998/1999
per opere pubbliche realizzate dagli enti locali e destinate
all'assistenza delle persone anziane, inabili e handicappate, ai
sensi della legge regionale 21 dicembre 1990, n. 80, approvato con
deliberazione n. 2711/X del 24 luglio 1997.
Deliberazione Il Consiglio
Vista la legge regionale 23 ottobre 1995, n. 45 recante "Riforma
dell'organizzazione dell'Amministrazione regionale della Valle
d'Aosta e revisione della disciplina del personale";
Richiamata la deliberazione della Giunta regionale n. 4853 in
data 30 dicembre 1997 concernente l'approvazione del bilancio di
gestione per l'anno 1998 e per il triennio 1998/2000, con
attribuzione alle strutture dirigenziali di quote di bilancio e
degli obiettivi gestionali correlati e di disposizioni
applicative;
Vista la legge regionale 21 dicembre 1990, n. 80 concernente
"Interventi finanziari per opere pubbliche destinate all'assistenza
delle persone anziane, inabili e handicappate";
Vista la deliberazione consiliare n. 2711/X del 24 luglio 1997
avente per oggetto: "Approvazione del piano triennale
1997-1998-1999 per opere pubbliche realizzate dagli enti locali e
destinate all'assistenza delle persone anziane, inabili e
handicappate, ai sensi della legge regionale 21 dicembre 1990, n.
80";
Ravvisata la necessità di disporre l'adeguamento delle quote
stabilite dalla deliberazione di cui sopra al bilancio 1998/2000
già approvato dal Consiglio regionale;
Considerato altresì necessario adeguare il bilancio di gestione
per l'anno 1998 approvato con deliberazione della Giunta regionale
n. 4853 del 30 dicembre 1997;
Considerato altresì che, per errore materiale, nella
deliberazione consiliare n. 838/X del 21 luglio 1994 venivano
finanziati lire 400.000.000 al Comune di Montjovet per la
progettazione della micro-comunità anziché per il centro
diurno;
Visto il parere favorevole di legittimità rilasciato dal
Caposervizio dei Servizi generali dell'Assessorato della Sanità,
Salute e Politiche Sociali, ai sensi dell'articolo 72 della legge
regionale n. 3/1956 e successive modificazioni, e del combinato
disposto degli articoli 13 - comma 1 - lettera e) e 59 - comma 2 -
della legge regionale n. 45/1995, sulla presente deliberazione;
Delibera
1) di approvare la modifica del piano triennale 1997/1998/1999
per opere pubbliche realizzate dagli enti locali e destinate
all'assistenza delle persone anziane, inabili e handicappate ai
sensi della legge regionale 21 dicembre 1990, n. 80, approvato con
deliberazione del Consiglio regionale n. 2711/X del 24 luglio 1997,
come da allegato A);
2) di approvare, per l'anno 1998 la spesa complessiva di lire
3.000.000.000 (tremiliardi), per l'anno 1999 la spesa complessiva
di lire 3.400.000.000 (tremiliardiquattrocentomilioni), e di
rideterminare conseguentemente gli impegni assunti con
deliberazione del Consiglio regionale n. 2711/X del 24 luglio 1997
(allegato A);
3) di modificare la destinazione del finanziamento, approvato
con deliberazione del Consiglio regionale n. 838/X del 21 luglio
1994, di lire 400.000.000 al Comune di Montjovet da micro-comunità
a centro diurno per anziani ed inabili;
4) di stabilire che alla liquidazione della spesa si provveda ai
sensi dell'articolo 58 della legge regionale 27 dicembre 1989, n.
90;
5) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera b), del decreto legislativo 22
aprile 1994, n. 320.
Allegato A
(...omissis...)
Presidente Ha chiesto la parola il Consigliere Marguerettaz.
Marguerettaz (Aut) Su quest'argomento che è stato iscritto in
via d'urgenza mi aspettavo due parole da parte dell'Assessore
proponente anche nei confronti dei colleghi allora, pongo io una
domanda.
Noi il 24 luglio ?97 abbiamo approvato lo stesso piano, sei mesi
dopo modifichiamo tale piano che tra l'altro ho visto essere stato
rimodificato ulteriormente in commissione. In breve, senza fare i
vari passaggi, guardando tutti i vari interventi, a parte questo
disguido su Montjovet che è chiarito in delibera, invece in
delibera non vengono chiarite le nuove destinazioni dei fondi
rispetto a quella delibera di questo Consiglio regionale.
In particolare quello che salta evidente se si guardano i
singoli interventi è questo saldo negativo di 1,6 miliardi per
quanto concerne l'intervento nel Comune di Aosta, che credo si
riferisca alla struttura polivalente di via Brocherel. Ora, letta
anche la pagina della Valle di oggi - l'Assessore vedo che non l'ha
letta, c'è un titolo dove la Giunta del Comune di Aosta dice "non
siamo servi della Regione" -, questa cosa risulta ancora meno
chiara; non vorrei che fosse una sorta di bacchettata sulle dita
nei confronti della Giunta di Aosta che si permette di dire queste
cose.
Scherzi a parte, 1,615 miliardi in meno per un intervento che
credo abbia una grossa importanza per il Comune di Aosta, del quale
si parla ormai da tantissimi anni, meriterebbero una qualche
motivazione da parte dell'Assessore.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore alla sanità,
salute e politiche sociali, Vicquéry.
Vicquéry (UV) Vorrei scusarmi con il Consiglio per non aver
preso la parola, è una delibera di routine questa, anzi ringrazio
il Consiglio per aver accettato l'iscrizione d'urgenza.
Voglio tranquillizzare il Consigliere Marguerettaz perché non
c'è assolutamente nessun problema nei confronti del Comune di
Aosta, i cui rapporti sono per quanto mi riguarda ottimi.
C'è una riduzione di un miliardo e 100 sul capitolo di bilancio
rispetto a quanto era previsto nella delibera originaria, abbiamo
rimodulato questi investimenti togliendo al Comune di Aosta perché
non siamo ancora in presenza di un progetto esecutivo che sarà
predisposto nell'arco del primo semestre del 1998.
Per di più abbiamo avuto nel frattempo la conferma da parte del
Comune di Challand-Saint-Victor che il benefattore, Jean
Varisellaz, aveva accordato 100 milioni di donazione per il
completamento della struttura, donazione che è avvenuta nei primi
giorni del mese di gennaio per cui abbiamo dovuto prevedere la
copertura del bilancio per l'appalto delle opere. Così come si è
conclusa positivamente a Challand-Saint-Anselme la lunga e
tormentata vicenda del trasferimento della microcomunità e della
localizzazione della nostra struttura.
Per questo motivo abbiamo semplicemente rimodulato gli
interventi, ma a breve, sicuramente prima della fine della
legislatura, verrà presentato un nuovo piano di interventi relativi
al triennio 1998-1999-2000 che riconsidererà, secondo lo stato di
avanzamento dei lavori, la situazione particolare della struttura
di via Brocherel.
Abbiamo modificato in commissione il titolo rispetto al
documento originario, non si chiama più struttura polivalente di
via Brocherel, ma microcomunità e centro diurno di assistenza
proprio per dare la possibilità al Comune di iniziare le gare di
appalto per la struttura stessa. Comunque non c'è nessun problema,
ma entro fine legislatura verrà presentato in Consiglio un secondo
tipo di provvedimento.
Presidente Pongo in votazione la delibera nel testo emendato
dalla V Commissione:
Presenti, votanti e favorevoli: 28
Il Consiglio approva all'unanimità
Presidente I lavori sono terminati.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK