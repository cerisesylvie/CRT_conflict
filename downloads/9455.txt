Consiglio Regionale della Valle d'Aosta - Oggetto del Consiglio n. 515 del 10 maggio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 515 del 10 maggio 1989 - Resoconto
OGGETTO N. 515/IX - STATO DI ATTUAZIONE DELLA CONVENZIONE PER
PRESTAZIONI DI CONSULENZA IN MATERIA COMMERCIALE.
(Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Tonino e Mafrica ed iscritta al punto 16
dell'ordine del giorno dell'adunanza odierna.
INTERPELLANZA
Con deliberazione n. 1045 del 5 febbraio 1988 la Giunta
regionale ha approvato uno schema di convenzione con i signori
Sergio Besenval e Daniela Pellissier per prestazioni di consulenza
in materia commerciale.
Detta convenzione è stata rinnovata con deliberazione n. 357 del
13 gennaio 1989, estendendo l'incarico alla Signora Cristina Favre.
Oltre ad una vasta gamma di consulenze, rivolte alle imprese
commerciali, le convenzioni suddette prevedono anche la redazione
di piani commerciali
Con proprie lettere, del 4 marzo 1988 e del 9 settembre 1988,
l'Assessore all'Industria, Commercio, Artigianato e Trasporti
informava i Sindaci valdostani della possibilità di avvalersi della
collaborazione dei consulenti regionali per la redazione dei piani
commerciali, precisando che la spesa sarebbe stata per il 90% a
carico della Regione.
Poiché la procedura seguita suscita perplessità,
i sottoscritti Consiglieri regionali del Gruppo comunista
INTERPELLANO
l'Assessore competente per conoscere:
1) quali servizi sono stati finora resi dai consulenti
commerciali della Regione e per quali compensi;
2) se i predetti consulenti svolgono anche attività
libero-professionistica;
3) per quali ragioni si sono privilegiati i consulenti prescelti
e se forme di consulenza analoghe sono possibili anche con altri
esperti o liberi professionisti che operano nel settore.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Con la presente interpellanza noi chiediamo
alcune notizie in merito al funzionamento di questa convenzione
che, per alcuni aspetti, a noi pare molto strana ed anomala e ci
suscita alcune perplessità.
Per quali ragioni? Nel 1988 la Giunta regionale ha stabilito per
la prima volta un rapporto molto generico con due consulenti, i
quali, riassumendo il senso o il contenuto della convenzione,
dovrebbero esplicare alcune attività di consulenza, rivolte ai
privati da un lato e dall'altro lato agli enti pubblici, per la
redazione dei piani commerciali. Detto in soldoni, i clienti di
questi due consulenti, che, come mi pare di capire, svolgono
un'attività da liberi professionisti, avrebbero la loro spesa
coperta per il 90% dalla Giunta regionale, mentre il restante 10%
resterebbe a carico del cliente stesso.
Nella convenzione non si fa alcun riferimento al costo delle
prestazioni ed alle cosiddette "tariffe professionali", per cui la
perplessità di fondo che noi abbiamo è proprio quella di sapere
perché la convenzione è fatta soltanto con questi consulenti e non
viene allargata ad altri liberi professionisti, che probabilmente
svolgono con pari competenza attività in quel settore, ed inoltre
vorremmo sapere qual è l'interesse dell'Amministrazione pubblica a
convogliare in quel modo i "clienti" in quel particolare studio.
Questa è la perplessità di fondo che noi abbiamo. Riteniamo anzi
che il principio sia estremamente pericoloso, perché, se così si
facesse in tutti i campi della libera professione, noi andremmo ad
un rapporto tra pubbliche amministrazioni ed attività
libero-professionali del tutto anomalo e tale da stravolgere, a mio
avviso, i principi stessi della Costituzione della Repubblica.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Con la mia risposta spero di riuscire a
fugare almeno in parte le preoccupazioni espresse dal Consigliere
Tonino. In effetti, per capire appieno la convenzione cui fanno
riferimento i Consiglieri interpellanti, bisogna risalire ad una
precedente deliberazione della Giunta regionale, esattamente la n.
6418 del 27 settembre 1985, che stabiliva la partecipazione di due
giovani diplomati ad un corso professionale per assistenti tecnici
al commercio.
Quella deliberazione faceva riferimento ad alcune richieste del
Consiglio regionale, avanzate anche dallo stesso gruppo comunista,
che ipotizzavano un intervento della Regione per offrire servizi
reali a sostegno della razionalizzazione del settore commerciale.
L'Amministrazione regionale ha agito pertanto di conseguenza e,
data la carenza di personale specializzato nel settore commerciale
(fornirò poi anche i relativi dati), per tre anni consecutivi ha
effettuato delle prove di selezione riservate a giovani in possesso
dei seguenti requisiti:
- età non superiore ai 24 anni;
- godimento dei diritti politici;
- possesso di un diploma di scuola media superiore;
- militesente;
- essere disoccupato e residente in Valle d'Aosta.
Questi giovani sono stati inviati, a spese della Regione, a
seguire dei corsi presso l'IFOA (Istituto di Formazione per
Operatori Aziendali) e, nel caso specifico, un corso per conseguire
la qualifica, attualmente non presente in Valle d'Aosta, di
"assistenti tecnici al commercio". Questa operazione è stata
ripetuta tre volte, perché i primi due usciti hanno scelto di
svolgere una diversa attività lavorativa, pur avendo partecipato
utilmente a questi corsi. La seconda tornata di tale operazione ha
interessato i due nominativi di cui si è detto e che sono rimasti
in due perché Cristina Favre, una terza partecipante, non ha
firmato la convenzione.
Non intendiamo ripetere in perpetuo questa attività formativa,
anche perché sappiamo che il bacino della Valle d'Aosta è molto
ridotto e quindi le esigenze di consulenza specializzata nel
settore possono ridursi a poche unità, anche perché superando certi
limiti non risolveremmo dei problemi occupazionali, ma creeremmo
solo ulteriori disoccupati.
L'Amministrazione regionale, quindi, con due giovani, su cinque
che hanno conseguito la qualificazione di cui si è detto, ha
stabilito la convenzione di cui è oggetto l'interpellanza. Costoro,
però, non sono né alternativi né sostitutivi alle presenze
professionali già esistenti in Valle d'Aosta.
Faccio ancora una piccola premessa per cercare di fugare ogni
dubbio. La formula della convenzione sta semplicemente a
significare che non intendiamo ampliare gli organici e che questo
tipo di rapporto è a termine, nel senso che ne stiamo sperimentando
e osservando i risultati, dopodiché valuteremo se continuarlo o
meno. Questo rapporto infatti è a termine, cioè vale per un periodo
di tempo limitato, dopodiché, in funzione dei risultati, decideremo
se proseguire o meno tale esperienza.
La convenzione quindi, intesa come servizio reale, è rivolta ai
commercianti singoli ed alle associazioni dei commercianti, a
supporto ed a consulenza (non a redigere piani commerciali) dei
Comuni, per la redazione di piani commerciali, e della stessa
Regione, in un settore la cui normativa è molto complessa. Tale
attività non è sostitutiva delle energie professionali già
esistenti sul territorio, che anzi voleva incrementare, perché in
precedenza la quasi totalità dei piani commerciali dei Comuni
valdostani è stata redatta con la collaborazione di organizzazioni
o di professionisti situati o operanti fuori dalla Valle
d'Aosta.
La convenzione, quindi, tende ad avviare un meccanismo che possa
operare in senso contrario ai timori paventati, nel senso che tende
ad avere degli assistenti tecnici specializzati nel settore
commerciale, capaci di offrire quella consulenza che consenta di
avviare anche in Valle d'Aosta la valorizzazione delle energie
locali.
Torno a ripetere che la quasi totalità dei piani commerciali dei
Comuni della Valle d'Aosta è stata predisposta in passato con la
collaborazione di organizzazioni, di istituti o di professionisti
operanti fuori dal territorio della nostra Regione.
Il compenso di questi esperti è rapportato, in termini di ore di
consulenza, alla retribuzione di un dipendente regionale di 7°
livello. Questo forse può spiegare anche perché 3 giovani su 5
abbiano scelto di svolgere un'altra attività. I due giovani
specializzati e convenzionati con la Regione non possono svolgere
altra attività al di fuori della convenzione, e quindi non possono
ottenere eventuali incarichi professionali, e finora non hanno
esercitato altra attività oltre quella prevista dalla
convenzione.
Per quanto riguarda le attività svolte sino ad oggi, posso dire
di essermi fatto predisporre dagli uffici competenti l'elenco
completo di tutti gli interventi operati dal febbraio 1988 sino ad
oggi, che deve essere solo trascritto a macchina, dopodiché potrà
essere messo a disposizione del Consigliere interpellante. Finora
questi due tecnici hanno offerto la loro consulenza per la
redazione di circa una decina di piani commerciali ad altrettanti
Comuni della Valle.
La convenzione, quindi, non riguarda consulenti privilegiati o
prescelti, ma concerne solo l'utilizzazione di personale che la
Regione ha fatto specializzare. Si tratta di una misura temporanea
per animare in qualche maniera o per fornire uno strumento di
razionalizzazione al settore commerciale. Ciò non esclude la
possibilità che vi siano altre forme di convenzione con altri
professionisti.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Io continuo a mantenere alcune perplessità,
che cercherò di ribadire anche con un ragionamento molto semplice.
Nessuna obiezione alla necessità di essere noi, come Regione, a
promuovere la formazione sul territorio regionale di centri di
consulenza qualificati, che siano soprattutto di supporto alle
attività della piccola e media impresa, in quelli che vengono
comunemente chiamati "servizi reali". Ripeto però che l'azione
della Regione deve essere quella di incoraggiare, formare
professionalmente e mettere a disposizione strutture di questo
tipo.
Questa attività, tuttavia, non può assolutamente prefigurare sul
territorio regionale una sorta di monopolio nei servizi affidati
solo a qualcuno, mentre è proprio questa la situazione che qui si
sta creando. L'Assessore dice: "Non sono né alternativi, né
sostitutivi di altre attività professionali che esistono sul
territorio regionale". Già, però in quei casi il "cliente", sia
privato che pubblico, paga il 100%, mentre in questo caso...
(...Interruzione dell'Assessore Lanivi...)
... Questo è un altro discorso a cui voglio arrivare.... mentre
in questo caso il 90% del compenso è pagato dalla Regione.
Io sollevo un problema di comportamento dell'Amministrazione
pubblica, vale a dire, se una convenzione di questo tipo, se un
atteggiamento di questo tipo della Regione possa essere riservato
solo a quei due consulenti preparati dalla Regione. Se l'Assessore
mi convince che quelle prestazioni possono essere di quel
particolare livello solo presso questi due giovani, allora mi
dichiaro convinto, altrimenti io credo che sarebbe buona norma fare
in modo che queste agevolazioni che noi diamo alla piccola e media
impresa siano riservate al rapporto di queste imprese con qualsiasi
professioni sta specializzato nel settore e nel ramo. Questo è il
problema di carattere generale. L'Assessore dice che non esistono
altri esperti: non è questa forse la sede per dibattere un simile
problema, ma io ho qualche perplessità in merito.
Una seconda questione, che a mio avviso è molto delicata, è
quella relativa ai piani commerciali; non a caso l'Assessore ha
detto che nello specifico si tratta di una attività di consulenza.
Noi però siamo rimasti alla lettura delle due convenzioni, laddove
si parla di "redazione di piani commerciali". Allora la questione è
ovviamente molto delicata e riguarda anche il rapporto con la
libera professione: se si tratta di una consulenza rivolta al
Comune, allora può avere un significato e, ripeto, a mio avviso può
essere al limite allargata anche ad altri professionisti che
esistono nella nostra Regione. Voglio dire molto chiaramente, però,
che se questo è un sistema per far redigere i piani commerciali
soltanto da alcune ben determinate persone, si è in presenza di una
violazione di regole fondamentali: questa è la preoccupazione di
fondo che ci ha spinti a presentare l'interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK