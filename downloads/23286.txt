Consiglio Regionale della Valle d'Aosta - Oggetto del Consiglio n. 2468 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2468 del 7 febbraio 2007 - Resoconto
OGGETTO N. 2468/XII - Iniziative per consentire alla Regione
di regolare l'accesso alle prestazioni sanitarie sulla base delle
proprie esigenze e intendimenti della Regione in ordine al
recepimento delle norme in materia di ticket sanitari contenute
nella legge finanziaria. (Interpellanze)
Interpellanza
Ricordato che in termini di spesa sanitaria la nostra Regione
si fa carico di tutti gli impegni per il funzionamento dei servizi
sanitari, in particolare dal punto di vista finanziario, e non
partecipa alla ripartizione del fondo sanitario nazionale;
Preso atto che la Finanziaria nazionale 2007, al comma 796
alla lettera p) ha imposto un contributo fisso di 10 € su tutte le
ricette per prestazioni specialistiche, nonché sulle prestazioni
non urgenti svolte dal Pronto Soccorso;
Considerata iniqua questa vera e propria tassa sulla salute
che rischia di disincentivare l'utilizzo dei presidi specialistici
pubblici e di ricadere pesantemente sulle fasce sociali più
deboli;
Venuti a conoscenza che il 18 gennaio u.s. il Ministro della
Salute ha concordato con gli Assessori regionali alla Sanità di
presentare un emendamento in materia di compartecipazione alla
spesa per le prestazioni di assistenza specialistica ambulatoriale,
al decreto legge cosiddetto "mille proroghe";
Sottolineato che l'applicazione di tali norme ha suscitato
non poche perplessità nella popolazione ed un evidente disagio per
le fasce sociali in difficoltà;
i sottoscritti Consiglieri regionali
Interpellano
il Governo regionale per conoscere se intenda:
1) avviare, in seno alla Commissione Paritetica Stato Regione
un'iniziativa al fine di consentire alla nostra Regione, di
regolare l'accesso alle prestazioni sanitarie sulla base delle
proprie esigenze, tenuto conto che ha in carico le responsabilità
finanziarie;
2) dare attuazione immediata all'accordo del 18 gennaio
scorso con il Ministero della Salute e sospendere l'addizionale di
10 € sia sulle prestazioni specialistiche che su quelle del Pronto
Soccorso;
3) restituire ai cittadini le addizionali versate dal 1°
gennaio ad oggi, se relative a prestazioni prenotate nell'anno
2006;
4) rivedere i criteri di esenzione per ciò che riguarda
l'accesso in Pronto Soccorso, estendendoli a tutti gli invalidi,
indipendentemente dall'età, e dalle persone al valore IRSEE
previsto come limite superiore per accesso alle prestazioni
sociali.
F.to: Sandri - Fontana Carmela
Interpellanza
Preso atto della normativa introdotta dalla Legge
Finanziaria, in vigore dal 1° gennaio 2007, in materia di
partecipazione alla spesa sanitaria per le prestazioni
specialistiche ambulatoriali e diagnostiche e per quelle erogate in
regime di pronto soccorso;
Vista la deliberazione di Giunta n. 33 del 12 gennaio 2007
con la quale si applica tale normativa a livello regionale;
Atteso che recentemente la materia è stata affrontata in sede
di Commissione Stato-Regione, con il Ministro della Sanità per
introdurre eventuali correttivi a tale disposizione della
finanziaria;
Visto il comportamento diversificato adottato dalle
Regioni;
la sottoscritta Consigliera regionale
Interpella
l'Assessore competente per sapere:
1) i suoi intendimenti in merito alla modalità di recepimento
della norma finanziaria in materia di ticket.
F.to: Squarzino Secondina
Presidente
- La parola al Consigliere Sandri.
Sandri (GV-DS-PSE)
- Qui il problema è legato alla
questione dei famosi 10 euro sulle prestazioni specialistiche,
all'addizionale e sui ticket per le prestazioni specialistiche di
pronto soccorso. Il problema è capire come muoverci su questi
rapporti con lo Stato, in cui noi oggettivamente abbiamo una
competenza primaria, visto che ci mettiamo noi i soldi per quanto
riguarda la sanità e dovremmo avere una maggiore possibilità di
muoverci dal punto di vista di come mantenere l'equilibrio dei
conti nella sanità. Ho l'impressione che l'aver attuato in maniera
automatica il ticket anche ai Valdostani sia stata una scelta non
sufficientemente motivata per 2 motivazioni: la prima è molto
tecnica, non si può far pagare 10 euro a tutti quelli che hanno
prenotato le prestazioni a dicembre 2006, non è colpa loro se è
stata rinviata al 2007 la prestazione, quindi sarebbe opportuno,
come avviene in altre Regioni, rivedere questo concetto e
restituire gli eventuali ticket pagati in sovrappiù per prestazioni
prenotate antecedentemente; la seconda è che, visto l'accordo fatto
a livello nazionale con il Ministro della salute, che purtroppo non
è passato attraverso il "milleproroghe", perché c'è stato il blocco
da parte del rigidissimo Presidente della Camera, che ha bloccato
tutti gli emendamenti, vorremmo capire qual è la strategia della
Regione per evitare che vi sia questo "balzello" che penalizza in
modo iniquo tutta una serie di persone. I 10 euro vanno ad
incrementare il ticket, ad esempio su una risonanza magnetica, in
cui comunque la percentuale del ticket è molto bassa rispetto al
costo della prestazione, non è un particolare svantaggio per il
cittadino, ma va a colpire la prestazione di laboratorio, per cui a
quel punto conviene andarlo a fare da privato che costa meno di 10
euro. È stato un provvedimento quindi poco accorto da parte del
Governo nazionale. In questo senso dunque rivedere i criteri per
ciò che riguarda l'accesso al Pronto soccorso, perché possiamo
avere un atteggiamento più garbato nei confronti della popolazione,
per cui, per quanto riguarda gli invalidi o quelli che hanno degli
indici IRSEE bassi, poter avere delle esenzioni, quindi avere una
gestione più appropriata rispetto alle nostre esigenze di quanto
non sia stato fatto in questa maniera un po' automatica.
Infine una cosa su cui volevamo sentire l'intenzione del Governo
regionale per quanto riguarda la volontà di mettere fra i
provvedimenti da sottoporre alla Paritetica fra Stato-Regione anche
questo, perché vi è una disparità di trattamento verso la Regione
che si assume l'onere della sanità, piuttosto che le altre Regioni
che rientrano nel discorso del Fondo sanitario nazionale. In questo
senso si potrebbe richiedere una norma di attuazione, che dia alla
Regione dei margini di movimento più ampi per adattarsi
maggiormente alle esigenze locali.
Presidente
- La parola alla Consigliera Squarzino
Secondina.
Squarzino (Arc-VA)
- Credo che il collega Sandri abbia
già illustrato la materia in modo chiaro e preciso, nel senso che
vi è una decisione che nella finanziaria è stata presa, ossia
quella di applicare un ticket di 10 euro per ogni visita
specialistica ambulatoriale per gli assistiti che non sono esenti
dalle quote di partecipazione al costo e di portare chi non lo
avesse ancora fatto a 25 € le prestazioni erogate in Pronto
soccorso, codificate come "codice bianco".
Rispetto alla nostra situazione, mi sembra siano state indicate
una serie di categorie esenti, fra cui bambini di età inferiore a
14 anni, cosa che prima invece non consideravamo, però ogni Regione
può o far pagare di più, oppure può chiedersi cosa fare di fronte a
questa normativa. Non credo che tutte le Regioni abbiano fatto come
la nostra, qualche Regione ha provveduto in modo diverso. Se il
Governo di Prodi ha agito in modo forse non attento nell'indicare
questo ticket, forse era possibile come Regione intervenire prima;
in questo senso chiedevamo quali erano gli intendimenti della
Regione. Quando ho presentato l'interpellanza c'era solo la
deliberazione di Giunta del gennaio 2007 in cui si applicava "tout
court" la normativa nazionale; rispetto a questo abbiamo una serie
di dubbi, su cui vogliamo sentire cosa pensa l'Assessore.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- In queste presentazioni doppie si vede la
differenza dell'approccio. Qui bisogna essere precisi, altrimenti
si fa molta confusione, nel senso che, se lei va a leggere il comma
796 della finanziaria, che è legge dello Stato, ha 2 capoversi
distinti: il primo, la legge prevede che su ogni ricetta di
diagnostica ambulatoriale venga applicata la quota aggiuntiva di 10
euro; vi è poi un altro capoverso, che dice che sui ticket dei
pronto soccorso...
"sono fatte salve le disposizioni
eventualmente assunte dalle Regioni che, per l'accesso al Pronto
soccorso ospedaliero, pongono a carico degli assistiti oneri più
elevati"
.
Il Consigliere Sandri ha detto tutta un'altra cosa ed è stato
molto più preciso, nel senso che sulla ricetta i 10 euro aggiuntivi
sono fissi, non vi è alcuna possibilità delle Regioni, mentre altra
possibilità è sul ticket del Pronto soccorso, in cui la legge
statale prevede la possibilità per le Regioni che avessero già
un'altra legge - erano 12 - di modificarla... per cui la Giunta in
data 12 gennaio, presa visione di questa legge nazionale sul Pronto
soccorso, visto che la Regione aveva una legge più articolata e a
volte anche penalizzante, si è deciso di attuare tale seconda
norma, su questo potevamo scegliere, ma sull'altro no. Anche su
questa norma del Pronto soccorso che prevede di tassare le
prestazioni improprie, ma non gli esenti: se una prestazione è
impropria, lo è per chi è esente e per chi non è esente, anche su
questo ci sarebbe da andare ad una verifica. Lei sa che alla Camera
questo disegno era stato approvato con l'idea di tassare anche i
"codici verdi", mentre al Senato è stato modificato, per cui la
Regione aveva la possibilità di variare la norma sui ticket del
Pronto soccorso, l'altra no. Su questo penso che il Presidente
Caveri interverrà, nel senso che non abbiamo potestà primaria in
sanità, come ha ad esempio la Provincia di Bolzano, per cui noi sì
paghiamo la nostra sanità, lì ha ragione il Consigliere Sandri che
questo nella Paritetica può essere rivisto, ma al momento una legge
statale deve essere da noi recepita, in quanto non abbiamo potestà
statutaria di modificarla.
Le Regioni hanno avuto un comportamento diversificato, solo
Trento ha deciso che questi 10 euro in più li paga la Provincia di
Trento, la deliberazione è qui, assimilando questi 10 euro in più a
una prestazione aggiuntiva, ma non è una prestazione aggiuntiva e
forse questa deliberazione di Giunta di Trento sarà impugnata.
Giudichiamo la norma sui 10 euro aggiuntivi a ricetta iniqua, come
diceva il Consigliere Sandri, non solo perché pone una grossa
tassazione alle prestazioni ambulatoriali, ma soprattutto perché
vende delle prestazioni a un prezzo superiore al loro valore
effettivo, perché prestazioni come un esame delle urine, che già
avevano un ticket, con 10 euro aggiuntivi vengono a costare di più
del loro valore reale, per cui, laddove c'è un privato sviluppato,
la mutua costa di più del privato. Il Ministro ha accolto le
osservazioni di tutte le Regioni per questo, il Ministro ha parlato
di effetti indesiderati, parliamo sempre e solo del ticket
aggiuntivo a ricetta su prestazione diagnostica ma, siccome è legge
dello Stato e anche il Ministro lo sa, non può cambiarlo con una
circolare, è una legge dello Stato per cui deve di nuovo passare in
Parlamento. Abbiamo pensato di impugnare la legge, come hanno fatto
alcune Regioni, e siamo ancora nei termini, ma impugnare una legge
vuol dire tempi lunghi; aspettiamo ancora la risposta
dell'impugnativa che abbiamo fatto al Patto di stabilità nel 2006,
quindi questa è una legge dello Stato approvata dal Parlamento
italiano. Noi potevamo disubbidire, certo, come possiamo non pagare
il bollo dell'auto o non mettere la cintura di sicurezza quando
guidiamo, ma questa sui 10 euro è una legge di cui la finanziaria
non permette deroghe. Il Ministro, oltre a dire che c'è una legge
che prevede i 10 euro aggiuntivi, dice che, se questa legge verrà
tolta, bisogna reperire 800 milioni di euro, perché con 10 euro
aggiuntivi a ricetta entravano 800 milioni di euro.
La Regione ha manifestato insieme a tutte le altre Regioni non
per fare una battaglia politica, ma perché questa legge provoca
degli effetti indesiderati... la riunione del 18 gennaio in cui il
Ministro ha dato possibilità di modificare la norma, presentando un
emendamento che è stato convenuto, ma che non è stato inserito nel
decreto "milleproroghe", per cui la legge è ancora in vigore. Il 22
abbiamo scritto ai Parlamentari valdostani, sollecitando una loro
presa di posizione; l'On. Nicco mi ha risposto assicurandomi una
sua attività in favore di una modifica di questa norma che anche
lui giudicava non corretta. Il 2 febbraio il Consiglio dei ministri
si è riunito e non ha emesso un decreto legge su questo. "Il Sole
24ore" di ieri dice:
"il Consiglio dei ministri ha detto "no" a
un decreto legge, il Parlamento recalcitra, il Quirinale ha fatto
capire che non era il caso, così ieri dal Governo è arrivato un
semplice disegno di legge"
. Il 2 febbraio il Governo italiano
ha preparato una proposta di legge, che va sotto il nome
"Turco-Mussi", in cui sembra che l'orientamento sia di eliminare il
ticket aggiuntivo a ricetta di 10 euro, ma di dare mandato alle
Regioni di fare altrimenti perché questi 800 milioni di euro da
qualche parte devono venir fuori. Burlando ha scritto a Prodi e a
Padoa Schioppa manifestando ampio disagio nei confronti dei ticket,
aggiungendo che la Liguria non sarà in grado di accollarsi
un'ulteriore imposta per compensare il ticket.
Cosa ha fatto la nostra Regione di fronte a una legge dello
Stato che è in vigore avendo sentito anche le altre Regioni? Ha
fatto una riunione di Giunta in data 3 febbraio e ha deciso di
percorrere la strada di una proposta di legge regionale urgente da
sottoporre al Consiglio, che, prendendo atto della proposta di
"legge Turco-Mussi", va nella direzione di dire: "togliamo il
ticket aggiuntivo e istituiamo altre norme, eliminiamo questa tassa
aggiuntiva che ci penalizza e prevediamo altre soluzioni". La
Commissione si è riunita, ha presentato alcune proposte, la
settimana prossima verrà portata in Giunta la proposta di legge e
presto arriverà in Consiglio.
Sulle altre 2 cose che ha chiesto il Consigliere Sandri, sui
ticket che sono stati tariffati nel 2006 vale la tariffazione del
2006, quindi non è aggiuntivo; sul discorso degli esenti bisogna
dire che il Ministro Turco ha iniziato un approfondimento, nel
senso che è quello che già la Valle d'Aosta ha fatto. Ormai il
reddito non può essere più solo calcolato per la voce reddituale,
ma deve essere applicato con un indicatore come l'IRSE, come
facciamo nel sociale, ma in sanità non è mai stato applicato.
Secondo me, è giusto e noi pensiamo di applicarlo alle prestazioni
aggiuntive, introdurre anche in sanità il concetto di indicatore di
reddito, perché così, di fronte a una prestazione sanitaria, chi
paga la prestazione avrà una conformazione del suo reddito più
precisa.
Presidente
- La parola al Presidente della Regione,
Caveri.
Caveri (UV)
- Una piccola aggiunta su un tema molto
significativo. Riteniamo che, nella difficoltà di approvazione
della legge finanziaria, quindi nella concitazione della
presentazione del maxi emendamento, vi sia stato un gravissimo
errore tecnico da parte del Governo, sia per quanto riguarda questa
sorta di tassa di 10 euro, sia per quanto riguarda le modalità
applicative del ticket sul Pronto soccorso. Questo è stato
considerato in maniera "by-partisan" da tutti i Presidenti delle
Regioni italiane, che hanno chiesto un'immediata modifica di fronte
a quello che può essere ritenuto un errore, perché non si è capito
quale tipo di conseguenze avrebbe avuto questa tassazione dei 10
euro. Se vi fosse stato un altro Governo, ci saremmo trovati di
fronte ad un immediato sciopero generale, perché questa è una cosa
che per le tasche dei cittadini è deflagrante.
Riteniamo che la scelta di non aver voluto il decreto legge non
sia del tutto condivisibile: questo è dovuto forse a gravi problemi
di copertura finanziaria, perché una "gamba" della finanziaria, per
quanto riguarda la ridistribuzione delle percentuali sanitarie alle
diverse Regioni, ormai pesa su questo, quindi è probabile che il
Ministro Padoa Schioppa e il Quirinale, per una questione di
copertura finanziaria, abbia detto "no" al decreto legge, ma va
detto che quello strumento era la strada maestra, perché un disegno
di legge ordinario impiegherà dei mesi prima di giungere a
conclusione.
Come diceva l'Assessore, l'intenzione del Governo regionale,
dato per scontato che la strada intrapresa da Trento non è per noi
giuridicamente convincente... ossia non riteniamo che la scelta
fatta con deliberazione di Giunta, per tutta una serie di
delicatissimi equilibri politici di quella Giunta, sia una strada
perseguibile e ci è stata sconsigliata dal nostro Ufficio
legislativo. Riteniamo di poterci muovere nell'alveo della
questione attraverso una legge regionale. Naturalmente è ancora
aperto il fatto se si tratta di sopprimere i 10 euro o se si
coglierà l'occasione per regolamentare, da un lato, diversamente la
normativa concernente il pronto soccorso, perché anche su questo va
riportato a un criterio di equità, che era esistente nella
normativa regionale sul pronto soccorso, benché in parte non
applicata; dall'altro, bisognerà vedere se sotto il profilo
dell'appropriatezza qualcosa si inserirà in questa legge, perché è
vero che i 10 euro pesano come dei macigni, ma forse qualche euro
per un certo numero di analisi eccessive potrebbe evitare la
tentazione esistente nel sistema sanitario ad eccedere in alcune
prestazioni.
Resta lo scenario prospettato dal Consigliere Sandri che dice:
"perché non fare una norma di attuazione che riconosca una maggiore
autonomia della Regione nel settore sanitario?". Su questo stiamo
lavorando, il vero nodo dell'autonomia della sanità valdostana è il
contratto regionale, che è esattamente la stessa problematica della
scuola valdostana; quando però una parte dei sindacati si trova di
fronte a questa constatazione banale, peraltro esistente nella
Provincia di Bolzano... ossia Bolzano il problema dei 10 euro non
l'ha avuto grazie a uno Statuto di autonomia che poneva la sanità
come competenza esclusiva, ma è evidente che la strada, se vogliamo
regionalizzare la sanità valdostana, non può che passare attraverso
un'acquisizione della parte ordinamentale attraverso una norma di
attuazione.
Presidente
- La parola al Consigliere Sandri.
Sandri (GV-DS-PSE)
- Prendo atto che su questo tema vi è
una forte mobilitazione da parte di tutte le forze politiche del
Consiglio, sia di maggioranza che di minoranza. Mi sembra anche che
vi sia la volontà non solo di difendere l'autonomia della nostra
Regione rispetto a errori clamorosi come è stato questo, ma anche
per costruire un sistema più adattato alla nostra realtà che è
profondamente diversa da quella delle altre Regioni. Non entro
nella disquisizione fra proposta di legge, norma di attuazione...
l'importante è che questo si faccia in tempi brevi, se possibile, e
che si faccia con la volontà di superare quello che abbiamo detto
in questa discussione, che sono i 2 elementi più negativi: il primo
è la sperequazione che la norma ha portato; il secondo è che questo
non aiuta neppure al miglioramento della qualità della prestazione,
perché non indirizza, non dà delle linee guida che consentano di
spiegare a tutti i cittadini che certe prestazioni hanno un costo,
altre ne hanno un altro e hanno anche significati diversi, perché
una cosa è trovarsi come nel Pronto soccorso in una situazione di
emergenza, un'altra è essere in Pronto soccorso solo perché il
medico della mutua non si è trovato. Vi è quindi una questione di
organizzazione sanitaria, su cui noi vogliamo poter dire la nostra
senza avere queste "accette" che ci arrivano dallo Stato.
Prendo atto delle dichiarazioni dell'Assessore e del Presidente
e su questo tema, se vi è la volontà di collaborare da parte della
Giunta, certamente non ci sarà una minor voglia da parte
dell'opposizione.
Presidente
- La parola alla Consigliera Squarzino
Secondina.
Squarzino (Arc-VA)
- Credo che tutti concordiamo che si
tratta di una norma nazionale che era meglio non fosse mai stata
partorita. È stato un errore, lo riconosciamo, però quello che in
questo momento vorrei sottolineare è che la Regione invece di dire:
"è stato un errore", poteva benissimo seguire la strada della
Provincia di Trento...
Caveri
(fuori microfono)
- ... le ho detto che non
si può fare!
Squarzino (Arc-VA)
- ... come non si può fare! L'ho
ascoltata, lei ha detto che, secondo lei, non è giuridicamente
convincente...
Caveri
(fuori microfono)
- ... non convince i
nostri dirigenti!
Squarzino (Arc-VA)
- ... di fronte a un fatto che si
riconosce che crea iniquità e sperequazioni, perché non intervenire
subito come ha fatto la Provincia di Trento? È l'unica, è chiaro,
ma perché non potevamo anche noi seguire quella strada? Nulla
vietava che dopo si arrivasse a un disegno di legge per completare
le cose, ma subito si poteva intervenire; l'Assessore e il
Presidente hanno già spiegato la loro presa di posizione e spiegato
i motivi, posso adesso spiegare i miei? Quante volte noi per
valorizzare la nostra autonomia e per affermare i nostri diritti e
per venire incontro alle esigenze dei cittadini abbiamo osato fare
alcune iniziative? In questo caso si tratta di dire: "non ha senso
chiedere 10 euro in più per ogni prestazione specialistica, noi
Regione non vogliamo che i nostri cittadini paghino questa tassa
iniqua, allora siamo disposti a prendere dal bilancio regionale..."
- questa era la scelta da fare! - "... i soldi per poter far fronte
ai 10 euro per ogni ticket e solleviamo i cittadini da questa
tassa, perché consideriamo come livello essenziale di assistenza il
fatto che i cittadini non debbano ulteriormente pagare quel ticket
che già stanno pagando". La Provincia di Trento ha detto: "è
inopportuno gravare ulteriormente sul bilancio delle famiglie,
allora considero questi come livelli essenziali di assistenza
specialistica, azzero la quota fissa per ricetta, esento da questa
gli assistiti del servizio sanitario provinciale che fanno
riferimento alla Provincia di Trento, determino da un lato
l'azzeramento di questa quota fissa con un atto deliberativo,
conseguentemente esento dalla stessa gli assistiti e poi accetto
che gli oneri derivanti dal presente provvedimenti stimati pari a
9,8 milioni di euro gravino sul Fondo sanitario provinciale". Noi
potevamo benissimo fare questo tipo di azione, hanno già impugnato
la delibera di Trento? No...
Caveri
(fuori microfono)
- ... ma come mai le
Regioni di Centro-Sinistra non lo hanno fatto! Come mai il Piemonte
che voleva farlo, non lo ha fatto! Mi risponde?
Squarzino (Arc-VA)
- ... credo perché noi siamo Regioni
autonome! Noi abbiamo rispetto al Piemonte un finanziamento diretto
della sanità, siamo noi che decidiamo quali livelli ulteriori di
assistenza specialistica possiamo fornire, perché siamo noi che li
paghiamo. È questa la differenza e mi stupisce che lei non lo
ricordi! Era sufficiente che, come Regione, ci accollassimo nel
nostro bilancio questa spesa e dicessimo ai cittadini: "il Governo
ha sbagliato, cattivo Governo... noi, invece di parlare contro il
Governo cattivo, agiamo e vi dimostriamo che siamo in grado di
intervenire e ci accolliamo noi nel nostro bilancio questi soldi in
attesa che a livello nazionale si decida diversamente": questo non
è stato fatto, ne prendiamo atto. Nel momento in cui era possibile
utilizzare il fatto che noi paghiamo la nostra salute, chi ci
vietava di dire: "quel ticket lo paghiamo noi come Regione e lo
accolliamo al nostro bilancio"? Prendiamo atto che non è stata
fatta questa scelta, diremo ai nostri cittadini che la Regione
avrebbe potuto fare tale operazione e non l'ha fatta!
Lattanzi
(fuori microfono) -
... che vergogna,
Squarzino!
Squarzino (Arc-VA)
- ... macché vergogna! Vergogna
voi!
Presidente
- Vista l'ora, dichiaro conclusi per questa
mattina i lavori dell'odierna adunanza del Consiglio. I lavori
riprenderanno alle ore 15,30.
La seduta è tolta.
---
La séance se termine à 13 heures 1.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK