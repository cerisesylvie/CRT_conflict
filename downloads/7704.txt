Consiglio Regionale della Valle d'Aosta - Oggetto del Consiglio n. 2084 del 10 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2084 del 10 giugno 1986 - Resoconto
OGGETTO N. 2084/VIII - "PRESA DI POSIZIONE CONTRO LA
COSTRUZIONE DI NUOVE CENTRALI NUCLEARI". - (Reiezione di
mozione).
PRESIDENTE
: Do lettura della mozione in oggetto
presentata dal Consigliere Viberti:
MOZIONE
PREMESSO che gli effetti del grave incidente verificatosi a
Chernobyl, in Unione Sovietica, hanno clamorosamente smentito tutte
le affermazioni e le previsioni finora diffuse circa la sicurezza
delle centrali nucleari;
RILEVATO che tale incidente ha avuto ripercussioni nel raggio di
migliaia di chilometri, contaminando aria, acqua, terra ed
esponendo milioni di persone ad irradiazioni le cui conseguenze non
sono tutte note e che comunque emergeranno tra anni e decenni;
RILEVATO INOLTRE che alla assoluta mancanza di informazioni nei
primi giorni dell'incidente, determinata dal gravissimo colpevole
silenzio delle autorità sovietiche, ha fatto riscontro dapprima la
sottovalutazione da parte delle nostre autorità della possibilità
del presentarsi del problema e poi la confusa, contraddittoria ed
inqualificabile espressione di notizie "ufficiali" che, se non
hanno causato il panico tra la popolazione, hanno comunque
ingenerato ridicoli fenomeni di accaparramento di generi alimentari
"sicuri";
RICORDATO che la nostra Regione ha dichiarato nel febbraio 1983
la sua opposizione alle armi nucleari (delibera n. 132 del 24
febbraio 1983);
EVIDENZIATO come sia il reattore autofertilizzante di
Creys-Malville in Francia, sia il progettato impianto di Trino
Vercellese esporrebbero in caso di incidente la nostra Valle a
gravissimi rischi di inquinamento radioattivo;
TENUTO CONTO CHE le centrali nucleari "occidentali" hanno
collezionato dal 1971 al 1984 ben 194 incidenti di cui almento 4
"gravi" negli U.S.A.;
E CHE il Piano Energetico Nazionale prevede la realizzazione di
sei nuove mega-centrali nucleari oltre a quelle già in
funzione;
RILEVATO ALTRESI' che secondo i criteri industriali di
"accettabilità" incidenti come quello di Chernobyl, o quello, pur
meno grave, di Three Miles Islands sarebbero ammissibili ove
fossero in funzione sul nostro pianeta nel corso di un anno 10.000
reattori nucelari, mentre in realtà nel corrente anno ce ne sono
funzionanti sulla terra circa 300;
DEDOTTO da ciò che attualmente le centrali nucleari
rappresentano, anche per via della scarsa affidabilità tecnologica,
una minaccia di morte e paura che non può essere supinamente
accettata e subita;
EVIDENZIATA la carenza di informazioni precise inviate dal
Centro e l'impossibilità il loco di effettuare prove che, con
criteri di scientificità potessero fornire dati reali circa la
presenza di un aumento delle radiazioni rispetto alla cosiddetta
normale "radiazione di fondo";
NONCHE' la necessità di una distribuzione capillare, tempestiva
e precisa di notizie attendibili, affinchè sia tutelato il diritto
dei cittadini ad una informazione completa e valutabile sugli
incrementi di radioattività provocati dall'incidente di Chernobyl e
sulle eventuali conseguenze in particolare di carattere
sanitario;
il Consiglio regionale della Valle d'Aosta
ESPRIME
il proprio dissenso nei confronti di ogni politica energetica
che preveda la costruzione di nuove centrali nucleari.
IMPEGNA
la Giunta regionale a chiedere la revisione del Piano Energetico
Nazionale, abbandonando la scelta di costruire in Italia nuove
centrali nucleari, puntando invece sul contenimento dei consumi
energetici e sull'utilizzazione delle fonti energetiche rinnovabili
ed a fornire una dettagliata relazione concernente il problema
della ricaduta di radioattività sul territorio della nostra Regione
da iscriver fra gli oggetti all'ordine del giorno della prossima
adunanza consiliare.
DA' MANDATO
al Presidente del Consiglio di trasmettere copia della presente
mozione al Presidente del Consiglio dei Ministri, ai Sindaci di
Creys-Malville (Francia) e Trino Vercellese (Italia), ai Presidenti
dell'Ente nazionale per l'Energia elettrica e dell'Electricité ed
agli organi di stampa e di informazione.
PRESIDENTE
: Se nessuno chiede la parola metto in
votazione la mozione in oggetto:
ESITO DELLA VOTAZIONE
Presenti: 24
Votanti: 1
Favorevoli: 1
Astenuti: 23 (Bajocco, Beneforti, Bondaz, Borbey, Breuvé, Cout,
De Grandis, Fa-val, Fosson, Lanièce, Mafrica, Maquignaz, Marcoz,
Martin, Millet, Perrin, Pollicini, Ricco, Rollandin, Stévenin,
Tonino, Torrione e Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK