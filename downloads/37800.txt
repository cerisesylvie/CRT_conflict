Consiglio Regionale della Valle d'Aosta - Oggetto del Consiglio n. 1467 del 7 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1467 del 7 ottobre 2015 - Resoconto
OGGETTO N. 1467/XIV - Interpellanza: "Interventi per
l'ottimizzazione della gestione della raccolta dei
rifiuti".
Presidente
- Punto 19 all'ordine del giorno. Per
l'illustrazione ha chiesto la parola il Consigliere Cognetta, ne ha
facoltà.
Cognetta (M5S)
- Sì, grazie Presidente.
Questa interpellanza sostanzialmente vorrebbe fare chiarezza
rispetto a quanto approvato da questo Consiglio a luglio dello
scorso anno, in occasione dell'approvazione di una deliberazione
che di fatto eliminava il discorso pregresso relativo al
pirogassificatore e dava dei nuovi indirizzi, che venivano fuori
dalla III Commissione, condivisi da tutti i gruppi consiliari,
rispetto al nuovo modo di gestire i rifiuti. Ci sono diversi
passaggi importanti in questo documento di indirizzo, però oggi
volevo porre l'attenzione su uno in particolare, cioè sul principio
secondo il quale i rifiuti dovrebbero percorrere meno strada
possibile. È un principio generale di accortezza e di gestione
rispetto alla spesa che si viene a creare e che chiaramente ricade
nelle tasche dei cittadini.
Siccome sono a venuto a conoscenza del fatto che, nonostante
siano passati ormai quindici mesi dall'approvazione di questo
allegato e di questi indirizzi, nonostante siano già stati fatti
degli sforzi per creare una serie di documenti che devono essere
ancora approvati per gestire successivamente tutto ciò che
riguarderà i flussi e i rifiuti in Valle d'Aosta, purtroppo
cominciano a esserci già, nonostante tutto questo, delle questioni
che non vanno nel senso di aiutare i cittadini a pagare meno. Anzi,
purtroppo, è sicuro che pagheranno sempre di più, perché le
inefficienze del servizio risultano già evidenti. La volta scorsa
ho già parlato del fatto che spesso l'indifferenziato è a livelli
altissimi. Oggi invece parliamo dei trasporti e volevo conoscere da
lei, Assessore, che cosa succede ai rifiuti, in particolare
all'umido, rispetto a dove viene raccolto e a che strada fa.
Presidente
- Per la risposta ha chiesto la parola
l'Assessore Bianchi, ne ha la facoltà.
Bianchi (UV) -
Sì, grazie Presidente.
Tra le azioni previste nel piano regionale di gestione dei
rifiuti, come lei ha citato, vi sono anche tutte le misure
finalizzate a dare attuazione agli obiettivi fissati dal Consiglio
regionale e, in particolare, quella citata nella premessa
dell'interpellanza, la quale dice appunto: "per quanto concerne la
raccolta dei rifiuti e il numero dei flussi, si ritiene
fondamentale l'introduzione della raccolta separata della frazione
organica, preferibilmente secondo il principio di far percorrere
meno strada possibile ai rifiuti". A tale proposito - magari sarò
ripetitivo - ricorderà anche lei, collega, che fra le decisioni
assunte con la III Commissione consiliare, nella riunione dell'8
gennaio 2015, vi è stata quella di anticipare l'attuazione di
alcune misure. Come ho già avuto modo di dire nello scorso
Consiglio, si tratta di introdurre anche nel nuovo piano azioni
volte a migliorare in tempi brevi la qualità e la quantità della
raccolta differenziata dei rifiuti urbani, vale a dire che abbiamo
anticipato il cambiamento dei flussi.
Detto questo, in merito alle ulteriori azioni da porre in atto
con riferimento alla gestione della componente organica dei rifiuti
urbani, queste sono contenute nel programma regionale di riduzione
dei rifiuti, documento che costituisce l'allegato al piano, come
sono sicuro lei avrà avuto modo di vedere, e che ha recepito le
indicazioni della III Commissione, ma anche le prescrizioni fissate
dal Ministero dell'ambiente, approvate nel 2013, volte proprio ad
assicurare una corretta gestione di tale fruizione di rifiuti.
Sicuramente verranno ancora fatte delle valutazioni sul
compostaggio domestico - immagino che questo fosse uno dei suoi
quesiti - che comunque è già molto diffuso sul nostro territorio
soprattutto nelle nostre realtà rurali, in più su quelle
compostiere di prossimità, tenuto conto delle complessità
autorizzative e dei costi. Dico questo perché immagino che sia
proprio il punto che lei voleva evidenziare, perché la raccolta
dell'organico, che è partita come tutti sanno in due ambiti, Aosta
e Mont Rose, il primo di novembre partirà anche per le utenze
selezionate dell'Unité des Communes Grand Combin e il primo
dicembre nella vallata centrale dell'Unité Walser. Questa partenza
della raccolta dell'organico ci permetterà di fare una valutazione
proprio nel senso che dice lei: in primo luogo valuteremo
economicamente il quantitativo, vale a dire quanto ne raccogliamo,
perché in funzione di questo dato si potranno fare i vari discorsi
che ho evidenziato sopra, sul compostaggio domestico o di
prossimità.
Quindi bene o male sono altre due Unités des Communes che
partiranno con la raccolta dell'organico. Poi, come lei ben sa,
anche l'Unité dell'Evançon e del Monte Cervino avranno modo di
partire nel 2016 con un nuovo appalto che stanno predisponendo,
quindi tutto il territorio della Valle d'Aosta, come ci eravamo
detti in Commissione, partirà con la raccolta dell'organico nel
2016.
Sul discorso delle distanze chilometriche, cioè di far fare meno
chilometri ai rifiuti, in questo caso, della raccolta organica,
come ho già avuto modo di spiegarle, ci sono due punti di raccolta:
uno è a Pontey per la bassa Valle e l'altro è ad Aosta per il
centro e alta Valle. Perché a Pontey e non in un luogo più vicino
al nostro confine con il Piemonte? Proprio per un discorso
economico, vale a dire che quel sito aveva già tutte quelle
attrezzature (sto parlando delle pese e vie dicendo) che ci
permettono di non andare a gravare sui cittadini con ulteriori
costi. Oltre a questo, bisogna anche dire che i costi di trasporto
in questo momento incidono chiaramente sui costi della tariffa, ma
essendoci già dei contratti in essere non vanno a incidere. I
prossimi sicuramente andranno in quella direzione. Spero di aver
risposto puntualmente.
Presidente -
Per la replica ha chiesto la parola il
Consigliere Cognetta, ne ha facoltà.
Cognetta (M5S) -
Sì, grazie Assessore.
C'è solo qualche piccola differenza nelle informazioni che
abbiamo. Probabilmente c'è uno sfasamento nel passaggio delle
informazioni.
I Comuni dell'Unité des Communes Mont Rose che attualmente
raccolgono l'umido, che io sappia, sono: Hône, Bard,
Pont-Saint-Martin e Donnas; penso sia corretto. Che cosa succede
quando questi comuni raccolgono l'umido? Lo portano a Pontey.
Dopodiché a Pontey i rifiuti vengono messi all'interno di
contenitori più grandi, che poi vengono portati a Brissogne. Questo
fatto di spostare tutta questa roba a passaggi alterni, chiaramente
crea un costo che, lei dice, è già compreso nella tariffa; io dico
speriamo, perché probabilmente non è così.
La stessa cosa succede quando nella Mont Rose girano per
raccogliere l'umido. Spesso i camion non sono completamente pieni,
anzi, il più delle volte sono quasi vuoti. Anche questo influenza
la tariffa e anche questo chiaramente è una cosa che sicuramente
pagano i cittadini.
Il fatto che noi abbiamo cominciato così, non è che mi fa stare
tranquillo, perché le lunghe code di camion che vediamo a
Brissogne, con gli autisti che aspettano per scaricare, poi gravano
sull'intero sistema. Ci sono già adesso delle situazioni che non
funzionano, come le ho appena fatto notare. Se questo prosegue e si
mette a regime per tutto, allora il sistema è ovvio che costerà di
più.
Quello che io sto cercando di farle capire è che bisogna mettere
mano definitivamente a un sistema di gestione corretto. Per
esempio, se la Walser i rifiuti organici li porta prima a Pontey,
poi ad Aosta e dopo tornano indietro, lei capisce che è una cosa
che non può stare in piedi, perché avrà un costo senza senso. Noi
siamo nella situazione in cui, per fortuna, stiamo mettendo in
piedi il sistema, che non è ancora a regime, che non è ancora
completo e ci sono le comunità montane che stanno partendo. Io,
però, la sollecito anche questa volta a fare maggiore attenzione,
perché poi quando sarà in opera l'intero sistema, modificarlo sarà
un grosso problema. Le segnalo queste cose - le ho fatto un esempio
la volta scorsa e uno adesso - perché abbiamo una situazione
talmente complessa che, se continuiamo a mantenerla tale per
risolvere i problemi a Valeco o a chi trasporta e non ci facciamo
carico, invece, di far capire che dobbiamo cambiare completamente
questo sistema, affinché vada poi a vantaggio dei cittadini, noi da
questa situazione non ne usciremo mai e i cittadini continueranno a
pagare. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK