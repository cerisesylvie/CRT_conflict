Consiglio Regionale della Valle d'Aosta - Oggetto del Consiglio n. 2577 del 17 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 2577 del 17 aprile 2002 - Resoconto
OGGETTO N. 2577/XI Presenza di un ripetitore di grandi
dimensioni sul massiccio del Monte Bianco. (Interpellanza)
Interpellanza Saputo che sull'Aiguille de Trélatête", vetta sita
nel massiccio del Monte Bianco, a metri 3917 di altitudine, posta
sulla sinistra orografica della Val Veny, è posizionato un
ripetitore di grandi dimensioni, che appare dismesso (e forse mai
utilizzato);
Ritenuto che tale ripetitore, notevolmente impattante, vada
rimosso in modo da dare alla montagna il proprio aspetto
naturale;
Osservato che la rimozione costituirebbe anche un importante
segnale simbolico "nell'anno delle montagne" e risponderebbe alle
richieste di molti alpinisti che sollecitano una soluzione al
problema;
il sottoscritto Consigliere regionale
Interpella
l'Assessore competente per sapere:
1) a chi appartiene il ripetitore sito sulla punta
dell'"Aiguille de Trélatête", che appare da tempo dismesso;
2) se condivide l'opportunità che tale manufatto venga smontato
e tolto;
3) quali iniziative intende eventualmente assumere per ottenere
la rimozione del ripetitore e dunque la rimessa in ripristino dello
stato naturale della montagna.
F.to: Curtaz
Presidente
La parola al Consigliere Curtaz.
Curtaz (PVA-cU)
L'anno 2002 è "l'Anno delle montagne",
"l'Anno delle montagne" significa sensibilizzazione sui problemi
della montagna, significa retorica sulla montagna, significa
secondo noi anche iniziative a protezione della montagna, anche
partendo da gesti simbolici ed è quello che in sostanza proponiamo
all'Amministrazione regionale, alla Giunta, una volta appreso e
verificato che su una punta del massiccio del Monte Bianco,
sull'Aiguille de Trélatête, è posizionato un impattante ripetitore
avente un'altezza di circa 8-10 metri, ripetitore che parrebbe
inutilizzato da tempo e forse addirittura mai utilizzato, anche se
credo che faccia brutta mostra di sé da almeno un paio di decenni e
quindi, sensibilizzati anche da alcuni alpinisti di buon livello e
di grossa cultura alpinistica, abbiamo presentato questa
interpellanza in cui sollecitiamo un interessamento
dell'Amministrazione regionale su questo tema per vedere se c'è la
volontà e la possibilità di intervenire per rimuovere questo
ripetitore impattante.
Presidente
La parola all'Assessore al territorio,
ambiente e opere pubbliche, Vallet.
Vallet (UV)
Ringrazio il Consigliere Curtaz per avermi
"obbligato" a fare un minimo di ricerca e per riportare alla mia
memoria la vicenda, di cui avrei dovuto avere in verità memoria,
perché - e dirò dopo - era stata affrontata in Giunta nella
legislatura passata. La vicenda ha anche degli aspetti
interessanti. Bisogna risalire al 1980 quando l'impianto fu
realizzato da una multinazionale, con sede a Friburgo, con capitali
svizzeri, francesi e italiani e con forti legami con l'allora Radio
Mont-Blanc, che era un'emittente valdostana.
In base alle informazioni, che abbiamo ottenuto dal Comune di
Courmayeur, posso dire che l'intervento era stato realizzato dopo
l'ottenimento di una concessione edilizia nel giugno del 1980,
modificata poi nel 1981. Agli atti del Comune abbiamo anche
recuperato un atto con il quale si stabilisce una costituzione di
godimento dei terreni necessari per la realizzazione di questi
impianti con la Consorteria de l'Allée blanche. Il primo dato
curioso è che l'Aiguille de Trélatête è di proprietà di questa
Consorteria: sono otto proprietari. I lavori furono ultimati nel
1981.
Ho recuperato anche un'interessante rassegna stampa e
un'interrogazione in Consiglio regionale che testimoniano una forte
opposizione in particolar modo da parte del CAI e da parte
dell'allora gruppo consiliare del Partito comunista. Il progetto
ebbe vita breve, funzionò pochissimo: circa un anno. Nel 1994 -
ecco perché avrei dovuto avere memoria della questione, invece
avevo dimenticato - su richiesta specifica del Rappresentante del
Ministero dell'Ambiente in seno alla Conférence transfrontalière de
l'Espace Mont-Blanc, Pinelli all'epoca - si fece una prima indagine
per capire cosa ne era di quella "bruttura?. Il contratto stipulato
dalla Consorteria e registrato nel febbraio 1981 prevedeva una
concessione per 19 anni, quindi concessione oggi scaduta; alla
scadenza della concessione, in caso di mancato rinnovo della
stessa, caso che si è verificato, la proprietà degli accessori
tutti, ad esclusione degli impianti radiotelevisivi, sarebbe
tornata ai proprietari.
Di fatto, oggi, quella struttura, perlomeno la parte edilizia, è
di proprietà della Consorteria de l'Allée blanche. Per quanto
riguarda Radio Mont-Blanc, ci è stato confermato che la Società non
esiste più, quindi anche gli impianti sono dismessi e abbandonati.
Dicevo dell'interessamento del Dr. Pinelli a cui seguì una
valutazione e un approfondimento, fatto dal collega Riccarand, che
era concluso con una valutazione di costi molto elevati e che ci
aveva indotto a lasciar perdere la rimozione della struttura.
Abbiamo completato l'indagine con la Comunità montana Valdigne
Mont-Blanc in quanto la legge n. 31 prevedeva al 31 dicembre 2001
la scadenza per la presentazione dei piani di rete.
Quindi, abbiamo verificato che la struttura è dismessa e
abbandonata anche valutando il fatto che nessuna richiesta è stata
presentata alla Comunità montana.
In merito all'opportunità e al fatto che la demolizione di
questa struttura rappresenterebbe sicuramente un miglioramento
della qualità dell'ambiente in alta quota credo che non ci siano
dubbi, restano alcune valutazioni da fare per capire anche come e
chi può muoversi per operare. Ho individuato un percorso di questo
tipo: nell'immediato un sopralluogo di tecnici e guide alpine per
definire meglio il tipo di intervento, la fattibilità e i costi
dell'intervento stesso.
Credo che si possa ipotizzare nell'immediato la rimozione
perlomeno della "parte antenna" che già costituirebbe un
miglioramento considerevole. Per quanto riguarda la struttura
edilizia, invece, mi è stato segnalato un interessamento da parte
del Soccorso alpino in relazione a questa struttura che potrebbe
essere utilizzata come piattaforma per attività di rilevamento o
per supporto all'attività del soccorso alpino stesso. Confermo in
questa sede l'interesse e l'impegno a verificare approfonditamente
la situazione.
Credo che sarebbe qualificante e interessante poter aggiungere
alle tante iniziative che abbiamo programmato per celebrare il
2002, "l'Anno internazionale delle montagne", anche questa
iniziativa che sarebbe sicuramente significativa e in questo campo
voglio ricordare un'iniziativa che abbiamo appena concluso,
iniziativa volta al recupero delle cosiddette "brutture? - brutture
inutili quando sono inutili - e voglio ricordare l'intervento
dell'Amministrazione regionale per la rimozione e demolizione della
teleferica del Rifugio Monzino che è stata effettuata dalle Società
delle guide di Courmayeur sulla base di un intervento finanziario
dell'Amministrazione regionale.
Si dà atto che dalle ore 11,41 riassume la presidenza il
Presidente Louvin.
Président
La parole au Conseiller Curtaz.
Curtaz (PVA-cU)
Sono soddisfatto della risposta ottenuta
dall'Assessore che nell'occasione voglio ringraziare. Peraltro
voglio ringraziare, anche se la cosa è un po' inusuale, il collega
Cuc perché so che ha collaborato con l'Assessore nell'avere i dati
e avere un quadro di insieme su una questione che non era affatto
semplice dal punto di vista amministrativo e burocratico.
Sono soddisfatto quindi del lavoro istruttorio che è stato
svolto e sono soddisfatto dell'impegno che l'Assessore oggi ha
preso formalmente.
Se entro la fine dell'anno - ma non ho motivo di dubitare che
ciò avvenga - saremo riusciti ad eliminare questa bruttura inutile,
come l'Assessore ha definito questa opera e altre che popolano la
nostra regione, credo che avremo fatto un buon servizio ai
Valdostani, ai turisti e alla montagna e avremo fatto un gesto
simbolico di un certo spessore perché prima ho parlato di gesto
simbolico, ma non si deve pensare in questo caso che sia poco
concreto: è un gesto simbolico "nell'Anno delle montagne", ma
significa smobilitare una struttura francamente molto brutta e
molto impattante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK