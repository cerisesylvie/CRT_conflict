Consiglio Regionale della Valle d'Aosta - Oggetto del Consiglio n. 77 del 12 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 77 del 12 febbraio 1981 - Resoconto
OGGETTO N. 77/81 - DISCUSSIONE GENERALE DEI DISEGNI DI LEGGE N.
255 E N. 256 CONCERNENTI IL BILANCIO DI PREVISIONE DELLA REGIONE
AUTONOMA DELLA VALLE D'AOSTA.
Presidente -
Dopo la relazione di ieri
dell'Assessore alle Finanze è aperta la discussione generale
congiunta sugli oggetti 12 e 13. Faccio presente al Consiglio che,
come già l'anno scorso, dopo la chiusura della discussione generale
con gli interventi dell'Assessore alle Finanze e del Presidente
della Giunta, il Consiglio sarà chiamato a votare prima
sull'articolato dell'oggetto n. 12, D.L. 255 e poi sull'articolato
dell'oggetto n. 13, cioè D.L. 256.
Nel corso dell'esame dell'articolato, soprattutto del disegno
256, il Consiglio prenderà in esame i vari allegati, seguendo la
procedura dell'anno scorso, cioè il riferimento fra l'articolo in
discussione e l'allegato che ne esplicita e ne puntualizza capitolo
per capitolo quelli che sono i riferimenti per l'entrata e la
spesa.
Questo è il modo che mi sembra più confacente per le votazioni
dei vari articoli e per la verbalizzazione della discussione e
delle conclusioni finali. I Consiglieri ovviamente potranno
intervenire nel corso di ogni articolo e quindi di ogni allegato
che si riferisce agli articoli, quindi avranno diritto alla parola
per dichiarazione di voto.
Dò inizio alla discussione generale. Ha chiesto di parlare il
Consigliere De Grandis. Ne ha facoltà.
De Grandis
(
PRI)
- L'Assessore alle Finanze, prima
di iniziare la relazione politica al bilancio ha testualmente
dichiarato: il mio sarà un intervento anomalo per un bilancio
anomalo, in una situazione anomala. Subito dopo ha affermato, senza
mezzi termini, di sentirsi notevolmente a disagio nel dover
relazionare su un bilancio del genere, e infine, ha ritrovato la
sua verve e novello vigore parlando del neonato progetto di riparto
fiscale. Bisogna riconoscere all'Assessore di avere svolto una
relazione assai abile senza, per questo, rinunciare a una notevole
franchezza.
"Bilancio anomalo", ha detto l'Assessore. La prima anomalia che
io ho riscontrato al termine di un esame del bilancio, in cui ho
messo tutto l'impegno di cui sono capace, nei limiti delle mie
competenze, è l'impossibilità di valutarlo in senso globale nel suo
complesso. Le mie valutazioni, quindi, saranno svolte in due
direzioni distinte, da una parte quella tecnico-contabile,
dall'altra quella politico-finanziaria.
In sede di discussione del bilancio annuale per il 1980 e
pluriennale per il 1980/82 avevo rilevato gli elementi di novità
che costituivano la premessa per una utilizzazione più efficace
dello strumento del bilancio, sia in sede di programmazione, sia in
sede di informazione pubblica dell'attività della Giunta. Tali
elementi sono stati: adozione del bilancio pluriennale,
riclassificazione della spesa per settori di intervento, riduzione
del peso delle contabilità speciali, presentazione della gestione
dei residui passivi, confronto con le poste di bilancio degli anni
precedenti. Avevo inoltre rilevato, sempre in qualche occasione,
che, secondo me, mancavano ancora due elementi fondamentali; vale a
dire un piano di sviluppo regionale e gli indicatori di
efficienza.
Mi sembra che queste osservazioni siano valide anche per il
bilancio annuale dell'81 e per il poliennale dell'81/83.
Sotto il profilo tecnico-contabile ritengo doveroso esprimere il
mio compiacimento al personale che ha provveduto alla stesura del
progetto di bilancio che è stato arricchito da quadri e da tabelle
esplicativi, e ancora di più a quanti hanno provveduto alla stesura
delle relazioni che accompagnano sia la legge finanziaria che la
legge di approvazione del bilancio. Si tratta, a mio avviso, di
tutta una serie di documenti che dimostrano la competenza
professionale dei redattori e la loro onestà intellettuale. Le due
relazioni infatti, offrono una chiave di lettura fondamentale e
soprattutto sincera del progetto di bilancio.
Questo è particolarmente meritorio in quanto gli addetti ai
lavori hanno usato la loro qualificazione professionale per
realizzare un progetto di bilancio che è un modellino di ingegneria
contabile estremamente corretto, mentre, di solito, si ricorre
all'ingegneria contabile per scopi che sono diametralmente
opposti.
Sarò, quindi, grato all'Assessore se vorrà riferire ai suoi
collaboratori che nell'ambito di questo Consiglio sono stati
espressi degli apprezzamenti favorevoli sulla loro professionalità
e sul loro operato.
Ma, per dare a Cesare quello che è di Cesare, è giusto
riconoscere anche all'Assessore alle Finanze il merito di avere
apposto il suo imprimatur a queste relazioni, dimostrando in questo
modo, a mio avviso, di non temere le critiche e soprattutto di
essere disponibile a un confronto e a un dibattito aperto e leale
in questo Consiglio. Io approfitterò quindi della disponibilità che
l'Assessore ha dimostrato nella relazione politica quando, con
estrema franchezza, ha detto con quanta difficoltà e con quanta
poca disponibilità si accingeva a relazionare su un progetto di
bilancio che presenta 34 miliardi di passivo.
Per quanto attiene, in particolare, uno di quelli che io ritengo
i problemi generali più importanti del bilancio, il problema della
consistenza e della tendenza alla formazione dei residui passivi,
si può rilevare dall'esame della pagina 2 della relazione al
bilancio, che vi è un miglioramento dal lato delle entrate, mentre
vi è un peggioramento dal lato della spesa. A questo proposito
assumono un particolare significato anche i 2300 milioni di residui
perenti. Ma se è importante che la Giunta abbia, con onestà, messo
in evidenza questi residui passivi, credo che sia ancora più
importante operare per ridurli.
Un altro problema generale di notevole interesse è la
consistenza e la distribuzione per settori di intervento delle
risorse proprie e delle assegnazioni statali. Le risorse proprie
ammontano a 95 miliardi più 34 miliardi di mutui per un totale di
130 miliardi e le assegnazioni statali ammontano a 55 miliardi. Le
risorse proprie, in termini percentuali, rappresentano il 70% delle
risorse disponibili al netto delle contabilità speciali, mentre i
mutui previsti ammontano al 26% delle risorse disponibili. Questo
significa che c'è un'ampia disponibilità finanziaria libera da
vincoli di destinazione. Una buona parte, però, di questa
disponibilità finanziaria, viene assorbita dalla spesa
predeterminata e rimangono, quindi, scarsi margini per realizzare
nuovi programmi, questo è rilevabile, in particolare, dal bilancio
pluriennale.
È necessario allora effettuare un'accurata analisi degli
elementi di rigidità esistenti per raggiungere l'obiettivo di
ridurli e di modificarli. Occorre inoltre verificare la coerenza
della ripartizione delle risorse per spese programmate dei diversi
settori di intervento, rispetto a quelli che sono stati gli
obiettivi di legislatura e, in particolare, quelli che sono stati
gli obiettivi che il Presidente della Giunta ha esposto con le sue
linee programmatiche all'atto dell'ingresso nella maggioranza del
gruppo dei Democratici Popolari.
Tutto questo anche alla luce dei risultati di gestione degli
anni precedenti, perché se certi programmi di investimento hanno
fortemente contribuito alla formazione dei residui passivi, è
possibile ridurre gli stanziamenti per gli anni successivi
destinati ad altri settori quali, ad esempio, la viabilità,
capitolo 26000 dei lavori pubblici, o, più in generale, le opere
pubbliche per le quali sono previsti stanziamenti per il 1982 di
oltre 4 miliardi, e cosivvia.
Quella che mi pare inoltre eccessiva è l'incidenza della spesa
corrente rispetto a quella di investimento: 121 miliardi di spesa
corrente contro 61 miliardi di spesa di investimento. E mi sembra
eccessivo il rapporto, anche tenendo conto delle esigenze
improrogabili di far fronte agli oneri di funzionamento
istituzionale e per le prestazioni di servizio essenziali, per
quanto riguarda questi settori che hanno tendenze di costi in
crescita: sanità e scuola, servizi in generale, il funzionamento
istituzionale, come chiaramente indicato a pagina 9 della
relazione.
È necessario sottolineare che, indipendentemente dagli
incrementi di spesa determinati da oneri contrattuali o di legge o
per effetto dell'inflazione, ciò che si rileva è il risultato che
si ottiene in relazione alla qualità dei servizi prestati. Voglio
dire che è necessario ripartire diversamente le risorse disponibili
per spese correnti e investimenti e che è estremamente importante e
indispensabile qualificare il tipo di spesa su entrambi i
versanti.
Sul versante della spesa di investimento è da notare, poi, che
oltre a una sua contrazione si verifica una destinazione che, per
certi versi, può apparire preoccupante. Se i grossi problemi del
momento sono l'energia e gli investimenti produttivi, per i
riflessi che hanno o possono avere sull'occupazione e sullo
sviluppo economico e sociale, è necessario destinare a questi
settori maggiori risorse, facendo, magari, qualche sacrificio a
scapito di scelte che possono avere un maggiore consenso politico,
partitico o corporativo, ma che sono meno utili sul piano
dell'interesse generale, e dello sviluppo a medio e lungo
termine.
In tal senso io credo che sarebbe necessario potenziare gli
interventi a favore della piccola e media impresa e
dell'artigianato e, in particolare, quelli volti al potenziamento
degli investimenti produttivi, al miglioramento della qualità dei
prodotti, allo sviluppo tecnologico, alla promozione commerciale e
alla formazione professionale.
Questo discorso vale anche per l'agricoltura e, in particolare,
per la trasformazione e la commercializzazione dei prodotti
agricoli, così come per il settore energetico.
In relazione a questi settori credo che sia importante
sottolineare che il bilancio del 1981 non contiene, secondo me,
scelte adeguate e che il bilancio pluriennale prevede stanziamenti
decrescenti, mentre sono previsti in crescita quelli per i
servizi.
Per quanto riguarda la politica dell'indebitamento, dove è
prevista l'accensione di mutui per 34 miliardi, mi sembra che la
somma sia eccessiva se si considera l'entità delle previsioni di
introiti per interessi attivi, che è di 1700 milioni. Calcolando
infatti, che questi siano valutati a un tasso del 12% si avrebbe
una giacenza media di cassa oscillante tra i 14 e 15 miliardi. La
realtà allora è che i mutui sono previsti non per far fronte alle
esigenze di liquidità, bensì per pareggiare il bilancio.
Sotto il profilo delle occorrenze di cassa, infatti,
l'indebitamento potrebbe, secondo me essere inferiore e questa
ipotesi sembra confermata, perché i dati di bilancio prevedono
l'ammontare degli oneri di ammortamento in 2500 milioni per
interessi e in 230 milioni per quote-capitali.
Questi interessi e queste quote-capitali non sono corrispondenti
ai 34 miliardi di mutuo, ma sono di gran lunga inferiori, a meno
che nel conteggio che è stato fatto non si sia tenuto conto
soltanto di una semestralità di questi oneri.
È, poi, da sottolineare che la natura delle spese finanziabili
con mutui è talvolta discutibile, specie per studi, perizie,
consulenze, macchine per scrivere. Non scenderò in tutta una serie
di particolari che sono rilevabili dalla lettura del bilancio,
perché ritengo siano conglobati nei problemi generali esposti.
Solo su due questioni specifiche vorrei avere una risposta dagli
Assessori competenti del settore. La prima riguarda la legge Merli.
Della legge Merli ne parlano i giornali, la radio, la televisione,
i Pretori, l'unico che non ne parla è il bilancio della Regione.
Ora, mi risulta che, nell'agosto scorso, una deliberazione del CIPE
ha ripartito una parte dei fondi della legge Merli; in questo modo
1200 miliardi sono stati assegnati alle Regioni, di cui 4 miliardi
da trasferire ai Comuni e 450 milioni da destinare alle imprese,
gli altri 800 miliardi verranno assegnati alle Regioni in base alle
richieste di ogni singola Regione. Gradirei sapere come mai di
questo non c'è alcuna indicazione nel bilancio. La seconda
questione riguarda i trasporti: per sostenere le imprese che
eserciscono linee di autotrasporti in Valle d'Aosta spendiamo
qualcosa come 2500 milioni. La legge statale 177 dell'anno scorso
prevede un rimborso, mi pare, fino al 50% degli oneri derivanti
dagli aumenti contrattuali. Anche di questo non ho visto traccia
sulla parte "entrata" del nostro bilancio.
A titolo di conclusione, come sintesi di tutte le osservazioni
che ho svolto fino a adesso, vorrei rivolgere un invito, uno
stimolo alla Giunta articolato in quattro punti, che non sono una
novità, sui quali si è già dibattuto in altre occasioni, ma che
ritengo fondamentali per riuscire a dare un'impostazione e una
svolta diversa all'attività dell'Esecutivo. Il primo punto è
rappresentato dalla necessità di elaborare un piano di sviluppo
socio-economico e territoriale, un programma pluriennale di
attività e di spesa, in modo che il bilancio pluriennale assuma la
sua naturale veste di strumento programmatorio; il secondo è la
revisione delle leggi regionali di intervento, questo è detto anche
nelle relazioni alle due leggi presentate oggi, vorrei che non
rimanesse sulla carta, ma diventasse un fatto reale; il terzo
riguarda l'organizzazione istituzionale e con un intervento sulle
strutture degli uffici e sulla formazione del personale, e
sottolineo la formazione del personale, perché tra breve avremo
modo di discutere circa la sua importanza per il buon funzionamento
delle istituzioni; il quarto riguarda la necessità di intervenire
efficacemente sulle strutture al fine di ottenere servizi la cui
qualità giustifichi l'impegno finanziario della Regione, mi
riferisco in particolare alla sanità e alla scuola.
Presidente
- Ha chiesto di parlare il Consigliere
Viberti. Ne ha facoltà.
Viberti
(DPROL)
- Dopo un idillio, quale quello
tra l'Assessore alle Finanze e il collega esponente del Partito
Repubblicano, è necessario intervenire un pochino duramente nel
merito più che del bilancio, delle scelte che questa Giunta
effettua, altrimenti la bilancia dell'andamento di questa
discussione penderebbe troppo dalla parte sbagliata.
Molte critiche saranno, probabilmente, fatte a questo bilancio e
molti colleghi, come già del resto De Grandis, dimostreranno,
certamente, di essere dei provetti ragionieri. Questo, tra l'altro,
è un bene perché nel caso di un'eventuale modifica di alleanze si
saprebbe come rimpiazzare l'attuale acuto, e c'è anche chi lo
definisce acuminato, Assessore alla Finanze. Io con le cifre, i
conti, le percentuali e la matematica in gemere non ho mai avuto
buoni rapporti, quindi mi limiterò ad esporre alcune critiche a
quella che pare essere l'impostazione della spesa e al clima in cui
si va a votare il disegno di legge n. 256 ed i suoi allegati.
Il clima è stato opportunamente modificato spruzzando sulle
nuvole, che minacciose si addensavano sull'idillio tra l'Union
Valdôtaine e la Democrazia Cristiana, delle promesse di riparto,
avallate da uno, due, o non so quanti, Ministri Democristiani.
Quindi, allegri ragazzi, anche se l'81 sarà anno di ristrettezze e
non si potranno fare investimenti, per l'82 vedrete che ci sarà
spazio e denaro per tutti e per l'83 la maggioranza potrà farsi una
campagna elettorale con i fiocchi. Altro che qualche miliarduccio
di economie dirette come nel '78, non si preoccupino quindi, i
miserabili che vivono ai margini della maggioranza, la fedeltà sarà
premiata, gli ultimi saranno i primi e il cattivo di turno, che
orrende tresche ordisce - leggasi Minuzzo - si morderà le mani e il
suo partito dovrà rimangiarsi tutte le critiche espresse e fare
pubblica ammenda se vorrà partecipare al banchetto.
Le probabilità, infatti, che la vicenda in questione possa
diversamente risolversi, come nella parabola del figliol prodigo,
sono una su un milione, quindi, se c'è qualche incauto che intende
emulare il social-democratico, sappia già che la maggioranza si sta
spartendo le sue spoglie, e per chi non avesse capito mi riferisco
all'incarico di Presidente della Commissione Sviluppo Economico che
il collega aveva sinora svolto con discreti risultati, e, se non
altro almeno con serietà e buona volontà. Spoglie che sono
interessanti dal punto di vista dello sviluppo economico, ma non,
come potreste pensare, in riferimento al nome della terza
Commissione, l'interesse è tutto indirizzato verso lo sviluppo
dell'economicità dello stipendio di qualche consigliere di
maggioranza a cui spetta di diritto pensate, la presidenza di
questa Commissione.
Io non so con che faccia tosta si possa parlare di questione
morale quando l'arroganza del potere giunge a questi livelli.
D'altronde, l'esempio viene dall'alto, infatti, il Presidente della
Giunta firma o fa firmare documenti sulla questione della casa che
prevedono un certo modo di risolvere i problemi e poi il nostro
Kooh-i-Noor (montagna di luce per chi non è cultore di dialetti
indiani) continua a fare ciò che vuole ignorando e calpestando gli
accordi sottoscritti. Quindi, colleghi, quando Minuzzo darà le
dimissioni dalla carica di Presidente della Commissione Sviluppo
Economico, dimostrerà dignità e coerenza, con le affermazioni che
fa da due mesi a questa parte.
Ma la maggioranza, intransigente non solo sul numero di
Presidenze che gli spettano di diritto, ma anche sul tipo, tradisce
già ora la sua logica del tutto economicistica, nel senso di cui
dicevo prima, e consapevole che l'81 sarà anno di vacche magre
verserà all'alleato più irrequieto la parte lasciata dal PSDI,
spero di sentire ancora tuonare contro la palude putrescente da cui
nasce il terrorismo e contro la classe politica corrotta, etc.;
questo Consiglio ha bisogno di tensione morale ed io di cose che mi
divertano.
Quando ci si trova in ristrettezze i capi sono i primi a dover
dare l'esempio. Questo è, parzialmente descritto, il clima in cui
si svolge la discussione sul bilancio. Bisogna ancora aggiungere,
perché lo sappiamo tutti, anche quelli che non ascoltano mai Ramera
e quelli che sono duri di comprendonio a completamento del quadro
che appare annebbiato dalle firme apposte in calce al riparto, che
questo deve fare ancora molte ore di navigazione e trova sul suo
cammino scogli, a volte facilmente aggirabili, come quello che
lunedì si troverà in questo Consiglio - anzi non di scoglio, ma di
olio dovrei parlare, - ma altri scogli si trovano di fronte al
riparto ed alcuni assai pericolosi come la Camera e il Senato dove
altri interessi regionali, certo invidiosi della nostra autonomia,
albergano stabilmente. Comunque, la barca su cui viaggia il riparto
è ancora in alto mare e, quindi, cari regionalisti, datevi da fare
e tallonate il vostro alleato romano andando anche al suo Congresso
Regionale, non solo a portare i saluti in francese, ma a
pretendere, almeno, il mantenimento delle promesse, visto che non
avete il coraggio di pretendere ciò che alla nostra Regione spetta
di diritto e che la politica democristiana del rubinetto ha sempre
dilazionato. E non sono ancora certo che le affermazioni della
relazione politica di ieri ci possano far cambiare idea circa la
velocità con cui questo riparto può arrivare, conosciamo i
democristiani da lunga data, non solo noi ma il nostro Paese,
purtroppo.
Allora, visto che il clima è stato più o meno descritto, anche
se, forse, manca qualche particolare, possiamo passare
all'impostazione. Stento ripetere la parola impostazione perché, a
parte la nuova veste che il bilancio ha preso dallo scorso anno,
che denota indubbiamente una svolta dal punto di vista tecnico e
contabile, per altro dovuta alla necessità di adeguarsi agli
indirizzi forniti dallo Stato con le leggi 385 del '76 e 468 del
'78, non altrettanto si può dire delle finalità che questo oggetto
voluminoso dovrebbe avere. Purtroppo, come sempre, anno dopo anno,
i capitoli si susseguono con nuovi e diversi importi, ma di un
qualunque collegamento tra di loro che possa richiamare la dea
programmazione, un tempo protettrice dei democratici popolari ed
oggi ormai dimenticato oggetto di culto, non vi è traccia. I colpi
di telefono tra i vari uffici regionali e l'Assessore alle Finanze
per stabilire quanti milioni in più o in meno debbono essere messi
sul capitolo su cui spende questo o quell'ufficio sono ancora la
norma, la programmazione non si ha la più pallida idea di che cosa
sia.
Il bilancio regionale si disperde in mille rivoli che servono ad
abbeverare le più diverse clientele, alcune anche meritevoli, come
chi si dota o ricostruisce il tetto in lose o chi riceve un
contributo poiché mantiene il cosiddetto verde rurale, ma sono,
comunque, sempre, delle clientele e poi sono molto di più quelle
non meritevoli. Eccone alcune: persone che si fanno la strada di
accesso alla casa e ricevono il contributo destinato alla
costruzione di strade interpoderali, persone che forniscono lavori
e studi di alta qualità all'amministrazione, tanto che in alcuni di
questi ci sono dei diagrammi concernenti il posizionamento del sole
in determinate ore che riportano grossolani errori, o, addirittura,
corsi d'acqua che anziché seguire le leggi di gravità scendendo
lungo i canaloni scorrono a mezza costa su di una curva a
dislivello, per arrivare a dei casi decisamente originali, che
dovrebbero essere adeguatamente pubblicizzati come grandi
attrattive turistiche, in quanto io credo che siamo la sola Regione
nel mondo intero in cui ci siano dei corsi d'acqua che scorrono in
salita. Questo è almeno quanto risulta dalla consultazione di certe
carte.
Assessore Pollicini, si tenga in più stretto contatto con i suoi
colleghi di Giunta, lei si lascia sfuggire delle occasioni enormi
per incrementare il turismo in valle, altro che Leonardo, ma se lo
immagina lei quanti studiosi e curiosi accorrerebbero nella nostra
Regione per vedere l'acqua che sale? E poi chissà quali proprietà
medicinali o di altro genere questa acqua può avere, importante è
farla analizzare. Mi raccomando, caro Assessore, vada a farsi
mettere al corrente dal suo Collega dell'Agricoltura e Foreste. A
proposito, sarebbe anche interessante sapere quanto si prevede che
produrrà, grazie ai poderosi interventi del bilancio, l'agricoltura
valdostana per poter, poi, fare un paragone tra produzione e spese
impegnate a favore del settore agricolo. Ma nel settore agricolo si
pagano i danni di scelte sbagliate o, peggio ancora, male
applicate, valga per tutti l'esempio del risanamento del patrimonio
zootecnico, in cui si sono spesi miliardi per ritrovarsi al punto
di partenza, con il risanamento ancora da fare. Ma se i nostri
imprenditori agricoli debbono fare i conti con un territorio che
non li aiuta, per le industrie, e specialmente per quelle della
bassa valle in particolare, non si può certo dire che siano le
cause naturali a provocarne le continue crisi. Qui le
responsabilità della Giunta sono assai più gravi, anzi le
irresponsabilità di questa Giunta che continua a fare scelte a
capocchia, e non voglio ripetermi su una delle sue migliori
trovate: la ormai famosa fabbrica di bastoncini. Vedremo che cosa
ci riserverà il futuro.
Certo è che neppure nel settore dell'industria si può
intravedere un minimo raccordo programmatico e l'unico esempio di
raccordo lo si trova purtroppo, nei contratti tampone, capestro che
l'amministrazione riesce a stipulare di volta in volta con i nuovi
padroni di questa o di quella azienda in crisi, magari tessile,
che, poi, potrebbero essere sempre gli stessi padroni, sotto
mentite spoglie, pronti a mungere nuovi fondi all'Amministrazione
regionale.
Che la crisi economica avrebbe prima o poi raggiunto anche la
nostra splendida valle lo si poteva supporre già molto tempo fa,
eppure la nostra "montagna di luce" non si esimeva dall'illuminare
durante la Table Ronde sur l'émigration valdôtaine, tenuta lo
scorso anno all'inizio dell'estate, dal gabbare i valdostani
presenti alla riunione, facendo sfoggio della sua ben più nota
qualità e capacità: quella di bluffare. Fra le altre cose affermava
infatti che, mentre l'industria statale aveva delle difficoltà,
cosa per altro vera, quella che si era impiantata con contributi
regionali o ne aveva usufruito, godeva ottima salute, quasi che i
soldi forniti dalla Regione fossero dotati di particolari capacità
terapeutiche. Di fabbriche chiuse, in cassa integrazione se ne
vedevano già allora, e la situazione non è, certo, migliorata,
anzi, tutt'altro. Comunque il nostro megapresidente è sempre pronto
a una risposta diversa a seconda della categoria di gonzi, (scusa
Mappelli, se ti rubo uno dei tuoi cavalli di battaglia e lo
modifico) ma io sono convinto, purtroppo, che il tempo dei gonzi
non sia ancora finito. Quando poi, viene in Consiglio, dove si
trova di fronte dei gonzi particolari a cui non sempre riesce a
raccontarla, allora indulge un po' alla discussione e poi schiaccia
il bottone con su scritto "voti" e, puntualmente, gli appartenenti
alla maggioranza, sia i più gonzi che i meno gonzi, alzano il
braccino con annessa manina e i giochi sono fatti, con buona pace
del metodo democratico e degli ignari cittadini.
Certo, non è che siano tutte scelte fatte senza proprio pensarci
su più di tanto; infatti i bastoncini della Findus, per esempio,
sono un prodotto indirizzato ad un settore che tira così come i
nostri, indirizzati ad un mercato in espansione come quello dello
sci. Sempre che non tutte le annate siano come questa in fatto di
neve, di neve, certo, poiché la neve è, praticamente, l'unica cosa
che, oltre alle bellezze naturali deturpate e deturpande, la nostra
Regione è in grado di offrire al turista.
Insomma, questa Giunta, secondo noi, non ne fa proprio una
giusta, e non c'è da ridere se si pensa all'affermazione fatta da
Andrione durante la discussione concernente la nazionale Cogne
pochi mesi fa, il nostro genio, padrone di tutto lo scibile umano
annunciava testualmente, con ghigno compiaciuto, che la nazionale
Cogne è ormai spacciata.
Che l'industria non sia gradita al Presidente della Giunta lo
stanno a dimostrare non solo la scarsità, disorganicità e
incoerenza delle scelte in campo industriale, ma anche il fatto che
l'Assessore preposto a questo settore non dimostra, certo, di
essere un esperto nel campo, e questa non è una voluta cattiveria
da parte mia, ma una constatazione dei fatti. Difatti, tutte le
volte che ci sono dei grossi impegni di spesa è il Presidente della
Giunta e non il buon Chabod a interessarsi della realizzazione
dell'opera: e Cogne, con la sua costruendo rubinetteria, ne è
l'esempio più evidente. Per inciso, sempre durante una discussione
in questo Consiglio, il monstre-president ci fece sapere che per
diversi sabati consecutivi egli si era recato in quel di Cogne
dove, notoriamente, si beve e si mangia molto bene, per controllare
l'esecuzione dei lavori. Povero il nostro piccolo Presidente che
lavora giorno e notte come una formichina per il bene della nostra
petite patrie! Peccato che il personale regionale non lo assecondi
a sufficienza, altrimenti, avremmo, certo, potuto spendere tutti
quei soldi rimasti a residui per l'edilizia convenzionata, e,
certo, il problema della casa sarebbe meno grave. Ma non è, per
caso, che tra i proponimenti occulti dell'Union Valdôtaine, oltre a
quello di fare scomparire l'industria e agricoltura a favore dello
sviluppo del terziario - leggi, servizi, turismo - ci sia anche
l'intenzione di creare nuovi flussi migratori in conseguenza della
mancanza di case? Non so se è il caso di interrogarsi di più, anche
se non conosciamo le intenzioni occulte dell'Union possiamo intuire
quelle della Giunta.
Appare infatti chiaro che, per i tagli effettuati nella parte
spesa, ancora una volta ci rimetteranno gli Enti Locali. Qui in
Consiglio siete tutti bravi a ricordarvi e ricordarci che non c'è
solamente Aosta, che ci sono altri 73 Comuni, che la periferia ha i
suoi giusti diritti, e taccio su quanto si dice contro lo Stato
tirchio ed accentratore e, addirittura, a volte definito imbecille
in certe sue propaggini, ma questa Giunta ed il suo massimo
esponente predicano bene e razzolano male. È solo infatti dando i
soldi ai Comuni che si può permettere loro di gestire autonomamente
il proprio territorio, ma piuttosto che cedere una briciola di
potere si scatenano persino delle lotte intestine al mouvement.
Cari signori, se non lo aveste ancora capito, questo Consiglio
non deve riunirsi per ratificare l'acquisto di un "alpine
bombardier" - mi spiace ripeterlo, ma credo che le capacità di
comprendonio di questa Assemblea debbano essere stimolate - questo
famosissimo tipo di motoslitta che acquistiamo, a più riprese,
durante vari Consigli e neppure l'acquisto dello Scuolabus. E i
casi e gli esempi possono essere fatti a decine, e non dovranno
neanche demandare alla Giunta queste scelte che peraltro, già le fa
e ce le fa, poi, solo ratificare; io sono convinto che i compiti di
questo Consiglio e della Giunta siano ben diversi
dall'amministrazione spicciola. Il Consiglio deve legiferare e deve
farlo possibilmente bene, dando indirizzi precisi e comprensibili
ai Comuni e riservandosi l'esecuzione di opere di interesse
regionale. È ora di abbandonare la mentalità di grosso Comune che
marca tutte le scelte effettuate dalla Giunta e dal Consiglio;
basta con tutte le file dei Sindaci o di chi, per essi, ogni
martedì deve fare la fila davanti agli uffici dei vari Assessori,
primi fra tutti i Lavori Pubblici e l'Agricoltura e Foreste; basta
con i favoritismi a seconda del colore della Giunta questuante.
È per dar un contributo alla sconfitta di questa mentalità
ristretta e clientelare che la Nuova Sinistra ha proposto due
referendum di iniziativa popolare sul tema di decentramento: uno
riguarda direttamente il finanziamento ai Comuni per spese di
investimento; l'altro un'integrazione della 457 con cui si permette
all'Ente pubblico di acquisire il bene da ristrutturare. Tra gli
altri vantaggi che porterebbe il decentramento di fondi ai Comuni
ci sarebbe quello, non indifferente, di non incrementare
ulteriormente il numero dei dipendenti regionali che sono, ormai,
veramente troppi in percentuale alla popolazione.
Ancora due parole sulle proposte di legge di iniziativa popolare
che abbiamo presentato. Con la riforma tributaria, inventata agli
inizi degli anni '70 dall'allora Ministro delle Finanze, On. Preti,
ed approvata dallo schieramento di centro-sinistra, lo stesso che
governa oggi l'Italia, la finanza dei Comuni, a partire dalla loro
autonomia finanziaria, ha subito un colpo che si può definire
mortale, così come è dimostrato dal crescente volume di debiti
accumulati in questi ultimi anni dall'insieme dei Comuni italiani e
dal continuo susseguirsi di leggi e leggine finanziarie con le
quali i governi hanno tentato di tamponare le falle più grosse ed
evidenti. Era quella la legge che sostituiva l'Ige con l'IVA, che
aboliva la Vanoni ed istituiva l'Irpef, ma era soprattutto la legge
che, abolendo le tasse di famiglia, privava i Comuni dell'unica
possibilità di imposizione autonoma che possedevano. Da allora,
ogni Comune riceve dallo Stato una somma annua che è legata solo al
bilancio che ogni singolo Comune aveva nell'anno precedente
all'entrata in vigore della cosiddetta riforma tributaria,
indipendentemente dall'evoluzione o involuzione demografica,
aumento o riduzione della popolazione residente, dal crescere dei
compiti dei Comuni, determinati da tutta una serie di leggi
approvate in questi anni, dal crescere dei bisogni di servizi
sociali fra la popolazione e anche dal processo inflativo che ha
caratterizzato l'economia italiana in questi ultimi anni.
Perché, quindi, la Nuova Sinistra si è assunta questa iniziativa
nella nostra Regione e non in qualche altra parte d'Italia? Perché
chiediamo il trapasso di denaro pubblico dalla Regione ai Comuni
oltre che dallo Stato ai Comuni? Perché cerchiamo di rispondere a
un problema di carattere nazionale con una proposta di legge e di
iniziativa popolare a carattere regionale? Si potrebbe rispondere a
tutto questo dicendo che è perché nel lontano 26 febbraio 1948, con
l'approvazione da parte del Parlamento italiano dello Statuto
Speciale, la Valle d'Aosta divenne Regione autonoma, ma giustamente
ci potrebbe essere detto che è un po' poco e che non spiega niente.
La Nuova Sinistra valdostana ha deciso di abbinare ai due
referendum nazionali la raccolta di firme per la presentazione di
due leggi regionali a carattere popolare, tra cui quella sul
finanziamento dei Comuni da parte della Regione, a seguito di un
approfondito dibattito sulla base di serie argomentazioni, che
mettono in discussione la realtà politico-economica della nostra
Regione.
Innanzi tutto, va considerato che i Comuni valdostani sono stati
più penalizzati degli altri Comuni italiani dalla riforma
tributaria perché, nel momento in cui questa è entrata in vigore,
la nostra Regione fungeva, ormai da anni, come superComune,
svolgendo compiti che erano propri dei Comuni, i quali potevano,
così, tenere più bassa la tassa di famiglia. Ne è risultato un
abbassamento dei finanziamenti dello Stato ai nostri Comuni negli
anni successivi. In secondo luogo, la Valle d'Aosta è una Regione
autonoma con uno speciale riparto finanziario fra Regione e Stato
che non può fermarsi a livello regionale, ma deve propagarsi ed
articolarsi ai singoli comuni per aumentare le loro possibilità
operative e per dare, finalmente, all'Ente Regione quel ruolo
politico, programmatorio che le è proprio in termini legislativi ed
istituzionali: repetita iuvant.
In terzo luogo perché l'autonomia, questa nostra sacra parola,
deve riempirsi di valori e di fatti, si può continuare a praticare
l'autonomia della Giunta Regionale definendola autonomia della
Regione autonoma Valle d'Aosta, la Valle d'Aosta, come Regione, è
costituita, prima di tutto, dai valdostani, che hanno il loro primo
livello di aggregazione nei Comuni.
Mettere una parte del bilancio regionale a disposizione dei
singoli Comuni significa dare a questi una possibilità reale e
concreta di sviluppare le loro capacità di iniziativa che, partendo
dai servizi sociali e dalle opere pubbliche, possono permettere lo
sviluppo autonomo di tutta la realtà socio-culturale ed economica
delle comunità locali. Il finanziamento dei Comuni, da parte della
Regione, vuole anche dire ridurre i tempi di attuazione e quindi i
costi di tante scelte dei Comuni che oggi vengono finanziate dalla
Regione, svincolare, almeno parzialmente, le possibilità di
iniziativa di ogni singolo Comune dagli umori e dal colore dei vari
Assessori, impegnare la struttura regionale, a partire dagli
Assessori per finire ai dipendenti, sui problemi complessivi ed
organici della nostra valle, per poterla conoscere, capire ed
indirizzare ad un effettivo sviluppo socio-economico.
L'altra proposta riguarda contributi a favore di Comuni,
Consorzi di Comuni di Comunità Montane per l'acquisizione e
strutturazione di immobili e complessi edilizi da adibire ad
abitazione. La casa costituisce oggi un grave problema, e a più
riprese, in questo Consiglio ne abbiamo parlato e su questo punto
credo che siamo tutti d'accordo. In Valle come altrove, accanto ad
una minoranza di privilegiati proprietari di parecchi alloggi, vi
sono persone che soffrono drammaticamente per la carenza di
abitazioni. La situazione è oggi schematicamente questa: centinaia
di famiglie e persone sono alla ricerca di una casa da affittare,
migliaia di case, soprattutto nei paesi, sono abitate pur essendo
prive di servizi fondamentali, sul mercato manca l'offerta di case
in affitto e, contemporaneamente, ci sono migliaia di alloggi vuoti
perchè inabitabili, perchè i proprietari vogliono venderli o
utilizzarli solo un paio di mesi all'anno perchè di proprietà di
persone residenti fuori della Valle d'Aosta e che vengono nella
nostra Regione soltanto per pochi mesi all'anno.
Il settore edilizio è ormai da tempo in grave crisi con grossi
problemi anche occupazionali. E di fronte a questa situazione
l'iniziativa della Pubblica Amministrazione, Regione, Comune,
Comunità Montana, è stata estremamente carente limitandosi ad
interventi sporadici e senza un preciso programma. Anche le
possibilità offerte con i consistenti finanziamenti statali del
piano decennale per la casa rischiano di essere in gran parte
sottoutilizzati o sprecati per la diffusa impreparazione, per la
carenza di indirizzo dell'amministrazione regionale. In
particolare, va rilevato che il piano decennale prevede la
possibilità di utilizzare i fondi statali per il recupero di
vecchie case, stabili e quartieri, possibilità che, se fosse
attivamente utilizzata dai Comuni, permetterebbe di dare una
consistente risposta al fabbisogno abitativo; finora, invece, salvo
pochi casi positivi, in un paio di Comuni, penso che tutti i fondi
siano stati utilizzati per costruire nuove abitazioni sugli ormai
scarsi terreni agricoli e in alcune località, come ad Aosta, si
stenta ad utilizzare i fondi perché non ci sono più aree libere su
cui costruire. Ormai è evidente a tutti che non si può più
procedere per questa strada e che bisogna contare sul risanamento e
sul recupero delle vecchie abitazioni, dei centri storici dei paesi
e di Aosta. L'ostacolo più grande, in questa direzione è, però,
rappresentato dal fatto che i Comuni mancano dei fondi necessari
per acquisire le vecchie abitazioni che devono essere risanate e
successivamente affittate. Il disegno di legge presentato prevede,
pertanto, un concreto e consistente intervento della Regione a
sostegno dei Comuni: i finanziamenti ricopriranno, se il Consiglio
Regionale approverà questo disegno di legge, tutto l'arco di tempo
del piano decennale, ammonterà a 6.700 milioni in sei anni.
Ma torniamo allo specifico. Questo bilancio non ci soddisfa,
anzi non ci convince neanche un po' ed è troppo comodo parlarne
all'ombra del riparto, è tipicamente democristiano nascondere le
magagne con le promesse, è tecnica collaudata che, almeno con
l'Union, sembra rendere ancora. Ma, per intanto, di soldi nuovi non
ce ne sono, anzi ne abbiamo meno ancora dello scorso anno e non ci
rassicurano, certo, circa il futuro del popolo valdostano gli
strani giri di parole presenti nella relazione. A questo proposito
vorrei qualche chiarimento su alcune delle cose scritte a pag. 3 e
a pag. 5 della relazione.
Pag. 3-5° riga: "le previsioni per il 1981 mostrano un aumento
dell'incidenza della gestione dei residui passivi, tale
rallentamento nella capacità di spesa della Regione è attribuibile
principalmente ai sottoindicati programmi concernenti spese di
investimento, interventi a carattere generale, difesa del suolo,
strutture agricole, etc. formazione professionale". Con questo si
intende dire che la capacità di spesa è bloccata dai settori nei
quali la richiesta di denaro è continua?
Secondo punto, sempre a pagina 3, punto d: " le spese appaltate
o i lavori eseguiti direttamente dalla Regione contribuiscono ad
aumentare l'importo dei residui in relazione ai tempi di esecuzione
che mediamente impegnano quasi due esercizi finanziari". Se quanto
detto è vero ci vuole molto a fare due conti e a finanziare l'opera
in due anni?
Infine, " l'incidenza preponderante dei residui nella
composizione della massa spendibile relativa a detti programmi
risulta solo in parte determinata dalla diminuita capacità di
spesa, essendo, per contro, attribuibile anche alla diminuzione di
nuove risorse destinate a tali programmi che già possono contare su
cospicue possibilità non utilizzate nel 1980". Questo è un gatto
che si morde la coda o, forse, è solo la presenza di troppi
ragionieri e pochi letterati all'Assessorato alle Finanze che, tra
l'altro, vengono tutti impegnati dall'Assessore, che produce simili
contorcimenti lessicali, tanto ingarbugliati da fare invidia alle
spiegazioni che l'Assessore Rollandin ci fornisce puntualmente,
mensilmente sui suoi immancabili e quanto mai spesso inutili
provvedimenti legislativi? Pregherei di fornire un'interpretazione
autentica delle frasi testè dette.
Pagina 5 le entrate del titolo IV. Questo è proprio facile,
facile, Assessore, prenda nota e vedrà che non avrà problemi. Anche
per questo titolo il decremento è dovuto ad una straordinaria
operazione di alienazione di titoli effettuata nel corso del 1980,
buoni del tesoro novennali al 5,5% scaduti l'1/1/1980. Come mai
avevano dei buoni del Tesoro novennali? Ne abbiamo altri? Quanti
sono quelli alienati, perché scaduti e quanto ci hanno reso? Non si
emozioni Assessore Ramera, io non sono Mike Buongiorno, questo non
è un quiz premi, non c'è il cronometro che scandisce i fatidici 30
secondi, lei ha un sacco di tempo per prepararsi la risposta, e poi
anche se sbaglia lei non ci perde niente, neanche la faccia. Chi è
che ride? Vorreste, forse, insinuare che l'Assessore ha già perso
la faccia?
Ma bando alle ciance, non vorrei diventare noioso, quindi vi
informo che riteniamo il bilancio pluriennale una vera e propria
pagliacciata e più che in coincidenza con la festa di San Valentino
sarebbe stato opportuno discuterla a carnevale. Su questo argomento
non abbiamo altro da aggiungere.
Sul bilancio di previsione, invece, ci sentiamo di dire ancora
qualcosina, benché la considerazione dianzi fatta potrebbe essere
ritenuta valida anche per questo. Ad esempio, ci si potrebbe
chiedere come si può stimare che gli introiti della casa da gioco
non aumenteranno se non di pochissimo, per effetto delle opere di
ampliamento dell'immobile sede del casinò? È, forse, per
scaramanzia? Ma via, signori, lo sapete tutti che la farina del
diavolo va tutta in crusca, quindi peripatetiche e delinquenti di
ogni ordine e grado, compresi quelli che esercitano la delinquenza
evadendo le tasse e grassando i consumatori continueranno a portare
i loro sudati risparmi al casinò della valle, sono pronto a
scommettere che non li fermerebbe neppure un'annessa concimaia con
tutti i suoi miasmi. A proposito, Presidente, come è andato
l'incontro con il Prof. Masi? Che si fa, la riapriamo la bisca o lo
reprimiamo questo sciopero o tutto sarà annegato nell'oro? Sono
molto preoccupato, Presidente, quasi 80 milioni al giorno è la
media che ci produce la casa da gioco, non vorremmo lasciarla
chiusa per più di un giorno, per caso, e il nuovo Commissario capo
che dice? Come sta? Come va la nostra cara, vecchia, insostituibile
ed amata bisca? Ieri nella sua anomala relazione fatta in un
anomalo periodo su di un bilancio anomalo il nostro quasi
scricchiolante Assessore ha avuto alcuni sprazzi di lucidità, oltre
agli occhioni al Partito Socialista e le bordate al vecchio nemico
democratico popolare che di tanti incubi ha popolato, a suo tempo,
i giusti sonni dei democristiani. Oggi siete meno forti di un tempo
e dovete solo accontentarvi di un Assessorato e di una ipotetica
Presidenza della Commissione di Sviluppo Economico. Ahimè, come
siete caduti in basso!
Certo, non come i Democristiani che, con gli attacchi di ieri
hanno dimostrato di aver paura della loro stessa ombra, sono
persino riusciti a pensare che si sarebbe potuta realizzare una
maggioranza senza di loro, ma che modesto Assessore Ramera! Ma
quale maggioranza potrebbe fare a meno dell'indispensabile apporto
qualitativo che la Democrazia Cristiana offre? Dove trovare tre
Assessori più efficienti di lei, Borbey e Chabod? Non scherziamo,
Assessore, senza i Democristiani non si governa in Valle d'Aosta!
Ma torniamo ad uno degli sprazzi di lucida genialità della
relazione letta ieri, relazione che per quanto anomala, manteneva
indubbie caratteristiche manageriali, mi riferisco alle
preoccupazioni che l'Assessore alle Finanze nutre circa la
proprietà del pacchetto azionario della Sitav, preoccupazione di
cui ci metterà a parte appena le intuizioni saranno suffragate da
certezze. Speriamo che non finisca come per il testo del riparto,
altrimenti stiamo freschi, ma cosa voglio sperare? Ormai non c'è
proprio più nessuna speranza, questo Consiglio si riunisce solo per
ratificare le scelte, se di scelte si può parlare della Giunta.
Penultimo sopruso, nei confronti della dignità di questo consesso,
è il raggiunto accordo, pare, con l'Ordine Mauriziano, con perfetto
stile autarchico da ventennio di funesta memoria. Ancora una volta
la testa più rotonda eletta nelle liste dell'Union ha risolto un
altro problema a modo suo; noi le notizie le apprendiamo dagli
organi di informazione, cose incredibili, comunque, il giorno che
smarrissi le chiavi di casa potrei sempre rivolgermi all'Assessore
in questione per buttare giù la porta, in caso non si trovasse un
fabbro. La durezza della testa più rotonda dell'Union sta, ormai,
diventando leggenda.
Ma torniamo al nostro Assessore alle Finanze al quale bisogna
riconoscere un'incredibile umiltà: ha infatti ringraziato tutti, i
suoi collaboratori e anche qualcun altro, purtroppo solo
l'opposizione non è stata ringraziata, ma, in compenso, ha ricevuto
precise garanzie sul suo diritto di partecipare alla spesa dei
fondi che il nuovo riparto porterà in Valle. Tante grazie, Cosa
Nostra, prendiamo buona nota delle tue gentili concessioni e
speriamo di poter spendere anche noi, quanto prima e come vogliamo,
qualche miliardo.
"Basta, basta" grida il volgo, ebbene, sia accontentato,
accontentiamo i peones, e dopo aver ribadito ancora una volta, se
non lo si fosse capito, che l'impostazione priva di qualunque
logica politica e programmatica o coordinatrice di questo bilancio
ci conferma l'impressione di disgusto che spesso proviamo nel
considerare le attività svolte dalla Giunta, passiamo alle
ultimissime considerazioni su questa maggioranza dalle idee chiare
o, meglio, majorité par les idées claires, come scrive il collega
Tamone, che approverà, sotto l'effetto narcotico del riparto, anche
questo pacco senza neppure dire una parola o, al massimo, dando
delle leccate ben distribuite.
Ebbene, a questi solerti votatori del "si" vorrei ricordare che
la nostra prode Giunta, pur avendo avuto a disposizione 214
miliardi 696 milioni è riuscita a chiudere l'esercizio dell'80 con
un presunto saldo negativo di 1.700 milioni. Con tutti questi soldi
non sono riusciti a chiudere in pareggio; si fa proprio della buona
amministrazione qui da noi!
Ebbene, cara maggioranza silenziosa, tu che potresti
controllarla dall'interno, tallonala, questa Giunta, nelle spese,
fa attenzione che il miraggio delle nuove entrate non spinga gli
Assessori a spese folli e sproporzionate alla nostra disponibilità;
sarebbe un peccato veder affondare la Valle d'Aosta nei debiti.
Nessuno, infatti , si augura questo, però potrebbe anche accadere
che non ci sia riparto per quest'anno, quindi occhio alla penna.
Tenete d'occhio i vostri massimi esponenti, anche voi, perché così,
quando ci sarà qualcosa che non va, forse, almeno a voi daranno
retta.
Presidente
- Ha chiesto di parlare il Consigliere Tonino.
Ne ha facoltà.
Tonino (PCI
) - Credo, che non sia un compito piacevole,
neanche per l'opposizione, discutere un bilancio di questa natura.
Dovremmo, per grossa parte, ripetere delle cose già dette lo scorso
anno, dovremmo ripetere l'elenco delle inadempienze di questa
Giunta regionale rispetto ad affermazioni fatte anche nel programma
presentato dal Presidente della Giunta, nel momento in cui si è
allargata la maggioranza regionale.
C'era venuta la tentazione di cominciare l'intervento
canticchiando l'ultima canzone della Orietta Berti, per cui la
barca non solo non va più, ma sta andando giù. Sentendo questa
canzone ci è venuto il dubbio che le parole fossero state scritte,
appunto, in occasione della discussione di questo bilancio
regionale.
Ma al di là delle battute, la situazione è, secondo noi, molto
grave e ci troviamo di fronte ad un bilancio che non è
semplicemente anomalo, perché rispecchia fedelmente, come tutti i
bilanci di previsione, il modo di governare di una Giunta e perciò
si presenta come lo specchio più fedele del fallimento di questa
Giunta e del fallimento del rapporto privilegiato instaurato
dall'Union Valdôtaine con la Democrazia Cristiana.
Quali sono, in sintesi, gli elementi più vistosi di questo
fallimento? Intanto, l'incapacità - e lo ripetiamo anche oggi - di
avere un rapporto dignitoso e fermo nei confronti dello Stato al
fine di ottenere complessivamente certezza nelle entrate della
Regione; in secondo luogo, l'incapacità di rivedere una spesa
regionale che è dispersiva e, per molti aspetti, addirittura
incontrollata; e, in terzo luogo, perché assistiamo all'abbandono
di qualsiasi indirizzo di riforma anche nella gestione del
bilancio.
Io credo che si possa affermare che sono ampiamente tradite le
leggi sulla programmazione, votate nel periodo dell'intesa, e la
legge sulla nuova contabilità regionale che è di conseguenza di
quella prima legge. Il bilancio è ridiventato un documento
semplicemente contabile, un elemento che serve ai singoli Assessori
per sapere dove sono i soldi ed ha perso, se mai l'ha avuto, anche
solo come intenzione, qualsiasi riferimento di strumento di
programmazione.
Altro fatto indubbiamente negativo è questo record di essersi
presentati, chiudendo i conti del 1980, con un disavanzo di 1.700
milioni. È una cifra che parla da sola, che fa discutere. Sono
state, in sostanza, autorizzate nel 1980 spese in misura tanto
maggiore rispetto alle entrate previste. Tornano in mente e devono
essere ricordate in questo Consiglio le spese che non abbiamo
approvato durante il 1980, fatte al di fuori di previsioni stesse
del bilancio: prima di tutto, gli stanziamenti fatti per l'acquisto
delle aree per lo stabilimento di Verrès e via di questo passo.
Tra l'altro, se è vero - e questa è una domanda che vogliamo
fare all'Assessore - che i residui attivi, non tutti, sono in
realtà dei residui reali, ne fa fede la cifra di residui che è
segnata in bilancio per mutui ancora da contrarre, ne consegue che
nella realtà questo buco è più grosso di quanto oggi lo si
presenti. Questo è, evidentemente, un esempio di pessima gestione
del bilancio, di vero e proprio malgoverno.
Passando al problema delle entrate il primo riferimento è,
sicuramente, quello relativo al riparto fiscale della Valle
d'Aosta. Sono anni che si denuncia l'ingiustizia del meccanismo che
maggiora ogni anno il plafond dell'entrate sostitutive, in modo non
sufficiente da coprire il tasso inflattivo: da anni si dice in
quest'aula, che questo fenomeno porta ad un progressivo
irrigidimento della spesa, riducendo la possibilità di
investimenti; da anni si ha la sensazione, anzi la certezza, che la
dinamica delle entrate sia sostanzialmente inferiore a quella delle
spese.
La prima domanda che ci poniamo è questa: come mai si è atteso
tanti anni prima di mettere sul piatto del rapporto tra Giunta
regionale e Governo il problema di un adeguamento delle nostre
entrate in tutti questi anni? Che cosa si raccontavano nei loro
incontri la Giunta e i vari Governi che si sono succeduti? Se è
vero, come è vero, che solo in questi ultimi tempi si è vista la
drammaticità della situazione, c'è stato un sussulto ancora debole
che deve portarci ad avere un nuovo riparto fiscale. Ma finora
quanti miliardi ha perso la Valle d'Aosta? Questi dati devono
essere messi nel conto e tenuti presenti, così come deve essere
tenuta presente la necessità di riqualificare la spesa regionale,
anche in presenza di un nuovo riparto. Se non si riqualifica il
modo di spendere rischiamo di trovarci, fra non molti anni, nella
stessa situazione. Basta un esempio per chiarire il concetto: il
bilancio del 1980 si è chiuso con delle previsioni assestate
attorno ai 200 miliardi, solo per tener conto dell'inflazione noi
oggi avremmo la necessità di 240 miliardi, se dovessimo tener conto
di quanto abbiamo perso negli ultimi anni questa cifra dovrebbe
essere molto superiore. Si tratta quindi di stare molto attenti a
come si spende, si tratta di riqualificare la spesa in modo che le
entrate future della Regione tengano conto del modo di spendere
della Regione stessa.
Il secondo riferimento, relativo alle entrate, riguarda, invece,
la componente, di cui non a sufficienza ha parlato l'Assessore
Ramera nella sua introduzione, dei trasferimenti da parte dello
Stato. Si tratta di una battaglia di autonomia che deve essere
portata avanti con decisione. Secondo la legge 281 del '70, che è
un po' la base dell'ordinamento regionale per le altre regioni, ma
che riguarda anche per grossa parte anche le entrate della nostra
Regione, le entrate dello Stato dovevano essere date alle Regioni
per finanziare i programmi di sviluppo regionale.
Il finanziamento, perciò, delle funzioni delle Regioni era
strettamente legato a questo tema, per cui il fondo comune
dell'art. 8 della legge 281 doveva rappresentare lo strumento per
il finanziamento dell'attività ordinaria delle altre Regioni; nel
nostro caso, dobbiamo contare sul riparto fiscale, mentre il fondo
di sviluppo dell'art. 9 doveva rappresentare lo strumento per
finanziare, secondo criteri, i programmi regionali di sviluppo.
Mentre si discuteva su quale dei due articoli era importante
privilegiare, è andato avanti, in questi ultimi anni, un fenomeno
che ha colpito la capacità stessa di intervento delle Regioni: una
alluvione di leggi, 380 per la precisione, minute e invadenti, non
organiche, ma che rifinanziavano vecchie leggi, non di programma,
ma leggi-provvedimento, scoordinate, aggrovigliate. Tutto, tra
l'altro, era prefigurato in queste leggi: dalle categorie dei
destinatari, alle procedure di erogazione e persino, in molti casi,
all'entità dei finanziamenti che non tengono neanche conto della
inflazione.
Dietro a questo modo di operare del Governo, del Parlamento, si
è avuta una serie di veri e propri guasti che interessano anche la
nostra Regione. In primo luogo, un guasto per l'autonomia della
Regione: le entrate per i programmi di sviluppo che inizialmente
rappresentavano il 40% delle entrate complessive, successivamente
si sono ridotte di molto fino a rappresentare poco più del 10% dei
bilanci regionali, mentre hanno preso piede fondi settoriali sempre
più strettamente legati fra di loro; in secondo luogo, dei guasti
anche per la capacità di spesa della Regione - altre volte abbiamo
discusso della formazione di residui nei bilanci delle regioni, -
dovuti a questo modo di finanziare le Regioni che lo Stato ha
adottato; in terzo luogo, danni anche alla funzione costituzionale
delle Regioni, in quanto il Consiglio e la Giunta sono stati, molto
spesso, soppiantati da un rapporto diretto tra Ministero e
Assessorato che ha teso, in questi anni, a bloccare sempre di più
lo spazio di discussione e di decisione del Consiglio Regionale e,
in molti casi, della stessa Giunta regionale.
Si è fatta interprete di questa situazione la Commissione
Interparlamentare per le questioni regionali che è presieduta dal
compagno Sen. Modica, che in un documento del febbraio dell'anno
scorso, significativamente presentato in quel periodo, cioè a
tempo, perché la legge che riguarda la finanza regionale scade il
31 dicembre di quest'anno ed è importante che ci sia da parte di
tutte le Regioni, un orientamento forte, perché si ponga fine a
questo stato di cose - tale Commissione dice che i programmi di
settore non hanno svolto il ruolo sostitutivo di programmazione
generale non essendo specificatamente raccordati a un disegno
generale. Questi programmi, pur svolgendo un ruolo promozionale di
indubbia importanza, in determinati settori prioritari, hanno avuto
esiti incoerenti. Se ne deve prevedere, perciò, il superamento con
il passaggio, sia pure graduale, ad un sistema di raccordi
intersettoriali che avviano ad una programmazione di tipo
orizzontale, nel cui contesto le Regioni possono assumere un ruolo
autonomo, che consenta loro di realizzare i propri programmi di
sviluppo secondo quanto previsto dalla 616. Soltanto in alcuni
casi, dice la Commissione, il governo deve fare dei provvedimenti
settoriali per problemi di particolare urgenza, di intervento
nell'economia o di intervento in zone del Paese particolarmente
bisognose.
Altra considerazione che mi sembra valga la spesa di riprendere,
è la conferma che l'attuale condizione ha portato ad una situazione
per cui le Regioni si trovano a disporre, in modo autonomo, di una
percentuale di poco superiore al 10/12% del loro bilancio,
risultando tutto il restante complesso delle risorse vincolato,
talvolta in modo minuzioso, da destinazioni fissate dalla legge
nazionale o da deliberazioni del Governo. Ne deriva la marcata
insufficienza di un'autonomia finanziaria regionale con un assetto
che non corrisponde a questo prescritto dall'art. 119 della
Costituzione, che ha creato un altro dei presupposti negativi, non
solo per una programmazione regionale di sviluppo, ma anche per
l'efficienza e la rapidità della spesa.
Si conclude il documento dicendo che è necessario, tenendo conto
della scadenza ormai prossima delle norme vigenti, prevista,
ripeto, per il 31 dicembre 1981, assicurare una soluzione
definitiva come esigenza prioritaria, escludendo proroghe del
regime transitorio, in modo da definire e garantire il criterio
dell'autonomia finanziaria, sia pure nel contesto di coordinamento
voluto dalla Costituzione. Queste sono battaglie, a nostro modo di
vedere, molto importanti, che poco e con scarsa incidenza questa
Giunta Regionale ha abbracciato e che, accanto ad un'azione
unitaria per la risoluzione di un nuovo riparto, deve vedere
impegnate tutte le forze politiche di questo Consiglio Regionale,
perché si tratta di una vera e propria aggressione alla nostra
autonomia regionale. È significativa, da questo punto di vista,
anche l'impossibilità, riscontrata in questo bilancio annuale, di
valutare la sua progressione, soprattutto pluriennale, quali sono
le entrate della Regione derivanti dai trasferimenti dello
Stato.
Per quanto riguarda la spesa, proprio questa situazione
particolare, in cui si trova la Regione, imponeva una revisione del
modo di spendere della Regione stessa. La spesa va riqualificata e
rivista, è un ritornello che, purtroppo, cade ogni anno nel vuoto:
troppi sono i fondi che vengono dispersi, troppe sono le leggi che
sono superate o che sono di dubbia efficacia. Vi è un accenno
interessante a questo problema nella stessa relazione introduttiva
al bilancio, laddove si parla della necessità di rivedere il
meccanismo di spesa di talune leggi regionali, in quanto sono
troppe le spese non produttive. Riqualificare la spesa regionale
vuol dire soprattutto collegarsi con la programmazione, spendere
non soltanto in base a delle leggi, ma raggiungere obiettivi
fissati dalla programmazione e fare delle leggi per raggiungere
questi obiettivi. Si tratta, in sostanza, secondo la nostra
opinione, di passare da una spesa per leggi a leggi che finanziano
dei programmi.
Tutta questa impostazione, che noi avevamo visto nella nuova
legge di contabilità, è stata volutamente dimenticata. L'art. 3
della legge di contabilità parla di un collegamento organico con la
programmazione regionale; il bilancio pluriennale e bilancio
annuale di previsione della Regione sono strumenti di attuazione
del programma pluriennale di attività e di spesa, ai sensi della
vigente normativa regionale in materia di programmazione, le
procedure e le modalità organizzative per garantire il collegamento
organico delle fasi di predisposizione, attuazione e verifica del
programma pluriennale di attività e di spesa con i documenti
contabili, di cui alla presente legge, sono stabilite dal Consiglio
Regionale. È, questa, una legge che è completamente disattesa, non
è un caso che non ci sia stato neanche un riferimento nella
relazione introduttiva dell'Assessore a questa necessità.
Se in questo bilancio ci sono delle scelte, francamente, noi non
siamo riusciti a vederle. Ci sono, invece, alcuni tagli: pochi, per
la verità, qualificanti perché ancora esistono delle spese che
riteniamo, in un periodo come questo, superflue - mi riferisco ad
un miliardo di acquisto di beni, e spese per automezzi e via di
questo passo, - mentre non ci sono scelte qualificanti per settori
importantissimi quali la formazione professionale e c'è un grosso
taglio, ed è questo il dato più negativo del bilancio di previsione
per l'81, per i fondi che vanno ai Comuni e alle Comunità
Montane.
È un bilancio che, in coerenza con l'atteggiamento di questa
Giunta nei confronti dei Comuni, sferra un attacco violentissimo
alla loro capacità di intervento e, quindi, anche a livello di vita
dei cittadini dei nostri Comuni. Vi sono riduzioni considerevoli di
tutti i Capitoli che riguardano la vita dei Comuni e - abbiamo
fatto un'analisi dettagliata -, il taglio rispetto al 1980 risulta
essere di 11.407 milioni. Discuteremo in modo più approfondito di
questo aspetto quando esamineremo i vari programmi di bilancio. Ci
sono, comunque, tagli sugli acquedotti, sulle fognature, e sugli
interventi per il funzionamento dei Consultori, degli asilo-nido,
per gli anziani, per le opere pubbliche, etc. ci sono i soliti 2
miliardi e mezzo per il decentramento finanziario ai Comuni, che
sono fermi dal 1977, nessuna rivalutazione è stata fatta in tutti
questi anni, si tratta, perciò, di misere cose, svalutate con il
ritmo dell'inflazione. Non c'è nessun finanziamento, e questo credo
sia, prima di tutto, una scelta politica, per l'accesso alla Cassa
depositi e prestiti dei nostri Comuni. Avevano approvato una legge
ad hoc che non è finanziata nel nostro bilancio. È di ieri la
notizia che al Senato è stato accettato un emendamento sulla legge
che riguarda la finanza locale. Questo emendamento prevede la
possibilità per la Cassa depositi e prestiti, di autorizzare 12.000
miliardi nel triennio 1981/1983 di mutui per i Comuni, e che i
Comuni potranno anche richiedere tutti i 12.000 miliardi nell'81.
Secondo le ripartizioni, che vengono normalmente fatte ai Comuni
della Valle d'Aosta, dovrebbero spettare circa 12 miliardi; chiedo
come intenderà la Giunta far funzionare la legge che favorisce
l'accesso a questi mutui per i Comuni se oggi questa legge non è
finanziata?
Altra considerazione che va fatta in merito a queste spese che
interessano i Comuni è che le spese che più interessano la Giunta
regionale sono, in genere, finanziate con risorse proprie o con
trasferimenti dello Stato, mentre altre spese - ed è questa una
tecnica che viene usata da chi ha avuto esperienze di attività
comunale meno importante -, secondo l'ottica della Giunta, sono
finanziate con mutuo.
I residui passivi sono sempre più alti. Il fenomeno è da
ricondurre alla vischiosità della macchina regionale, ad alcune
leggi che non funzionano bene, ad un apparato che è impegnato in
spese ed interventi troppo minuti. La Giunta si ostina a trascurare
una politica di deleghe nei confronti dei Comuni, delle Comunità
Montane e questo porta ad avere una concentrazione esagerata nelle
mani di alcuni Assessorati. Tra l'altro non si capisce perché - ed
è scritto anche nella relazione - non si sia finora utilizzata la
possibilità, contenuta nell'art. 17 della legge di contabilità
regionale, di distribuire in più anni finanziari interventi e
appalti che abbiano degli ammontari notevoli, così da ridurre la
formazione di residui.
Il bilancio pluriennale, è stato già detto da qualcun altro
prima, è un documento inutile, io credo che ci sia in esso
semplicemente un grosso sforzo tecnico per mettere assieme delle
cifre. Non è assolutamente un documento attendibile, l'abbiamo
verificato in questi ultimi anni, e non può essere diversamente, in
assenza di qualsiasi programma che abbia una proiezione triennale
ed essendo seriamente handicappato dalla incertezza sulle entrate
di cui parlavo in precedenza.
Vi sono dunque degli elementi negativi in questo bilancio che
devono essere sottolineati: il disavanzo di 1700 milioni nella
chiusura dei conti dell'80, la caduta delle entrate che nasconde
una incapacità di rapporto fra questa Giunta Regionale e lo Stato,
il contenimento delle uscite ancora scarso e fatto in modo
discriminante nei confronti dei Comuni, il fatto che questo
bilancio, sia esso annuale che pluriennale, sia un documento
inutile ai fini della programmazione regionale.
L'Assessore Ramera, ha detto, nella sua introduzione, che le
maggioranze governano non in virtù dei numeri, ma per le idee
programmatiche e per la capacità di far partecipare. Se davvero
così fosse io credo che questa Giunta dovrebbe andarsene subito, a
meno che non ci siano, come al solito, le buone intenzioni di
questa maggioranza. Che i problemi all'interno della maggioranza
esistano è dimostrato dalla eccezionale attenzione dedicata
dall'Assessore Ramera alla necessità di una coesione della
maggioranza, "ci deve essere lealtà da non confondere con
intrallazzi" ha detto. Ha fatto delle disserzioni sulla cultura in
Valle d'Aosta, con bordata all'Union Valdôtaine, critiche a tutti
coloro che, poi, si permettono di mettere in dubbio come lavora la
democrazia Cristiana e ha anche messo in guardia tutti dal parlare
male del nuovo riparto, perché in genere, questo è stato definito
"opportunismo che naviga nell'incompetenza".
Siamo di opinione ben diversa, siamo dell'opinione che ci voglia
un'altra attenzione, un'altra capacità di lavoro per cambiare una
situazione che è difficile e che sarà difficile anche con il nuovo
riparto fiscale. È necessario un rapporto con lo Stato che deve
essere più dignitoso e più fermo ed è necessario mettere la mano su
problemi che stanno diventando urgentissimi: la programmazione sul
riordino dell'apparato pubblico, con una coraggiosa scelta delle
deleghe e del decentramento, la revisione della legislazione,
soprattutto in alcuni settori, di cui si parla da anni, ma che non
ha visto sinora alcun prodotto da parte di questa Giunta
regionale.
Se davvero i cambiamenti contano, le cose da fare sono queste e
c'è l'intenzione, la consapevolezza nelle forze politiche di fare
in modo che siano affrontati questi problemi. È evidente che anche
in questa occasione e con questo bilancio 1981 questa Giunta ha
dato una prova ulteriore del proprio fallimento e della propria
incapacità.
Presidenza del Vice-Presidente Faval.
Presidente
- Ha chiesto di parlare il Consigliere Nebbia.
Ne ha facoltà.
Nebbia (PSI)
- Parlando di bilancio regionale
bisognerebbe chiedersi qual è oggi la funzione del bilancio che
stiamo discutendo, alla luce degli ultimi fatti che si sono
verificati e alla luce, proprio, della sua funzione specifica come
bilancio preventivo.
Innanzitutto, è un bilancio non sufficientemente aggiornato
perché non tiene conto, o ne tiene conto in modo molto marginale,
della situazione contabile che si è determinata a fine anno:
infatti nella relazione si parla di valori approssimativi e non di
valori definitivi. Sarebbe più opportuno se si riuscisse ad
arrivare, come succede per tutte le aziende, a parlare di bilancio
preventivo assieme al bilancio consuntivo dell'anno precedente,
cioè arrivare a fine marzo piuttosto che discutere, oggi, su dati
che non sono assolutamente aggiornati. E mi riferisco sia ai
residui attivi, che a quelli passivi che in molti casi non sono,
non dico veritieri, ma definitivi, in quanto molte amministrazioni
delegate danno il rendiconto a fine anno, mentre il bilancio non
riporta ancora questi valori e non tiene conto di modifiche che,
certamente, sono da effettuare. Mi riferisco al contratto firmato
una quindicina di giorni fa per gli insegnanti - che pare porti a
un aggravio per le casse regionali di 9 miliardi - e, forse, al
futuro contratto per i medici ospedalieri che bisognerà ancora
vedere come sarà definito, cioè se i fondi verranno trasferiti
dallo Stato o se sarà, invece, mamma Regione che dovrà
preoccuparsi.
Il bilancio quindi, che dovrebbe essere un quadro generale delle
iniziative o rappresentare un quadro di coordinamento degli
interventi, almeno in questo caso, non è sufficientemente chiaro
proprio perché stiamo parlando di cose che non sono state superate.
Ricordo la discussione fatta, mi pare, due o tre mesi fa in questo
Consiglio, quando si è parlato del bilancio consuntivo del 1979.
Direi che, forse, per prassi si discute molto in sede di bilancio
preventivo, si fanno delle dichiarazioni politico-programmatiche
molto impegnative, ma poi il bilancio consuntivo, che è la verifica
dell'attuazione del bilancio preventivo, viene passato sotto
silenzio. Ricordo che, proprio in sede di quel consuntivo, si era
verificato, in alcuni casi, che gli importi stabiliti in precedenza
per alcuni settori di spesa erano risultati difformi da quelli e
che, addirittura, le destinazioni erano in buona parte diverse.
Tanto per fare un esempio, solo nel settore dei lavori pubblici mi
sembra che ci fosse stato un incremento del 70/80% e che il
programma lavori fosse stato rispettato per un 40%, mentre per il
60% erano opere nuove, non previste.
Quindi, direi che, forse, è un rito discutere in sede di
bilancio preventivo, ma è un rito in buona parte inutile, proprio
per queste limitazioni. Direi che sarebbe opportuno, visto che oggi
ci sono le possibilità di tipo elettronico-meccanografico, che
vengano dati dei rendiconti della situazione di bilancio al
Consiglio, supponiamo, ogni tre mesi. Questo nelle aziende si fa,
basta citare il caso della lettera agli azionisti che il Presidente
della Fiat fa a scadenza abbastanza ravvicinata dall'esito della
gestione. Credo che un'iniziativa di questo tipo sarebbe molto più
utile ai fini del controllo, da parte del Consiglio, del bilancio,
piuttosto che la discussione su un progetto di bilancio che ha
tutta una serie di limiti, dovuti anche alla insufficienza delle
entrate.
Direi che questo bilancio rappresenta una situazione disastrosa.
Perché? Non solo per il fatto che le entrate siano in diminuzione,
ma perché ci si trova di fronte a un bilancio con una rigidità
spaventosa. Mi ricordo che, mi pare, agli inizi degli anni '70 si
erano fatte delle indagini sulla rigidità del bilancio e che già
allora c'era una minima possibilità di modifica della spesa da
parte del Consiglio. Dai dati che, in linea di massima, ho potuto
verificare, si ha la possibilità o, meglio, si aveva, perché,
ripeto, il bilancio non è aggiornato, di programmare nuove spese
solo nella misura del 4,5%, che sarebbe la parte dei fondi globali
finale, poiché tutte le altre spese sono determinate. Si verifica,
infatti, che circa un quarto del bilancio è destinato alla scuola,
e questo non è comprimibile, anzi è un settore in espansione; un
quarto alla sanità, altro settore non comprimibile; un decimo al
funzionamento della macchina burocratica, e questo è stato anche
giustificato nel progetto di riparto fiscale. Quindi solo un 40%
del bilancio è destinato a spese di intervento
dell'amministrazione, che per la quasi totalità è ormai
predeterminato dalle leggi in vigore. Quel 4,5%, cui facevo cenno
prima, verrà certamente assorbito dalle nuove spese previste. Il
Consiglio regionale, praticamente, non ha quindi nessuna
possibilità di modificare questo bilancio se non riducendo delle
spese o annullando delle leggi. Questo è il punto relativo alle
scelte che sono state fatte dalla Giunta che, facendo dei tagli, ha
evidentemente operato delle sue scelte, ipotizzato dei fondi
globali in una misura minima, che verranno assorbiti da nuove
spese, ma non ha fatto alcuna scelta circa possibili leggi che
dovrebbero essere abolite. Questo nella logica del bilancio come è
stato presentato e non nella logica di un bilancio come, speriamo,
tra due, tre, quattro mesi, dovrebbe essere quello effettivo, a
seguito del riparto fiscale.
In questo senso noi intendiamo la riqualificazione della spesa,
perché sappiamo tutti che ci sono, forse, molte leggi inutili,
farraginose, che dovrebbero essere verificate per controllare se,
effettivamente, quegli importi predeterminati siano ancora
produttivi e utili. In questo senso non abbiamo visto nel progetto
di bilancio nessuna scelta da parte della Giunta, ci è parso che
siano state elencate tutte le leggi in vigore, riportato l'impegno
di spesa che queste leggi prevedono e, conseguentemente, il
bilancio sia stato un po' una somma di tutti questi fattori.
Un altro aspetto che volevamo sottolineare come riqualificazione
della spesa - che è stato, mi pare, accennato anche dal Consigliere
De Grandis - è stato quello circa l'efficienza della macchina
burocratico-amministrativa. L'Ente Regione in realtà è delegato a
spendere circa 75 miliardi, che sono il 40% sul totale, con
un'entità di 1750 dipendenti, cioè la Regione dovrebbe spendere per
ogni dipendente 43 milioni. È, questo, un altro aspetto che provoca
una parte dei residui passivi, che mi pare sia sottolineato anche
nella relazione, dove viene detto che molti importi non
riuscirebbero, comunque, a essere spesi, proprio per impossibilità
della Regione a spendere. Una riqualificazione della struttura
regionale dovrebbe permettere, in presenza di maggiori entrate, di
poterle spendere, in modo che i residui passivi non aumentino e
quindi non producano effetti negativi.
Nella relazione mi è parso che manchi la parte, in un certo
senso, sopperita dalla relazione successiva dell'Assessore,
politico-programmatica a sostegno delle scelte.
Ci è parso cioè che in buona misura queste scelte siano ancora
casuali o, forse, conseguenti a un onere legislativo precedente
all'attività di questa Giunta. Le scelte programmatiche avrebbero
però dovuto essere effettuate non solo in positivo, ma in negativo
se ci fossero stati un programma e un quadro chiaro.
Di fronte a questa situazione noi riteniamo che da un bilancio
più magro potrebbe essere colta l'occasione della riqualificazione
della spesa. In molti settori altre Regioni hanno delle possibilità
di intervento economico minori, però riescono a produrre di più.
L'occasione era, appunto, quella di approfittare dell'impossibilità
di avere certe entrate per intervenire più oculatamente.
Altro aspetto che noi volevamo sottolineare - che altri hanno
sottolineato, ma intendiamo la cosa in modo diverso - era quello
del decentramento finanziario ai Comuni, nel senso che riteniamo
più opportuno che la Regione si assuma il compito di Ente di
programmazione e deleghi a unità periferiche molte parti della
spesa. Nello stesso tempo, però, non riteniamo che, per certi tipi
di spesa o per certe entità della stessa, tutti i Comuni siano
nella possibilità tecnica di adeguarsi ai nuovi compiti, per cui,
da una parte, riteniamo che ai Comuni, o almeno a entità
periferiche comunali o sovracomunali, si debbano delegare i compiti
finanziari, dall'altra che si debba anche procedere non dico a
un'aggregazione territoriale dei Comuni, ma a un coordinamento
degli stessi. In tal modo molte spese potrebbero essere fatte
solamente con i Comuni coordinati fra di loro, consorziati, poiché
difficilmente un frazionamento a pioggia, eccessivo, potrebbe
permettere, specie ai piccoli Comuni, di sopperire alle loro
esigenze.
Credo che altri aspetti dovrebbero essere sottolineati in una
relazione programmatica: le possibilità che avrebbe la Regione di
sopperire alle esigenze che ha anche con forme di finanziamento
diverse da quelle elencate nel bilancio regionale. Mi riferisco a
eventuali agenzie Enti collegati che potrebbero raccogliere quota
del risparmio regionale finalizzato alla esecuzione di opere
pubbliche o di edilizia residenziale. Vediamo, ad esempio, il
Comune di Milano che ha già, negli anni passati, formato molte
aziende autonome: dalla metropolitana milanese a quella per la
raccolta dei rifiuti solidi, a numerosissime altre e che,
addirittura, per drenare il risparmio sta studiando, proprio in
questi giorni, la possibilità di quotare queste aziende in borsa.
Vediamo anche altri Comuni, quale il Comune di Torino, per molte
iniziative ed i Comuni stranieri che hanno lanciato dei prestiti
obbligazionali sui mercati mondiali. Questo non è, evidentemente,
il nostro caso, ma era solo per esemplificare senza preoccuparsi di
non poter rispondere a queste nuove responsabilità.
Credo che iniziative di questo tipo dovrebbero essere assunte
dalla Regione, anche per responsabilizzare maggiormente i cittadini
di fronte ai compiti e alle responsabilità dell'Ente pubblico, che
non deve sempre e solo pensare a mamma Regione, ma anche al padre
Stato, per chiedere quanto gli è indispensabile.
D'altra parte - qui faccio un riferimento anche al progetto di
riparto fiscale - credo che un maggior collegamento tra finanze
regionali e società civile, o almeno capacità finanziaria della
società civile, permetta sia alla parte politica che alla parte
burocratico-amministrativa di assumersi diverse e maggiori
responsabilità. Nel senso che quando è chiaro un legame diretto fra
benessere economico generale e quantità di servizi che l'Ente
pubblico può erogare, il modo di affrontare molti problemi
economici può cambiare e essere più responsabile. Nella situazione
attuale il benessere pubblico non si riflette nelle capacità
dell'Ente di intervenire o, viceversa, l'Ente può avere una
capacità di finanziamento notevole, anche in carenza di un tessuto
economico valido. Riteniamo, quindi, opportuno che ci sia un legame
tra capacità finanziarie dei valdostani e espressione di tali
capacità dell'Ente pubblico e crediamo che questo aspetto sia anche
produttivo per l'autonomia che non è solo una questione culturale,
ma si riflette molto spesso ed è determinante negli aspetti
economici.
Vorrei, per ultimo, dopo queste considerazioni di carattere
generale - e riservandomi, eventualmente, sugli aspetti specifici
di intervenire - fare un riferimento all'intervento del collega
Viberti che ha parlato di due progetti di legge di iniziativa
popolare che la Nuova Sinistra sta presentando e, con un senso
sfasato di circa 20 anni, di un governo di centro sinistra che
governa. Su quest'ultimo aspetto non mi risulta che si tratti di
governo di centro-sinistra, ma, caso mai, di un approccio culturale
e politico, direi arretrato, da parte della Nuova Sinistra rispetto
ai problemi che esistono oggi nell'ambito italiano ed europeo, per
non dire mondiale, di fronte alle modifiche di cultura storica e
politica che investono tutte le nazioni. Per quanto riguarda invece
i progetti di legge mi compiaccio con la Nuova Sinistra che ha,
evidentemente, modificato un atteggiamento diverso dimostrato in
questo Consiglio due anni fa, perché, in realtà, il progetto di
legge di iniziativa popolare, che presenta per il finanziamento ai
Comuni da parte della Regione circa le possibilità di acquisto di
immobili da destinare a edilizia residenziale, è già compreso nella
legge n. 73 proposta dal nostro gruppo, che questo Consiglio ha
approvato due anni fa. Questa legge non è stata ancora finanziata,
Il Presidente della Giunta aveva, in occasione di una
interpellanza, sei o sette mesi fa, promesso un finanziamento che
non abbiamo visto, probabilmente date anche le caratteristiche
provvisorie di questo bilancio, inserito ancora nello stesso. Il
motivo del compiacimento consiste nel fatto che la Nuova Sinistra
in quella occasione assunse la posizione dell'astensione.
Appropriandosi, invece, oggi di quell'iniziativa dimostra di
condividerne totalmente gli obiettivi e le finalità. Queste le
considerazioni di carattere generale che volevamo esprimere,
riservandoci, eventualmente, in una seconda tornata, di intervenire
nella discussione di carattere generale.
Presidente
- Ha chiesto di parlare il Consigliere Martin.
Ne ha facoltà.
Martin (UVP)
- È la prima volta che ci troviamo ad
esaminare un bilancio deficitario, il cui deficit è stato
forzatamente contenuto per permettere, nel corso dell'anno, un
ulteriore ricorso al credito, in caso di eventi eccezionali ed al
momento imprevedibili. Uno di questi pare si stia avvicinando
sempre più, come ha tenuto a precisare nel suo intervento di ieri
l'Assessore Ramera, mi riferisco all'aumento che probabilmente
otterrà il corpo insegnante, che, per la Regione Valle d'Aosta, si
tradurrà in un maggiore sborso di circa 6 o 7 miliardi.
Che dire del bilancio che la Giunta ci presenta? Se ci si
sofferma sui capitoli delle uscite, che sono quelli, notoriamente,
più analizzati, ci si accorge che il bilancio regionale è molto
povero e utilizzato in gran parte nell'adempimento delle spese
obbligatorie, fra le quali raggiungono cifre da capogiro quelle
riguardanti il personale scolastico, il funzionamento dell'istituto
regionale e le spese sostenute per il servizio sanitario.
I capitoli inerenti alle spese di investimento, viceversa, sono
molto contenuti e, in alcuni casi, non sono finanziati. Ricorderò
il capitolo riguardante l'assegnazione dei fondi ai Comuni della
Valle d'Aosta per la manutenzione delle opere pubbliche e la
gestione di servizi di interesse comunale. L'Associazione Sindaci
della Valle d'Aosta aveva richiesto per il 1981 una somma pari a 5
miliardi, la somma prevista a bilancio è, invece, di due miliardi e
mezzo, come nel 1980, il che significa che ogni Comune otterrà in
realtà, a causa dell'inflazione, mezzo miliardo in meno. Ricorderò
i capitoli riguardanti i fondi di rotazione che non sono finanziati
e sono, invece, importantissimi per l'economia valdostana,
indispensabili per permettere il conseguimento degli obiettivi che
questa maggioranza si è prefissa. Fra i capitoli non finanziati
ricorderò quello che prevede l'erogazione di contributi ai Comuni
per l'acquisto di mezzi meccanici per lo sgombero della neve.
Indubbiamente, con questo bilancio non solo l'autonomia finanziaria
della Regione risulta enormemente limitata, ma anche il
decentramento amministrativo che questa maggioranza persegue
ottiene una brusca battuta d'arresto.
Quando si predispone un bilancio, però, purtroppo, bisogna,
innanzitutto, fare i conti con le entrate e sulla base di questo è
possibile intervenire nei vari settori della vita economica
valdostana. Si potrà obiettare, e la minoranza lo ha puntualmente
fatto, che dato un bilancio di questo genere, così povero, dove le
entrate sono addirittura diminuite rispetto all'anno precedente, e
dove le spese obbligatorie, per effetto del forte tasso di
inflazione e di alcuni provvedimenti governativi, sono in continuo
aumento, era il momento di fare delle scelte precise, di
privilegiare, cioè, alcuni settori, anziché cercare di intervenire
un po' dappertutto senza soddisfare pienamente alcuno. Si potrà
accusare questa maggioranza di mancare dello strumento importante
della programmazione e di mancare di un valido piano di sviluppo
regionale e di tante altre cose che hanno indirizzato il progetto
di bilancio nel senso indicato dalla Giunta, ma la verità secondo
me è un'altra, ed è che un bilancio è composto essenzialmente da
tre cose fondamentali: le entrate, le spese obbligatorie e le spese
di investimento. E non dimentichiamo che la terza cosa è una
funzione delle prime due, che nel nostro caso si è ridotta
inevitabilmente a ben poca cosa.
Che dire, quindi, di questo bilancio? La cosa più evidente è che
con simili entrate la Regione è vicina al collasso economico, la
poca autonomia che ancora ci rimane rischia, veramente, di
dissolversi, non potendo esserci autonomia politica senza autonomia
finanziaria. È indispensabile, quindi, ottenere una maggiore
entrata, se non si vuole riporre nel cassetto certi sogni, certi
programmi che questa maggioranza coltiva e che senza fondi,
qualunque sia la maggioranza, non possono essere realizzati. È
indispensabile ottenere una maggiore entrata, pretendendo il
riconoscimento dei nostri diritti, se vogliamo salvare la nostra
autonomia. Nel programma presentato alla costituzione dell'attuale
Giunta dai partiti e dai movimenti che la sostengono si era
individuato, quale strumento indispensabile per la realizzazione
del programma di governo, la definizione del nuovo ordinamento
finanziario entro l'anno 1980; ciò non è stato possibile anche per
la caduta del secondo Governo Cossiga. Siamo, quindi, in ritardo di
un anno, ma va accolta, ugualmente, con grande soddisfazione la
notizia dataci dall'Assessore alle Finanze secondo cui il nuovo
riparto fiscale è ormai cosa fatta.
Non ho potuto, per il momento, valutare lo schema riguardante la
previsione dell'ordinamento finanziario della Regione, consegnatoci
ieri pomeriggio dall'Assessore, ma per quanto anticipatoci dallo
stesso Assessore in altre occasioni, penso si possa ritenere
soddisfacente l'accordo raggiunto con il governo centrale. Avremo
modo di approfondire il problema in occasione del Consiglio
straordinario convocato per la giornata di lunedì, ma speriamo,
comunque, che questo riparto ci consenta una tranquillità
finanziaria, e quindi, una capacità di intervento per diversi
anni.
La risoluzione di questo importante problema, in realtà,
stravolge completamente il progetto di bilancio, in quanto se sono
attendibili le cifre che vengono fatte, e cioè 130/150 miliardi di
maggiori entrate, ne risulta che i mutui non sono più necessari,
che le spese di investimento possono soddisfare le esigenze dei
vari settori, che ai Comuni e alle Comunità montane può essere
concesso quel decentramento che noi auspichiamo, che il problema
del risanamento del bestiame può essere affrontato in termini meno
drastici per gli agricoltori valdostani, che i fondi di rotazione
possono essere rifinanziati e le richieste possono essere
soddisfatte con regolarità.
Tutto questo ci sembra molto positivo per la comunità valdostana
e dovrà essere affrontato non appena la notizia del riparto sarà
ufficiale e non appena si conoscerà con esattezza il suo ammontare,
sperando che questa notizia, che soddisfa un nostro giusto diritto,
non si faccia attendere troppo.
La maggioranza dovrà, in questa sede, fare delle scelte precise,
perché i settori già in crisi e quelli che vi stanno entrando sono
numerosi, per cui interventi prioritari e, probabilmente, anche
molto onerosi saranno indispensabili.
Alcuni settori soffrono di un malessere che coinvolge una grossa
parte dell'economia regionale e che non sarà di breve durata. La
cassa integrazione di 2400 lavoratori della Cogne nella prima
settimana di febbraio, con una previsione di altre settimane nei
prossimi mesi, sono fatti che non possono essere trascurati e non
concordo con l'Assessore all'Industria, che tempo fa ha rilasciato
un'intervista a "Famiglia Cristiana", quando asserisce che
un'eventuale chiusura della Cogne non avrebbe prodotto alcun
effetto negativo in Valle d'Aosta. Noi speriamo che una simile
eventualità non abbia mai a verificarsi, essendo nota l'incapacità
di assorbimento di mano d'opera non solo dell'industria, ma anche
degli altri settori produttivi.
Sarà comunque importante, ripeto, effettuare le scelte più
opportune e, in quanto parte integrante di questa maggioranza, ci
adopereremo con le altre forze che la compongono affinché queste
siano indirizzate nel verso giusto nell'interesse della Comunità
Valdostana.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo (PSDI)
- Prendo spunto da quanto ha detto il
collega Martin al termine del suo intervento, quando ha ricordato
ai colleghi Consiglieri e alla Giunta che in una recente intervista
l'Assessore Chabod ha avuto modo di dichiarare che la chiusura
della Cogne non avrebbe portato nessuna conseguenza nell'economia
valdostana, per far rilevare le contraddizioni che ci sono in
questa Giunta. Contraddizioni dovute alle affermazioni fatte sia
dal Presidente della Giunta regionale, sia dallo stesso Assessore
Ramera nella sua dichiarata anomala relazione. L'Assessore infatti
aggiunge ancora che la programmazione non serve a niente, che,
semmai, è una parola grossa che riempie la bocca e che, comunque,
questa è un'affermazione di uno stretto collaboratore, riportata
nel giornale citato dal collega Martin, non è vista come un bene
positivo, mentre, sempre nella stessa pubblicazione, sia
l'assessore Ramera, che il Presidente della Giunta sostengono
tutt'altra cosa. Questo era solo per fare un'aggiunta a quanto ha
espresso il collega Martin che forse, di più non ha potuto dire in
quanto facente parte di questa maggioranza.
Venendo alla relazione anomala fatta per un bilancio anomalo
dall'Assessore Ramera, non ho capito bene, quando l'Assessore
Ramera diceva: "noi", se parlasse al plurale majestatis o a nome
della Giunta. Se ha parlato a nome della Giunta infatti penso che
tutto quello che ha detto non sia condivisibile o non sia condiviso
né da alcune forze che sostengono questa Giunta, né, tanto meno, da
rappresentanti di questa maggioranza che sono nell'esecutivo
regionale. L'Assessore Ramera, come ha fatto rilevare il collega
Tonino si è soffermato pesantemente, direi, su quelli che sono i
rapporti fra le varie forze politiche presenti in Consiglio
regionale; ha ribadito la necessità di una lealtà e fedeltà fra
forze politiche, ha detto che questa maggioranza è una maggioranza
che è stata voluta ed è una maggioranza che ha le idee chiare.
Orbene, io mi chiedo se questa maggioranza, questo Esecutivo, vista
la dichiarazione fatta da Ramera, non ha avuto il coraggio di dire
chiaramente al Partito Socialista Democratico Italiano che non era
più gradito nella maggioranza dalla quale è uscito, ma ha fatto di
tutto per costringerlo a uscire ....
(...Interruzione...)
...Perché probabilmente prima non erano state valutate tutte le
possibili conseguenze che potevano crearsi con l'uscita di una
forza politica della maggioranza. Probabilmente lo stesso Assessore
Ramera avrà potuto rendersi conto che qualche altra forza politica
diventava determinante per questo tipo di maggioranza, per cui si
potevano creare problemi maggiori di quelli che poneva il Partito
Social-Democratico per rimanere nella maggioranza dalla quale è
uscito.
Quando l'Assessore Ramera parla di lealtà vorrei sapere se
questa è mancata da parte della Democrazia Cristiana nei confronti
del Partito Social-Democratico, se è mancata nei confronti di
Minuzzo da parte dell'Assessore Ramera, in quanto rappresentanti di
due forze politiche in questo Consiglio regionale. Vorrei chiedere
inoltre all'Assessore Ramera, se lui, che ha una memoria ferrea, si
è dimenticato del colloquio che abbiamo avuto prima della elezione
di questo Esecutivo, il 19 luglio 1978, e quindi da che parte è
mancata la lealtà nei rapporti fra la democrazia cristiana e il
Partito Social-Democratico. Queste sono valutazioni, Assessore
Ramera, alquanto soggettive, io ritengo che sia mancata della
lealtà.
A proposito di lealtà ricordiamo che molti sono gli esponenti
della Democrazia Cristiana che, per leggerezza, o perché non
soppesavano troppo le loro dichiarazioni, hanno detto che la
Democrazia Cristiana ritardava l'arrivo in Valle d'Aosta di questo
riparto fiscale per il timore di essere sbarcata da questa Giunta o
essere sostituita dal Partito Comunista. Queste sono dichiarazioni
inconfutabili e non si può dire che non siano state espresse da
esponenti della Democrazia Cristiana.
L'Assessore Ramera più volte nella sua relazione ha ribadito il
concetto di maggioranza, ma non ha mai detto quale è questa
maggioranza, perché effettivamente ancora non lo sappiamo. Vediamo
documenti dell'Union Valdôtaine che lasciano fuori dall'elencazione
delle forze componenti questa maggioranza, forze politiche che
hanno avuto l'avvallo del Presidente della Giunta, quando c'è stato
il rimpasto dell'Esecutivo Regionale e non si riesce quindi a
capire quale è la composizione di questa maggioranza.
L'Assessore Ramera ha tenuto a precisare - l'ha ribadito anche
il collega Tonino - che questo Esecutivo non ritiene la maggioranza
una sommatoria di numeri, ma una sommatoria di idee programmatiche.
Ebbene, io ritengo che questa maggioranza assolutamente non sia una
sommatoria di idee programmatiche oppure sia una sommatoria di idee
programmatiche, senza, però, nessuna volontà di applicarle in
pratica.
Non bisogna dimenticare che quando il mio Partito decise di
uscire dalla maggioranza motivò molto chiaramente quali erano i
motivi di questa uscita e ribadì il fatto che era dovuta alla non
applicazione del programma stilato al momento della composizione
della maggioranza. Lo stesso collega Martin ha avuto modo di
lamentare quanto sto dicendo, quindi ritengo che questa sia
un'opinione diffusa sia fra le forze di maggioranza che fra le
forze di opposizione.
Ci saremmo aspettati che l'Assessore Ramera, nell'illustrazione
di questo bilancio, andasse un po' più a fondo e spiegasse i motivi
per cui sono state fatte certe scelte,. Tutti hanno lamentato il
fatto che questo bilancio non dica niente o che, come ha detto lo
stesso Ramera, sia un bilancio anomalo, però io ritengo che,
nonostante questo, siano state fatte delle scelte politiche
precise. Noi abbiamo potuto vedere, che dove gli Assessori avevano
interessi a intervenire maggiormente si sono trovate le
disponibilità finanziarie per le coperture di certe iniziative,
diversamente vediamo che si ricorre al credito, per cui non sempre
e comunque questo credito potrà avvenire.
Quindi è stata fatta una scelta politica abbastanza precisa.
Abbiamo visto l'Assessore Rollandin, che, molto astutamente, ha
provveduto alla copertura delle spese che interessano il suo
Assessorato senza ricorrere al credito, come è previsto per altri
settori. Non è questa un'accusa che faccio all'Assessore Rollandin,
anzi mi complimento perché, probabilmente, è uno degli Assessori
che maggiormente tiene al suo Assessorato, per cui avrà avuto
maggior forza per ottenere certe disponibilità finanziarie che
altri Assessori non sono riusciti ad avere.
L'intervento dell'Assessore Ramera è stato abbastanza limitato,
forse dovuto anche al fatto che, probabilmente, pensava che in
questa adunanza del Consiglio Regionale fosse iscritto d'urgenza
l'oggetto aggiuntivo concernente il riparto fiscale. Per circa più
di un terzo del suo intervento, infatti, l'Assessore Ramera ci ha
parlato del riparto fiscale, e, probabilmente, saranno cose che ci
ripeterà lunedì quando dovremo di nuovo riunirci, a meno che egli
non abbia voluto parlare di entrambe le cose per non intervenire
nella prossima riunione, ma io ritengo che l'Assessore si fosse già
preparato l'intervento e che sia stato preso in contropiede.
Per quanto riguarda il bilancio vero e proprio avevo avuto modo
di fare rilevare alcune inesattezze di questo bilancio nei residui,
il ragioniere capo Vitali mi aveva assicurato che l'Assessore
sarebbe intervenuto per spiegarlo.
Se, con la limitatezza di strumenti che ha un Consigliere
regionale per andare a verificare un bilancio regionale, si è
riusciti, a colpo d'occhio, ad andare a individuare certi errori
nei residui che aumentano, indubbiamente, il deficit del nostro
bilancio, penso che, probabilmente, se i Consiglieri regionali
fossero dotati di maggiori strumenti che, per altro, la Giunta ha
dimostrato più volte di non concedere, potrebbero dare un maggior
contributo all'esattezza del bilancio presentato dalla Giunta
Regionale.
Questo bilancio è molto approssimativo, probabilmente il
bilancio vero sarà discusso tra tre o quattro mesi, quando,
speriamo, sarà attuato il riparto fiscale per la Valle d'Aosta.
Riteniamo che, oggi come oggi, non ci siano possibilità di
interventi e di contributo delle forze politiche per migliorare le
scelte di questo bilancio regionale, anche perché, probabilmente,
apportando degli emendamenti per favorire certi settori,
indubbiamente, si andrebbero a creare problemi al altri settori per
i quali sono stati previsti i finanziamenti.
Per il momento ci siamo quindi limitati a fare queste
osservazioni di carattere generale, con la ferma convinzione che un
dibattito sul bilancio regionale vero e proprio potrà esserci solo
e comunque al momento dell'attuazione del riparto fiscale.
Presidente
- Ha chiesto di parlare il Consigliere Fosson.
Ne ha facoltà.
Fosson (DC)
- A me pare, in due o tre anni di esperienza
che ormai sto maturando in questo Consiglio Regionale, che ogni
discussione sul bilancio abbia un suo leit-motiv che si basa su un
articolo o su una frase felice di qualcuno. Nel 1978 abbiamo
discusso il bilancio citando, da parte di tutti i Consiglieri, un
articolo di Bocca che era comparso sulla "Repubblica", sul "Paese
felice della Val d'Aosta, paese di Bengodi in cui, però, non si
riescono ad inventare, aziende che abbiano un reddito. Il Paese del
Bengodi con il profitto zero". Quest'anno mi pare che stiamo
ricamando tutti sulla frase felice, nel senso che dà il quadro
della situazione, dell'Assessore Ramera, di "bilancio anomalo".
Bilancio anomalo perché è il primo bilancio in rosso di questa
Regione dalla sua nascita, ma altrettanto anomalo perché in rosso,
in effetti, non è, visto che con l'arrivo del riparto fiscale - il
VII Cavalleggeri, come dice Viberti - tutto verrà rimesso in
discussione.
Detto questo, noi dobbiamo dire che questo bilancio che per la
prima volta si presenta in rosso, malgrado l'arrivo del riparto
fiscale, debba farci riflettere, anche alla luce di quanto scrive
Bocca alcuni anni fa, sul fatto che noi siamo sempre stati abituati
ad essere una Regione ricca, una Regione senza problemi, quindi a
non preoccuparci eccessivamente della nostra spesa. Siamo giunti a
questo punto per una dilatazione delle spese correnti e per una
eccessiva ripartizione della spesa in troppe direzioni.
Ora, quello che noi riteniamo, è che la nuova massa di entrate,
conseguente al nuovo riparto fiscale, non segua la stessa strada. È
vero, da una parte, che la dilatazione delle spese correnti
corrisponde ad una maggiore dimensione dei sevizi che vengono
prestati dall'Ente pubblico e, soprattutto, dal maggior costo del
personale addetto ai servizi stessi - si pensi, ad esempio, alla
scuola, la citava il collega Nebbia, dicendo che il costo del
personale scolastico copre, in Valle d'Aosta, il 25% del bilancio,
si pensi al costo della sanità, si pensi al costo del personale
dipendente dalla Regione - però si tenga, d'altra parte, anche
conto che più volte i servizi prestati dall'Ente pubblico costano
alla collettività più che se fossero pagati dal fruitore; nel senso
che il cittadino, pagando le tasse alla collettività e ricevendo
dalla collettività un servizio, a volte spende di più di quanto non
spenderebbe pagandosi direttamente il servizio.
Resta, quindi, aperto, a nostro avviso, e assume sempre maggiore
importanza, il discorso degli organismi autonomi, privati, di
volontariato, siano essi nel campo dell'assistenza che nel campo
dell'istruzione. È aperto, quindi, anche il discorso del
decentramento ai Comuni e alle Comunità Montane che da più parti
viene fatto, rimanendo purtroppo, alla fase di constatazione senza
andare alla fase di proposta concreta, perché effettivamente anche
noi siamo d'accordo su questo tema, ma ci rendiamo conto della
estrema difficoltà della parte propositiva.
Dicevo prima della nuova massa di entrate e dell'esigenza che
non serva soltanto a rimpinguare i capitoli di bilancio rimasti
scoperti, consolidando consuetudini adottate da diversi governi che
si sono succeduti sui banchi della Giunta di quest'aula. Bilancio
rigido, diceva Nebbia, consolidato da esigenze riconosciute; il
nuovo riparto, l'arrivo della nuova massa finanziaria non ne deve
perpetuare la composizione.
È necessario che i nuovi fondi vengano ripartiti secondo criteri
prioritari, e mi rendo conto che questo è un discorso che più o
meno tutti hanno fatto. Noi, in più, diciamo che questi criteri
prioritari ci sono, e lo ricordava prima il collega Martin facendo
riferimento al documento programmatico del 1979 che è alla base di
questa Giunta che è nata con l'ingresso dei Democratici Popolari.
Noi ripetiamo con Martin che si tratta di praticare con coerenza
queste indicazioni programmatiche e senza indulgere a spinte
settoriali. E qui aggiungo che le spinte settoriali non
necessariamente sono subite soltanto dal governo regionale, molte
volte anche le opposizioni diventano il portavoce privilegiato di
alcune di esse.
Si tratta di portare a compimento delle scelte programmatiche,
anche se qui intendiamo smitizzare una certa visione della
programmazione assunta come mito in assoluto. In questo senso io
sono convinto che le affermazioni di Chabod, che Minuzzo ha
riportato estraendole dal contesto, vadano lette nell'insieme, nel
senso che Chabod non dice: "la programmazione non serve", o la
"Cogne chiusa", ma: "stiamo attenti a non riempirci la bocca di
parole che sono soltanto parole e nient'altro, cioè le scelte
programmatiche vanno benissimo, ma non crediamo, riempiendoci la
bocca con la parola programmazione, di aver risolto i nostri
problemi".
Vogliamo soltanto dire che non riteniamo che i documenti
perfetti o gli studi perfetti siano sufficienti.
Detto questo, al di là di tutte queste considerazioni, c'è un
fatto fondamentale: se non fosse arrivata la nuova legge di riparto
ben altri sarebbero stati gli argomenti e le valutazioni delle
opposizioni e ben altra sarebbe stata la nostra situazione
oggettiva. La verità è che questa Giunta, di cui la DC è parte
integrante e trainante, ha risolto il problema dell'autonomia
finanziaria della Regione, lo ha risolto per il momento e per un
certo numero di anni. La verità è ancora un'altra ed è che questo
Stato italiano, questo regime democristiano - come qualcuno dice -
tanto vituperato e con tutte le sue mancanze, è uno Stato aperto
alle autonomie, è uno Stato nel quale possono convivere istanze
diverse, senza che sia necessario vagheggiare vocazioni
separatiste, uno Stato nel quale si può vivere in piena libertà e
in piena autonomia.
Noi siamo convinti che la Democrazia Cristiana, per mezzo dei
suoi uomini, si sia comportata nell'interesse della Regione, nel
senso di darle la certezza delle sue entrate e, quindi, della sua
autonomia.
La Democrazia Cristiana ha fatto questo al di là dei suoi
interessi di parte, qualcuno accennava stamattina alla politica dei
rubinetti aperti e dei rubinetti chiusi da parte del Governo
centrale, e accennava, soprattutto, alla possibilità che poteva
avere la Democrazia Cristiana Valdostana di incidere sull'apertura
o sulla chiusura dei rubinetti, a seconda del suo gradimento o meno
al governo regionale. Noi riteniamo di aver superato questa fase,
ammesso che questa fase ci sia stata, noi riteniamo di aver agito
nell'interesse della Regione, anche se questo può aver significato
un andare al di là dei nostri interessi di parte.
Ribadiamo quindi la validità delle nostre scelte di alleanza con
l'Union Valdôtaine, con i Democratici Popolari, alleanza aperta a
tutti i partiti e movimenti laici, regionalisti e democratici. Può
aleggiare, questo è vero, lo ricordava Minuzzo stamattina, una
volontà di estromettere la Democrazia Cristiana: a questo punto, il
riparto fiscale c'è, l'autonomia finanziaria della Regione, per lo
meno per un certo numero di anni, c'è, la Democrazia Cristiana non
serve più. A nome dei colleghi democristiani, dico che la cosa non
ci preoccupa, a noi interessa aver reso un servizio alla Regione,
se qualcuno vorrà estrometterci noi riteniamo di avere tali radici
nel popolo valdostano, che non permetteranno certo la nostra
emarginazione.
Presidenza del Presidente Dolchi
Presidente -
Ha chiesto di parlare il Consigliere Voyat.
Ne ha facoltà.
Voyat (UV)
- Molto brevemente, solo per dire che per noi
non è il caso di entrare nel merito di questo bilancio, in quanto
da tutti, compreso dall'Assessore, è stato detto che questo
bilancio prevede solo le entrate previste dallo Stato, per cui non
si può discutere sulle possibilità di dare diversi indirizzi alle
spese o agli interventi.
Diciamo solo che, a nostro avviso, questo bilancio è onesto e
giusto, che ha le prerogative e le qualità che dovrebbero avere
tutti i bilanci pubblici. Detto bilancio non dovrebbe essere messo
sotto accusa dalle forze dell'opposizione, in quanto l'anno scorso
l'opposizione accusava la maggioranza perché il bilancio era
gonfiato, mentre, poi, tutte le entrate previste si sono
verificate.
Quest'anno, evidentemente, non c'era la possibilità di prevedere
maggiori entrate, in quanto non si sapeva se il riparto fiscale
sarebbe arrivato. Ritengo che questo bilancio e l'amministrazione
dell'80 da parte di questa Giunta non poteva essere diversa perché
questa maggioranza e l'Union Valdôtaine avevano richiesto il
riparto fiscale fin dal lontano 1977, ma tale ritardo non è
imputabile all'Union Valdôtaine, a questa Giunta o alla
maggioranza, bensì a tutte le forze che compongono il Governo e il
Parlamento a Roma.
Riteniamo che il grosso della discussione sulle previsioni di
spesa e gli indirizzi da dare per il bilancio '81 debba essere
spostato al momento dell'approvazione del riparto fiscale, quando
saremo certi che questo riparto sarà nostro, avremo la possibilità
di intervenire con finanziamenti sostanziosi.
Una sola richiesta di coerenza e di collaborazione a tutte le
forze che sono rappresentate a Roma la chiediamo per appoggiare ed
approvare il riparto fiscale a Roma, perché siamo coscienti che
questo è dovuto soprattutto all'opera dei Partiti che sono al
Governo a Roma, pur con la collaborazione da parte della Giunta
regionale. Riteniamo, però, che una coerenza e un appoggio debbano
venire anche dalle altre forze che qui sono all'opposizione per
l'approvazione di questo riparto fiscale.
Per alcune critiche che ci vengono fatte, che sono sempre le
stesse, dall'opposizione, al momento dell'approvazione del bilancio
vorremmo dire al Partito Comunista che anche noi riteniamo
insufficiente, in quanto Union Valdôtaine, i 2 miliardi e mezzo da
ripartire ai Comuni, però dobbiamo riconoscere che su questo
bilancio non c'erano possibilità di aumentare questo fondo. Per la
solita coerenza vorremmo chiedere inoltre al Partito Comunista cosa
ha fatto lui per la ripartizione dei fondi ai Comuni quando era in
maggioranza, e cosa continua a fare nelle amministrazioni pubbliche
in cui è in maggioranza. Quindi riteniamo che, per dovere di
coerenza, non solo debba predicare qui, ma anche predicare ed agire
dove lui è responsabile.
Per il problema della casa, abbiamo sempre cercato di proporre
delle soluzioni, non solo di fare delle critiche, come si fa da
altre parti, e diciamo che ci sono dei motivi nuovi per credere che
in un breve tempo il problema non dico possa essere risolto in
tutto e per tutto, ma in buona via di risoluzione. Negli ultimi
anni infatti, la popolazione del Comune di Aosta sta diminuendo e
riteniamo che con la soluzione e la ristrutturazione del Quartiere
Cogne e la ristrutturazione del centro storico, questo problema
sarà risolto al 90%.
Ho sentito anche oggi le solite accuse di moralità e di
incoerenza che vengono lanciate contro questa Giunta e questa
maggioranza. Noi di queste accuse non crediamo di dover rendere
conto a Viberti o a chi per lui.
Ieri avevo chiesto le dimissioni della presidenza della
Commissione al collega Minuzzo, perchè, come ho già detto, è una
carica che spetta - e questo non credo che debba essere deciso da
Viberti - alla maggioranza, dal 1979/80 e pertanto noi la
rivendichiamo. Non è colpa nostra se il PSDI e Minuzzo hanno fatto
una scelta, riteniamo, però, nostro dovere rivendicare i nostri
diritti.
Vorrei, non per polemica, ricordare al collega Viberti che forse
troppo sovente noi lo abbiamo ascoltato senza mai replicare, e
questo non perché non avevamo argomenti, ma perché non volevamo
cadere nella polemica e nella perdita di tempo. Ritengo, però, che
ogni tanto qualcosa si debba dire e specificare, non solo per noi,
ma anche per il suo bene, perché uno parlando e non sentendosi mai
replicare potrebbe credersi il Dio che non è, e quindi montarsi la
testa. Caro Viberti bisogna vedere chi è che parla di democrazia.
Ti dirò sinceramente che non credo a chi rivendica la democrazia, e
si ispira soprattutto a principi totalitari, siano essi di destra o
di sinistra. Dico che la democrazia bisognerebbe cominciare ad
applicarla in casa propria ed esternarla non solo con i principi,
ma soprattutto con i fatti. Ritengo che la democrazia non sia il
fatto che l'opposizione imponga le sue scelte alla maggioranza, e
che non voglia dire che la forza politica che al momento delle
elezioni ha 1000 voti possa pretendere di contare, sul piano
decisionale, quanto la forza che ne ha più di 18.000.
Ognuno ha il suo ruolo e riteniamo che ognuno abbia i suoi
doveri. Vorrei fare anche una raccomandazione al Consigliere
Viberti: noi non siamo mai scesi a livelli personalistici,
riteniamo che ci voglia un minimo di rispetto per quelle che sono
le istituzioni e per chi rappresenta le istituzioni.
Presidente
- Colleghi Consiglieri, sono le 12,26, la
proposta della presidenza è di sospendere la discussione generale,
e di riprenderla oggi alle ore 16,00.
Con l'accordo del Consiglio, i lavori riprenderanno alle ore
16,00.
La seduta è tolta alle ore 12,27.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK