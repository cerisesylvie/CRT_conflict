Consiglio Regionale della Valle d'Aosta - Oggetto del Consiglio n. 1116 del 14 dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1116 del 14 dicembre 2021 - Resoconto
OGGETTO N. 1116/XVI - Continuazione della discussione
generale congiunta sulle relazioni della Sezione regionale di
controllo della Corte dei conti, sul DEFR per il triennio
2022-2024, sul D.L. n. 46 (Legge di stabilità regionale per il
triennio 2022/2024), sul D.L. n. 47 (Bilancio di previsione per il
triennio 2022/2024) e sul D.L. n. 48 (Disposizioni collegate alla
legge di stabilità regionale per il triennio 2022/2024).
Bertin (Presidente) -
Alla presenza di 34 Consiglieri,
riprendiamo la discussione generale dei punti 4.01, 4.02, 4.03 e
4.04 dell'ordine del giorno. Vi sono altri che intendono
intervenire nella discussione generale congiunta del DEFR, legge di
stabilità, bilancio e disposizioni correlate? Consigliere Distort,
ne ha facoltà.
Distort (LEGA VDA) -
Noi, come opposizione, nella
precedente legislatura avevamo redatto un contro DEFR, parecchi di
voi se lo ricorderanno. Noi abbiamo formulato, con le risorse che
avevamo, un nostro Documento di Economia e Finanza per la Valle
d'Aosta, poi l'abbiamo presentato, ognuno si è assunto la sua
parte, un po' come succede nell'ambito della Giunta con i vari
Assessori, le varie competenze e quant'altro. Per la redazione di
questo contro DEFR, noi ci siamo costruiti una sorta di modus
operandi imbastito su alcuni punti. Il primo punto: "non scrivere
un libro dei sogni", vale a dire non esprimere intenzioni per le
quali non si conosce la strada da percorrere, perché avremmo fatto
una gran bella figura, ovviamente bella figura in termini ironici,
"non scrivere banalità", "non scrivere iniziative ormai vecchie e
superate", quindi non scopiazzare, non portare refusi, "non
scrivere iniziative in modo generico", che dicono tutto e dicono
nulla, "non operare dimenticanze" e "non cadere in contraddizione
con quanto detto in altre sedi".
È stata, come è del tutto evidente, un po' una sorta di regola
sulla quale noi abbiamo basato la nostra formazione del DEFR per
evitare di non risultare all'altezza dell'operazione che
svolgevamo.
Ora, è chiaro che voi del Governo vi state aspettando siccome
Distort è nell'opposizione... è chiaro che l'opposizione deve
svolgere il suo ruolo di attacco, di critica dicendo "questo non
va", però io vi dico con tutta sincerità che, invece, inizio con un
complimento, perché il complimento è che questi sei punti che io ho
elencato sono stati puntualmente riportati come criterio nella
stesura che voi avete adottato per il DEFR, li avete rispettati
tutti.
Allora a questo punto andiamo a fare un rapido esame.
Per quanto riguarda il punto "sanità e salute" c'è poco da dire,
assessore Barmasse, da parte mia come critica, perché c'è anche una
componente di
pietas
che deriva dall'origine della cultura
romana a cui l'Occidente appartiene e lei è già stato oggetto di
attacco di tantissime iniziative. L'unico elemento che comunque ho
piacere, anzi, mi sento il dovere di sottolineare, è che nel
momento in cui si parla di strutture residenziali territoriali si
dice "La pandemia ha evidenziato un cambiamento dei fabbisogni sul
territorio".
L'epidemia ha enfatizzato, ha devastato, ma pensare che dobbiamo
arrivare a parlare di strutture residenziali territoriali dopo la
devastazione della pandemia, quando da anni altre Regioni ne
parlano, mi sembra un po' obsoleto.
Per concludere su questa parte relativa alla sanità, non vedo
nessun accenno alle terapie domiciliari, probabilmente è
l'espressione di una linea, una linea politica, una linea
sanitaria, però è comunque curioso vedere che non c'è neanche un
accenno, non fosse altro che per l'attività, eroica in certi casi,
dei medici di famiglia che hanno operato tutta una serie di terapie
a domicilio in contrasto con la cosiddetta pandemia.
Per quanto riguarda le "politiche sociali", arriviamo al
paragrafo "Sostegno alle famiglie e alla prima infanzia": è un
paragrafo che ha ben due righe, cioè tutte le iniziative a sostegno
della famiglia e della prima infanzia sono espresse in tutto il
documento con due righe, e questo esprime l'attenzione,
giustamente, perché la forma è sostanza e una forma di due righe è
sostanza.
Si parla anche "di intervenire nei confronti della popolazione
in età adolescenziale con politiche attive di prevenzione del
disagio psicologico emergente in tale fascia di età, ciò comporterà
una sinergia tra la componente sociale e quella di area sanità
nell'ambito d'istruzione", penso che sia ovvio, penso che da quando
la scuola è stata istituita e concepita da Alcuino, che a suo tempo
aveva dato le indicazioni a Carlo Magno di istituire questo
programma di formazione, di istruzione della popolazione
dell'allora Impero, penso che si parli di questo.
Un altro aspetto citato anche dal collega Baccega: sull'edilizia
residenziale pubblica silenzio totale, silenzio totale! Teniamo
conto che esiste tutto un dibattito sull'edilizia residenziale
pubblica che è impostato sui modelli di partecipazione
pubblico-privato, quindi qualcosa di estremamente virtuoso,
qualcosa tra l'altro, trasversale, che metterebbe in moto anche
tutto il mondo dell'edilizia; tra l'altro quel mondo dell'edilizia
che in questo periodo è sovraccarico di lavoro perché esiste questa
misura del 110% che è riuscita non a creare posti di lavoro ma a
creare il disastro più totale, la confusione più totale dove tutti
operano in questo periodo e i prezzi sono aumentati, ma pensare di
avviare una sana politica di edilizia pubblica residenziale
permette anche di essere preparati per il dopo 110, perché dopo il
110 - ve lo dico già adesso, non faccio né la Cassandra né il
grillo parlante - dopo il 110 l'edilizia subirà una battuta
d'arresto fortissima e sarà estremamente importante avere la
preparazione per gestire questo aspetto e questa situazione.
"Istruzione e Università": vedo l'Assessore che mi sta guardando
con attenzione, e la ringrazio per questa attenzione, io vedo a un
certo punto che si parla di opzione di acquisto della sede del
liceo scientifico e linguistico Berard in via Federico Chabod,
assunta in locazione nel 2020.
A parte il fatto che sinceramente, anche solo per una curiosità
di tipo accademico legata alla mia professione, diventa
interessante capire alla fine in buona sostanza quanto sarà
costata, quanto viene poi a costare alla fine dei conti quella sede
alla pubblica Amministrazione tra quanto è stato erogato a titolo
di affitto e quanto a titolo di riscatto. Poi una riflessione da un
punto di vista puramente filosofico: nulla è più definitivo del
provvisorio, quella era partita come una scuola provvisoria, ma si
attua sempre questa regola, questa norma: il provvisorio ha un
potere innato di diventare definitivo e tra l'altro diventa
definitivo su un'area che ha un doppio vincolo, un vincolo sia
legato a un aspetto paesaggistico sul rispetto degli agglomerati
storici, sia un vincolo di natura archeologica.
Il vincolo di natura archeologica presuppone la possibilità in
futuro, nel momento in cui si decidesse, di eseguire degli scavi:
certo che, di fronte a una permanenza e a un acquisto in via
definitiva, diventa abbastanza difficile pensare che la Regione
compri qualcosa per poi in futuro demolirlo per poi scavare per
andare a vedere cosa succede sotto, quindi sono comunque delle
riflessioni.
Ma la riflessione più interessante è relativa a uno dei
paragrafi successivi, quando si parla di ristrutturazione della
sede scolastica di Via Festaz in Comune di Aosta, sede principale
dell'istruzione scolastica di istruzione tecnica Manzetti.
Per quanto riguarda il Manzetti, si ricorda, Assessore, che
soltanto qualche mese fa avevamo fatto una piacevole conversazione
qui in aula in cui io avevo manifestato il fatto che forse era il
caso di fare delle riflessioni su tutta una serie di manufatti di
edilizia scolastica per quanto riguarda la sostenibilità
dell'intervento di ristrutturazione di fronte all'incidenza dei
costi di consolidamento antisismico? Facevo riferimento anche a un
discorso di rigenerazione urbana pensando che una scelta importante
e coraggiosa viene imposta a un Governo che sia all'altezza di
gestire questo ruolo e quindi pensando anche a una demolizione, una
restituzione del suolo a verde, alla ricostruzione altrove.
Io ho preso nota di quanto lei aveva risposto, queste sono
alcune parti della sua risposta: "è la prima circostanza, cioè noi
avremmo già degli elaborati rispetto ai quali bisognerà fare dei
ragionamenti compreso, a mio avviso, il ragionamento che lei ha
fatto", parole assolutamente gradite, hanno suonato molto bene alle
mie orecchie, non tanto perché veniva incontro alle mie idee ma
proprio per questa visione di rigenerazione urbana: qualche
ragionamento sui costi di ristrutturazione sismica del Manzetti che
sarebbero assolutamente enormi, qualunque tipo di scelta diversa
quindi oggi dovrebbe far parte di un ragionamento costi-benefici,
che naturalmente andrebbe affrontato. Poi lei giustamente e
convinto di quanto stesse dicendo si è allargato anche
all'istituto, all' ex Magistrale di Via Torino, dicendo che se noi
dovessimo scegliere di metterlo a norma anche in questo caso i
costi sarebbero spaventosi; il suo suggerimento è di una
riflessione complessiva attorno a quell'area, quindi credo che
debba essere accolto, sarà oggetto di approfondimento e
naturalmente di un confronto quando sia necessario con il Consiglio
Valle.
Le leggo solo la risposta, in un piccolo punto della mia
risposta io le ho detto all'inizio: "Io ho voluto essere
provocatorio ma la provocazione è sempre una strategia fondamentale
perché se c'è terreno fertile si mette radici con la provocazione,
se non si mette radici vuol dire che il terreno non era
fertile".
Allora io non voglio fare una critica fine a se stessa, perché
tutti quanti in quest'aula conoscono il mio atteggiamento che non è
finalizzato a sparare sull'ambulanza, cosa che io ritengo
assolutamente noiosa da compiere, però è chiaro che mi viene da
dire: "Che cosa è successo, come hanno fatto a convincerla a
cambiare idea? Cosa non avrà patito?" non lo prenda come presa in
giro però veramente - a nome dei Valdostani, a nome di chi si
aspetta un livello politico che sia al rango della capacità di
gestire la rigenerazione urbana - è effettivamente un interrogativo
che ci si pone.
Così come quando andiamo avanti, vediamo che per quanto riguarda
l'Università si prevede con proprie risorse di procedere con la
progettazione dei lavori relativi alla proposta di ristrutturazione
delle arcate del Plot, da destinare provvisoriamente a uffici a
seguito del trasferimento dell'attività didattica nella nuova sede
costruita nell'ex Area Testafochi.
Questo "Provvisoriamente" abbiamo già questo valore apotropaico,
questa forza dentro la parola che fa sì che diventerà definitivo;
però le arcate del Plot sono già di proprietà regionale? Le ha
comprate? È del Comune, ecco, ma mi pare di avere anche intrapreso
in quest'aula un'interessante discussione relativa al palazzo
assistenziale Cogne, che rimane a una distanza di possiamo dire 50
metri in più rispetto alle arcate del Plot semplicemente nell'altra
direzione, quello è di proprietà regionale, quello è un edificio
che ha bisogno... (
interruzione fuori microfono)
... certo,
le dimensioni sono quelle che sono sicuramente, però un piano che
abbia la capacità di gestire un intervento che va a soddisfare vari
fabbisogni, quello che ovviamente ci si aspetta dalla politica, non
è materia avulsa da un contesto o da non prendere in
considerazione, bisogna avere il coraggio di affrontarle certe
scelte.
Comunque con lei, Assessore, ho finito, abbiamo concluso, ora
passiamo alla cultura.
Sulla cultura io - veramente, Assessore - continuo a percepire
un atteggiamento che ricorre e tra l'altro un atteggiamento verso
il quale io, da quando lei si è insediato, , portando tutta una
serie d'interpellanze, d'interrogazioni, d'iniziative, ho cercato
d'indirizzare altrove, non dove volevo io, dove volevo condurla io,
ma altrove dove è necessario andare, cioè i beni culturali hanno
bisogno di due azioni fondamentali: hanno bisogno di tutela e hanno
bisogno di valorizzazione, però, porti pazienza, Assessore, ma la
valorizzazione non emerge, anche se viene citata, perché nel
momento in cui si pensa che in un bene culturale la valorizzazione
sia qualcosa di automatico che si pone in auto-genesi, nel momento
in cui viene restaurato un bene... non è così, quella è un'azione
di tutela. Il bene restaurato conserva potenzialmente un valore
motore di un'economia di turismo di traino, ma deve essere gestita
questa valorizzazione e deve essere gestita con una struttura di
alto livello: così come esiste una struttura dedicata alla tutela,
deve sorgere all'interno della pubblica Amministrazione una
struttura dedicata alla valorizzazione; sono due operazioni
distinte e non si può pensare che ci sia il forte alleato, cioè il
Forte di Bard come più avanti è citato, importantissimo volano
delle attività della Bassa Valle legate al turismo culturale, non
si può delegare a una struttura, a quella struttura, il compito che
un Assessorato deve svolgere all'interno del proprio patrimonio
culturale.
Quindi quello che emerge è sicuramente di nuovo qualcosa scritto
da chi ha una visione di tutela, da chi ha una visione di
trattazione del monumento, e, giustamente, non poteva scriverlo che
così, però alla politica si chiede qualcosa di più, si chiede di
pensare di andare nella linea della valorizzazione. La
valorizzazione è il passo precedente al turismo, tant'è che la sua
delega... ha senso proprio mettere insieme il turismo con i beni
culturali, perché il bene culturale è esattamente l'oggetto
attrattivo, è la seduzione che porta qui, e non altrove, il turista
e tra l'altro un certo tipo di turismo.
Per quanto riguarda il turismo e commercio - mi spiace ma lei
continua a essere, Assessore, anche in questa delega quindi con lei
non ho ancora finito - si tratta "di creare un ente unico che si
occupi di marketing, promozione, sia in grado di sfruttare al
meglio i moderni canali pubblicitari oggi disponibili, creare un
marchio ombrello". Sono idee assolutamente condivisibili però non è
che siano così nuove, mi sembra di ricordare che in quest'aula già
il collega Marguerettaz parlava di qualcosa del genere, adesso non
dico che siccome il collega Marguerettaz ha uno o due anni più di
me, quindi appartiene a un bene culturale storico, però ne ha
parlato il collega Marguerettaz all'epoca, ne ha parlato l'ex
collega Laurent Viérin e quindi è qualcosa che continuiamo a
riportarci ma
nihil sub sole novi
.
Infine per quanto riguarda il turismo, mi permetta, - e questo
io lo ribadisco a piena voce-  vi è una totale assenza
dell'aggiornamento del corpus legislativo e normativo del settore
turistico, perché il turismo è basato, lei mi insegna, su
esternalità paesaggistiche, culturali, quindi l'attrattività del
nostro territorio è fondata sull'imprenditorialità, la capacità
imprenditoriale, ma tutto questo poi deve essere disciplinato dalle
normative e la normativa deve essere funzionale
all'imprenditorialità, funzionale al tipo di utenza, quindi la
normativa non deve essere freno, la normativa deve correre.
Noi - e lo vedremo in un ordine del giorno che ho presentato con
il gruppo Lega sul discorso delle attività ricettive - abbiamo una
legge che risale al 1984 dove si va ad apporre i livelli di
categoria delle strutture alberghiere in funzione di vari
requisiti, tra cui il fatto che abbiano o non abbiano un televisore
a colori o in bianco e nero nelle camere da letto. In bianco e
nero! È il mercatino dell'antiquariato, non è una camera da letto
di un albergo. Detto questo, le do una buona notizia: con lei ho
finito.
Per quanto riguarda soltanto ancora una questione, "sviluppo
economico, ricerca e innovazione", c'è a un certo punto un
paragrafo "Gestione del patrimonio immobiliare regionale destinato
ad attività produttive e commerciali, legge regionale 10/2004,
quell'obiettivo è di adeguare alla legge medesima le novità
introdotte in materia...".
C'è anche un altro elemento molto importante, e ne abbiamo già
parlato in questa aula, ne abbiamo parlato in questa aula e ne
abbiamo parlato anche in Commissione. Il patrimonio immobiliare
regionale, nell'ambito produttivo, potrebbe essere ceduto,
utilizzato attraverso certo sicuramente una progettazione di tipo
imprenditoriale, ma per costruire foyer di artigiani, ad esempio,
laddove le dimensioni sono troppo grandi. Bisogna avere fantasia,
bisogna avere approfondimento, bisogna lavorare tanto, su questo
non c'è nessun dubbio, ma, tra l'altro, il ruolo dell'opposizione è
proprio anche dare questi tipi di suggerimenti che, se colti in
maniera intelligente, diventano delle occasioni su cui lavorare,
poi le bandierine sono nostre, è chiaro, però in definitiva si va
avanti su questo, su tutto il lavoro che deve essere fatto.
"Energia": i più grandi ambiti economici del presente e del
futuro sono energia, sanità e rifiuti; sono i tre grandi ambiti su
cui si muove la maggior parte dell'economia mondiale e per il
settore energia o si è attuata una capacità di sintesi stupenda
oppure di nuovo la forma è sostanza: abbiamo una pagina e mezza per
raccontare l'elemento più importante della nostra economia. Teniamo
conto, tra l'altro, che sotto il profilo dell'energia, l'Italia
importa il 30% dell'energia elettrica; noi come Valle d'Aosta diamo
un ottimo contributo all'assetto nazionale, però il tema
dell'energia è un tema che va sfruttato, va sviluppato, va
sviscerato fino in fondo con una capacità di indagine ossessiva, se
necessario.
Arriviamo a "Trasporti e mobilità sostenibile": per quanto
riguarda la mobilità ciclistica si continua a parlare di ciclovia
baltea, di ciclovia di fondovalle, parliamo di un certo tipo di
ciclovia che è in piano, per carità, è chiaro che una situazione in
piano è una situazione privilegiata per l'attività ciclistica,
soprattutto se non servo-assistita, però rendiamoci conto che se
noi ci limitiamo solo a quello e non prendiamo in considerazione il
ciclo-escursionismo e non entriamo nel merito, nello sviscerare i
temi del ciclo-escursionismo, noi ci mettiamo semplicemente in
competizione con i nostri competitor della pianura padana che si
fanno un baffo di noi, perché loro hanno una rete di percorsi che è
nettamente superiore alla nostra, quindi noi ci mettiamo in
competizione con dei colossi. Dov'è che noi possiamo avere una
competizione unica, dove noi riusciamo a essere i protagonisti?
Esattamente nel ciclo-escursionismo. Valutiamoci, pensiamoci,
perché questo è un tema da sviluppare.
Per quanto riguarda la ferrovia, il collega Perron si è già
espresso, anche la collega Minelli si è espressa ovviamente per la
pregressa competenza assessorile, parlo di competenza
intellettuale, ammetto che sia stabilizzata e la sia tutt'ora, però
voglio far presente che nel paragrafo c'è scritto "Prosecuzione
delle attività per giungere all'elettrificazione della tratta
ferroviaria Aosta-Ivrea per velocizzarla".
"Per velocizzarla" è un inciso tra due virgole, allora questo
inciso, secondo una lettura un po' raffinata della lingua italiana,
vuol dire "a condizione che si velocizzi". Questo mi sembra che sia
un particolare non trascurabile, perché vuol dire - e mi rivolgo ai
componenti della maggioranza di sinistra, gli ex alleati delle
colleghe Minelli e Guichardaz - questo inciso vuol dire "a
condizione che si riesca a velocizzarla". È ovvio che 30 secondi
diventano ridicoli sotto questo punto di vista, e allora cosa vuol
dire? Vuol dire che o l'altra parte della maggioranza vi ha servito
sottobanco una condizione a cui poi non potrete negare il consenso
perché lo firmerete, lo poggerete, lo voterete anche voi questo
DEFR, che vi metterà in condizioni di dire: "Guardate che c'eravate
anche voi quando si diceva che l'elettrificazione è per
velocizzarla".
Allora o non è così ed è soltanto una sorta di refuso... ma se
l'italiano ha ancora il suo valore questo è il significato. Quindi,
cari colleghi di sinistra, quando voterete il DEFR, ricordatevi di
questo punto, a meno che non vogliate completamente retrocedere
dalle posizioni che voi avete affermato in campagna elettorale e
nella formulazione degli accordi di Governo.
Per finire, sulle opere pubbliche potevamo mancare un
appuntamento io e lei Assessore Marzi?
Per le opere pubbliche io le dico solo una questione e non mi
dilungo, anche perché il mio tempo ormai è arrivato alla fine, e le
do un suggerimento: nel momento in cui si parla di affidamenti
d'incarichi e organizzazione degli affidamenti d'incarichi,
disciplina degli affidamenti d'incarichi, le chiedo: tenete conto
anche del criterio della manifestazione d'interesse. È estremamente
importante, a fianco a tutto quello che è già compreso, nella
attuale disciplina tenete conto del peso della manifestazione
d'interesse perché possono esserci situazioni di cui noi non siamo
a conoscenza e di cui sono a conoscenza le ditte per le quali anche
la ditta di Pont-Saint-Martin può essere interessata in quel
preciso momento a un lavoro a Courmayeur indipendentemente dalla
posizione.
La manifestazione d'interesse è estremamente importante.
Concludo dicendo che prendiamo atto che il DEFR ricalca
l'approssimazione dello stesso documento dell'anno scorso con -
consentitemi di dire - mancanza di approfondimenti, mancanza di
coordinamento, mancanza di strategia di insieme, mancanza di
visione.
Tutte queste mancanze nel loro insieme costituiscono una unica
conseguenza, la mancanza di capacità politica e amministrativa.
Non lo dico a nome mio, non lo dico a nome della Lega, lo dico a
nome dei Valdostani, che confidano in un Governo che sia
all'altezza del suo compito. Buon lavoro.
Presidente -
Si è prenotato il consigliere Ganis, ne ha
facoltà.
Ganis (LEGA VDA) -
Il 2022 sarà ancora un anno molto
difficile, la pandemia da Covid-19 non si è fermata, anzi, in
questi mesi stiamo affrontando la quarta ondata, questo a
significare che viviamo ancora in un momento di grande
emergenza.
La pandemia non è soltanto un'emergenza sanitaria, ma
rappresenta anche una grave crisi economica del mondo del lavoro
che si ripercuote sulle condizioni di vita dei nostri cittadini
valdostani.
È vero, qualcosa è cambiato, come ha evidenziato il collega
Restano, le attività commerciali hanno riaperto, gli impianti di
risalita hanno ripreso a funzionare, questo sta a significare la
volontà da parte di tutti di ritornare alla normalità al più
presto, senza restrizioni.
Due anni di chiusura hanno creato una preoccupante perdita
economica a tutto il mondo della montagna e a tutto l'indotto che
orbita attorno: al settore della ristorazione, a quello del
commercio, a quello alberghiero, agli impianti a fune.
Ecco perché le nostre misure a sostegno dei cittadini, dei
lavoratori, delle famiglie e delle imprese sono state fondamentali,
grazie anche alla collaborazione fattiva di tutte le forze
politiche che compongono questo Consiglio regionale.
Rimane quindi di primaria importanza proteggere e tutelare la
salute dei nostri cittadini, ma è altrettanto importante
salvaguardare i settori che hanno maggiori difficoltà economica, i
nostri beni, le nostre tecnologie, le nostre strutture, le
famiglie. Diventa altresì importante difendere i posti di lavoro e
i lavoratori stessi, anche utilizzando le varie misure di sostegno
come quelle messe in campo da questo Consiglio regionale.
Sarà sicuramente un anno non facile nel quale bisognerà
continuare a investire, a creare nuove prospettive di crescita e di
sviluppo per la nostra economia valdostana.
Detto questo, permettetemi una considerazione: evitiamo di
lasciare nel cassetto studi e progetti di fattibilità, forse
andrebbero ripresi o rivisti e - perché no? - resi finalmente
attuativi.
Vorrei evidenziare che come gruppo politico di minoranza abbiamo
lavorato intensamente e duramente, credo che la nostra opposizione
sia stata costruttiva e propositiva, volta nell'ottica di creare
benessere tra la popolazione valdostana. Il numero delle nostre
iniziative presentate in Consiglio regionale lo conferma, sono
circa 850.
Detto questo rimane chiaro ed evidente che in questa situazione
in cui la pandemia fa da padrona, la salute rimane una nostra
priorità assoluta.
Ecco perché tutti gli investimenti a sostegno della sanità, e
sono tanti, andranno a beneficio della salute dei cittadini
valdostani perché la salute è un nostro diritto e va garantita e
tutelata.
Ringrazio tutto il gruppo Lega, il nostro capogruppo e vice
capogruppo sempre pronti a offrirci il loro supporto e ringrazio
tutti i colleghi del Consiglio regionale nella speranza che il 2022
possa essere l'anno della ripartenza.
Concludo, evidenziando che in questo momento storico, dovuto
alla situazione pandemica ancora in corso, non si può far fede alla
strategia delle speranze, la Valle d'Aosta deve ripartire e tutto
il mondo politico valdostano deve poterlo garantire, perché fuori
dal Palazzo regionale ci sono i cittadini valdostani che aspettano
delle risposte.
Presidente -
Siamo ancora in discussione generale,
ricordo. Si è prenotato il consigliere Brunod, ne ha facoltà.
Brunod (LEGA VDA) -
Ringrazio tutti i colleghi
Consiglieri, ognuno per il proprio intervento, dove gli spunti sono
stati molto interessanti, in modo particolare il collega Aggravi
dove ieri attraverso la relazione per il gruppo di minoranza ha
espresso chiaramente qual è lo stato della nostra regione, del
Governo regionale e soprattutto direi delle prospettive, della
programmazione che questo Governo ha davanti a sé nei prossimi
anni.
Il mio intervento riguarderà in modo particolare l'analisi di
alcuni punti del DEFR 2022-2024.
Per quanto riguarda il punto 1.4 "Istruzione", volevo far
presente che all'interno del DEFR ci saremmo aspettati anche alcuni
passaggi per quanto riguarda l'attenzione dell'informazione del
tema della montagna all'interno della scuola per quanto riguarda il
settore giovanile; è un tema di cui si parla tutti i giorni, che è
sempre più importante, e pertanto ci saremmo aspettati un
inserimento all'interno di questa sezione.
È di pochi giorni fa la proroga del progetto "Scivolare a
scuola", un'iniziativa molto utile, molto interessante, che trova
spazio all'articolo 30 del disegno di legge 46 e anche in questo
caso un nostro suggerimento sarebbe magari di pensare in futuro a
un possibile inserimento - oltre alle discipline dello sci di
fondo, della discesa e dello snowboard - anche dello sci-alpinismo,
una disciplina che va sempre di più. La pandemia ci ha insegnato
che queste discipline outdoor sono molto importanti e possono
permettere di fare un turismo anche quando certe condizioni non ce
lo permettono.
Inoltre, questa disciplina da poco è stata inserita nel
programma olimpico e quindi credo che insegnare lo sci-alpinismo ai
giovani offra l'opportunità di crescere nel migliore dei modi dei
futuri campioni per quanto riguarda questo sport.
Nel settore della cultura, al punto 1.6, troviamo molto
interessante tutto il discorso dei restauri dei numerosi castelli e
monumenti della nostra regione e speriamo che per quanto riguarda
il Castello di Introd ci sia concretamente una vera attenzione per
quanto riguarda la possibilità di un eventuale acquisto nel
patrimonio regionale culturale, cosa che anche attraverso delle
iniziative abbiamo sollecitato più volte.
Volevo anche far presente che nel DEFR c'è parecchia attenzione
sul Forte di Bard, ci sono diversi passaggi che richiamano una
maggiore sinergia, una maggiore programmazione del Forte di Bard
con le strutture dell'Assessorato culturale. Noi crediamo che il
Forte di Bard sia già oggi una grande eccellenza e che svolga molto
bene il suo ruolo, quindi probabilmente è un po' anomala questa
grande attenzione nei confronti della massima eccellenza a livello
culturale che abbiamo nella nostra Regione.
Viene citato il discorso di diversificare gli eventi all'interno
di questa associazione, anche qua credo che ci vada un po' di
coerenza, perché negli anni passati venivano svolti numerosi eventi
di diverso genere, ci sono state anche tante polemiche al riguardo,
e adesso si torna a incentivare la diversificazione degli
eventi.
Credo che ci sia anche una mancanza per quanto riguarda la forma
giuridica del Forte di Bard: più volte, anche con il collega
Aggravi, è stato fatto presente di valutare un possibile discorso
sulla Fondazione Forte di Bard, ma al riguardo non troviamo nulla
al momento.
Passando al turismo, come hanno già detto anche altri colleghi,
si parla molto, si parla da più di un anno di ente unico di
promozione e di marchio a ombrello, sono due temi molto collegati
uno con l'altro e noi ci aspettavamo che almeno a livello, che ne
so, semestrale o anche di più, di avere nelle Commissioni
competenti dei resoconti dell'attività svolta, invece constatiamo
che anche l'Assessore più volte ci ha detto che questo sarà un
percorso molto lungo e che  non è neanche detto che
all'interno della legislatura si arriverà a un traguardo e quindi
troviamo per l'ennesima volta questa ripetizione di due temi che
sono importanti ma che comunque si continuano ripetutamente a
portare avanti nel DEFR.
Per quanto riguarda il marchio a ombrello, crediamo che ad oggi
ci sia già un marchio molto importante, il marchio "Lovevda" che
comunque è un marchio che ha un suo valore e forse piuttosto che
aspettare di creare un nuovo marchio a ombrello concentriamoci
anche a usare meglio quello che abbiamo, quindi creiamo una
sinergia con i prodotti che al giorno d'oggi abbiamo, investiamo il
meglio possibile le nostre risorse per ottenere dei risultati
migliori di quelli che abbiamo al momento, perché vediamo molto
spesso, ripetutamente, nel DEFR l'istituzione di tavoli osservatori
e altre formule che non fanno altro che portare a sempre più lungo
termine questi temi senza arrivare a delle soluzioni concrete.
Per quanto riguarda il turismo, ci sono tanti disegni di legge
in campo, manca forse anche un punto relativo ad affrontare il tema
dell'abusivismo e della professione della disciplina outdoor nel
settore della montagna; più volte da fuori ci hanno portato questa
problematica e all'interno del DEFR non abbiamo trovato alcuno
spunto.
Collegato al turismo vi è sicuramente il settore dello sport,
anche qui si prevede una revisione quadro della legge regionale n.
3/2004, una legge ritenuta molto vecchia e con delle grosse lacune;
se una cosa presenta delle grandi difficoltà andrebbe affrontata in
tempi stretti, invece anche qui apprendiamo che ci sono le
criticità ma le riportiamo da un anno all'altro.
Vediamo all'interno del paragrafo sport trattare i temi "Grandi
eventi" e "Sport commission", due temi che più volte abbiamo
trattato con delle iniziative e anche qui è uno spostare da un anno
all'altro la problematica.
Per quanto riguarda i grandi eventi, bisognerebbe anche capire
in modo concreto quando si parla di grandi eventi, quali sono e con
dei criteri molto dettagliati andare a specificarlo, perché fuori
da quest'aula molte volte c'è della grande confusione su quali
sono, come sono, quali criteri sono per arrivare a capire quali
sono i grandi eventi sportivi.
Sicuramente un aspetto di nuovo molto importante è la
programmazione di questi grandi eventi, va benissimo portare il
Giro d'Italia nel 2022, ma sarebbe altrettanto importante avere una
programmazione pluriennale che ci dica che il Giro d'Italia e altri
eventi negli anni futuri saranno presenti sulla nostra Regione.
Questo lo abbiamo detto più volte e continuiamo a dirlo.
Sul tema degli eventi anche con la collega Foudraz ci sarà
un'iniziativa da discutere in questi giorni che riguarda la
sensibilizzazione e una migliore calendarizzazione di tutti gli
eventi di ogni manifestazione all'interno della nostra regione, per
evitare delle sovrapposizioni, cosa che purtroppo al momento accade
e sarebbe opportuno cercare d'impegnarsi per evitare queste
situazioni.
Al termine del paragrafo dello sport siamo ben contenti di
ritrovare nuovamente molta attenzione allo sci di fondo e ai suoi
investimenti, al discorso dello snow farming e alla preparazione
delle piste in quota. Sullo snow farming, come tutti sapete, era
stata approvata una mozione e ad oggi non è ancora messo in pratica
questo procedimento, questa novità per il discorso sport e
turistico, quindi sollecitiamo che anche gli Assessori competenti
cerchino di coinvolgere meglio gli attori che devono lavorare
dietro alla riuscita di questa sperimentazione, chiamiamola così,
per arrivare al più presto a questa nuova tecnologia per cercare di
destagionalizzare meglio il turismo.
Lo skipass unico agevolato under 18 è una bella iniziativa
perché noi abbiamo sempre sostenuto l'attività sportiva a livello
giovanile, anche qui suggeriamo magari di pensare per il futuro a
uno skipass unico regionale per lo sci-alpinismo per gli stessi
motivi che avevo già detto prima.
Arrivando al tema "Trasporti mobilità sostenibile": molto bene
la continua erogazione di contributi per i mezzi a propulsione
elettrica e/o ecosostenibili, però bisogna anche essere un po'
coerenti, in quanto nelle documentazioni che abbiamo ricevuto in
merito alla III Commissione apprendiamo che proprio questi mezzi
non sono non inquinanti in senso assoluto, allora da una parte
promuoviamo una cosa che sicuramente ha un grande futuro e
dall'altra si iniziano già a vedere delle criticità, quindi
chiarire al più presto questo aspetto in quanto noi abbiamo sempre
ritenuto che il settore ciclo-turistico abbia delle grandi
potenzialità.
Dal DEFR abbiamo visto tutta una serie di punti all'interno
della mobilità sostenibile sulla realizzazione del piano della
mobilità ciclistica, forse l'ultimo di questi punti dovrebbe
diventare la priorità all'interno di questa sezione, cioè la
promozione degli itinerari del ciclo-turismo che sono già presenti
sulla nostra regione andrebbe portata avanti da subito rispetto a
tutti quei temi per i quali sicuramente ci andrà parecchio tempo
per essere realizzati.
Impianti a fune: ovviamente è un settore strategico e
fondamentale per quanto riguarda la nostra regione, più volte
abbiamo ripetuto che è un settore al quale come gruppo teniamo in
modo particolare; è in previsione una legge sui piccoli comprensori
e qui ribadiamo che ci sia molta attenzione nello sviluppo e nella
visione di questi comprensori a livello annuale: non devono più
puntare solamente sulla parte invernale ma a una visione strategica
su più stagioni, sia quella estiva e quella invernale. Abbiamo
visto pochi giorni fa il grande progetto Pila Couis che è andato
proprio in questa direzione, quindi noi contiamo di continuare con
questa visione su questi progetti.
Un discorso sempre collegato agli impianti a fune e sicuramente
anche allo sport riprende un ordine del giorno approvato nel DEFR
precedente,  discusso l'8 e 9 aprile 2021, quando era stato
approvato all'unanimità un ordine del giorno sulla promozione dello
sci-alpinismo all'interno dei comprensori sciistici e prevedeva di
presentare il piano di quel punto precedente alla Commissione
consiliare competente in tempo utile per l'avvio della campagna
promozionale della prossima stagione invernale 2021-2022.
Siamo in piena stagione invernale, su questo discorso dello
sci-alpinismo oramai la stagione è partita, ci auguriamo che al più
presto si riprenda questo ordine del giorno e si avvii tutta una
serie di lavori di promozione e valorizzazione di una disciplina
molto importante per quanto riguarda la nostra Regione.
Sul tema ambiente, tema molto importante dove anche molti
documenti, molti piani, molte risorse nazionali ed europee
prevedono degli obiettivi, troviamo il punto dove c'è scritto
"Rafforzare e valorizzare le aree naturali e protette", un discorso
molto forte e molto importante e all'interno di questo concetto vi
è scritto: "Centralità sull'azione riguardante l'allargamento del
Parco Monte Avic".
Come il Presidente Lavevaz ha detto, su questo tema ci sarà
molta attenzione, molte valutazioni in merito. Il Parco del Monte
Avic è un grande gioiello della nostra Regione, ha delle grandi
potenzialità - come più volte abbiamo espresso in quest'aula - e ci
auguriamo che si faccia veramente e concretamente una sinergia
anche con l'altro parco, cioè quello del Gran Paradiso che è
confinante al Parco del Monte Avic, per ottenere non soltanto un
rilancio per quanto riguarda la Bassa Valle, ma per tutta la
Regione Valle d'Aosta in quanto queste risorse ci sono e magari
iniziamo a valorizzarle bene per quello che esse hanno e per quello
che possono rendere.
Un discorso sempre legato all'ambiente: notiamo che nel DEFR c'è
scritto che vi sarà un incremento delle risorse di bilancio per
ARPA e Fondazione Montagna Sicura.
Ci fa molto piacere e ci auguriamo anche che queste risorse
vadano incontro anche alle risoluzioni approvate per quanto
riguarda il tema dei rifiuti, un tema che è molto delicato in
questi ultimi periodi.
Termino passando al discorso dell'agricoltura e risorse
naturali, leggendo un piccolo pezzo, dove si dice "È prevista
l'organizzazione e la partecipazione a eventi promozionali
d'interesse agricolo, il supporto ad associazioni pro-loco ed enti
locali per l'organizzazione di medesimi eventi".
Anche qui quando parliamo di sinergia, di estendere la
promozione su più Assessorati, più temi, credo che sarebbe molto
utile iniziare a pensare di promuovere tutto ciò che fa riferimento
al settore agricolo anche all'interno di tutte le altre
manifestazioni che hanno sicuramente potenzialità di mettere in
risalto le nostre grandi particolarità. Questa credo che sia la
vera sinergia che bisogna mettere in atto e non solamente scriverla
sui documenti.
Poi un tema su cui anche in Commissione avevamo posto l'accento:
c'è un passaggio a promuovere l'acquacoltura all'interno della
regione. Noi ci auguriamo che questo sia stato solamente uno spunto
ma che richiede grande attenzione per un settore che ha delle
grandi potenzialità della nostra regione, in questo momento ha
delle criticità ma non possiamo lasciarlo lì all'angolo, va preso
in mano, bisogna crederci in quanto può dare delle grandi
soddisfazioni a tutto il settore turistico valdostano.
Per quanto riguarda la montagna, il settore agricolo e
l'allevamento, si dice sempre nei documenti di puntare maggiormente
sulla gestione degli alpeggi in montagna.
Anche qui credo che si potrebbero fare degli sforzi maggiori per
andare incontro agli alpeggi e quindi a quegli agricoltori che
vanno in quelle zone che non sono servite da vie di
comunicazione.
Sicuramente ci sono già degli aiuti in questa direzione, ma non
bastano, perché l'attività in alpeggio, dove non ci sono vie di
comunicazione, è molto difficile. Se vogliamo quindi preservare
questi territori, questi ambienti e quindi questi alpeggi, bisogna
cercare maggiormente di andargli incontro.
Infine volevo ancora fare un passaggio sul discorso della
manutenzione ordinaria e straordinaria della rete sentieristica,
tema sul quale più volte e con delle diverse iniziative abbiamo
appuntato che bisognerebbe cercare di prevedere un'organizzazione,
delle attività per quanto riguarda i settori degli interventi sui
sentieri eccetera, per destagionalizzare il turismo all'interno
della nostra regione, una programmazione che preveda un anticipo di
questi interventi rispetto all'attuale programmazione. Questo per
cercare di offrire una rete sentieristica che dal fondovalle
all'alta montagna abbia i suoi risultati 365 giorni all'anno.
Presidente -
Si è prenotato il consigliere Sammaritani,
ne ha facoltà.
Sammaritani (LEGA VDA) -
Ho sentito dire tante cose oggi
sul DEFR, in particolare, pochi minuti fa, mi sono un po'
preoccupato quando ha preso la parola il collega Distort con il
quale siamo sempre in grande sintonia, ma mi ero preoccupato perché
temevo che dicesse solo cose positive, ma non per partito preso, ma
proprio perché io non ho esattamente un'idea così positiva di
questo DEFR.
Invece ha tirato fuori, come solo lui sa fare, il solito pugno
di ferro in guanto di velluto e quindi si è riscattato anche ai
miei occhi e lo ringrazio.
Detto questo, devo dire che è già stato detto ampiamente e fin
dai primi interventi - ricordo, mi pare quello della collega
Minelli - di cosa sia un DEFR, cioè un documento fondamentale
proprio di programmazione, quello che deve contenere le linee
politiche e strategiche che poi diventeranno quella strada sulla
quale si deve andare per elaborare poi il bilancio in particolare e
anche, per esempio, "per dare gli indirizzi strategici - dice
proprio la norma - e operativi impartiti agli organismi strumentali
e alle società partecipate e controllate".
Questo DEFR è tutt'altro che questo, questo DEFR non è
nient'altro che una sorta di programma politico un poco più
tecnico, un poco più sviluppato, ma niente di più. Il DEFR secondo
me invece non si deve fare così, non si deve fare così perché è
fatto in modo discorsivo, quindi praticamente è impossibile
compararlo con altri, se non andando a fare un lavoro veramente
difficile ma anche poco oggettivo, perché, secondo me, un DEFR
dovrebbe essere costruito in modo che si possa appunto anche
comparare di anno in anno con gli altri precedenti e poi in futuro
con quelli che verranno, perché altrimenti non ha più nessun senso
e giustamente - come diceva il collega Marquis - se non hai gli
indicatori, se non hai i numeri, come fai a intervenire e
soprattutto come fai a fare delle comparazioni? É questo il tema
fondamentale.
Secondo me un DEFR dovrebbe essere costruito con un sistema che
si dice in gergo tecnico, anche giuridico, "di autosufficienza",
cioè leggendo il DEFR tu dovresti essere in grado di capire i temi,
i numeri dai quali parti e dove vuoi arrivare, quindi gli indirizzi
strategici e come arrivarci.
Questi dovrebbero essere i principi che presiedono alla
creazione di un DEFR.
Faccio un esempio pratico: politiche sociali. A un certo punto
si dice in questo DEFR: "Per quanto concerne le politiche di
sostegno alle famiglie e alla prima infanzia, è intenzione
dell'Amministrazione diversificare e potenziare i servizi in
un'ottica di conciliazione lavoro-famiglia".
Allora se questo non è un programma elettorale, ditemi voi che
cos'è.
Questa frase va bene per i prossimi dieci anni, va bene sempre,
per qualsiasi tipo di Governo, di destra, sinistra, non c'entra
niente, va bene comunque per tutte le stagioni perché non dice
niente, e non tutti i DEFR sono fatti così, perché altri DEFR di
altre Regioni si sono costruiti in modo diverso, perché parti da un
numero. Allora se vuoi dire questa cosa - e poi l'approfondiremo
quando parleremo, sicuramente, delle nostre iniziative a proposito
del DEFR stesso e del bilancio - cosa devi fare? Devi poter avere
gli strumenti per dire da dove parti, dove vuoi arrivare, con quali
strumenti ci arrivi, anche normativi, quali numeri hai adesso e
quali avrai in futuro - speri - per capire un domani se ci sei
arrivato o no, o in che misura ci sei arrivato, perché altrimenti
non serve assolutamente a nulla.
Quindi devi sapere qual è l'obiettivo strategico, quali sono i
soggetti che concorrono a realizzare questo obiettivo, quali sono i
destinatari esatti, quali gli strumenti di attuazione e di
concertazione, quali le normative su cui intervenire.
Qui invece non c'è niente, ma questo non è solo qui, è
dappertutto, su tutti i temi e su tutte le missioni, quindi non è
una critica specifica di questo tema delle politiche sociali o di
questo Assessorato. No, è diffuso.
Allora non può funzionare così perché altrimenti saremo sempre
lì a dire che... Come si fa a dire se si è fatto bene, si è fatto
male?
Il DEFR deve essere invece un documento che viene preparato, tra
l'altro, prima, anche cronologicamente - come sottolineava
giustamente la collega Minelli - la fai qualche mese prima e dopo
fai il bilancio, non che fai uscire sempre tutti e due assieme così
uno si accavalla sull'altro e non ha più nessun senso.
Quindi, introdurre un discorso di autosufficienza del DEFR: se
lo vai a leggere, se il cittadino legge il DEFR deve essere in
grado di capire qual è la situazione attuale, non solo gli
indicatori macro-economici che ci sono all'inizio che si tirano giù
da Internet, quanto è il PIL eccetera. Cosa interessa? Interessa
fino a un certo punto. Bisogna sapere su ogni linea che vogliamo
seguire, su ogni indirizzo strategico che vogliamo assumere, quali
sono i numeri di partenza e dove si vuole arrivare, perché
altrimenti questo documento diventa un documento che non ha nessun
rilievo, né politico né amministrativo.
Temi invece più specifici, che andremo appunto ad affrontare
anche con iniziative. La sanità sicuramente è un tema molto, molto
importante, il problema dell'indennità di attrattività è un tema
che ci appassiona sicuramente perché lo riteniamo positivo, abbiamo
fatto anche un'iniziativa che tende addirittura ad ampliarla,
questo è importante, non sarà sicuramente la soluzione di tutti i
mali, anzi, non è proprio così. Abbiamo cercato di ampliarla
proprio perché vogliamo far sì che ci sia una maggiore solidarietà
anche all'interno degli stessi dipendenti della sanità per evitare
di creare delle disparità all'interno del personale e anche qui,
naturalmente, bisogna avere i numeri dai quali partire perché è
inutile dire, per esempio, così, apoditticamente come si suol dire,
che certe categorie sono quelle che hanno visto la maggiore
dispersione, il maggior allontanamento di professionisti o la
maggiore difficoltà a reperirne, perché se non hai i numeri stai
parlando del nulla, e siamo sempre allo stesso discorso.
Della famiglia, quindi delle politiche di sostegno, ho già detto
prima, esemplificando.
Per quanto riguarda istruzione e Università benissimo: i temi
dell'abbandono scolastico, la dispersione sicuramente, anche perché
probabilmente sono in peggioramento, quindi sicuramente bisogna
intervenire; va bene occuparsi molto concretamente dell'edilizia
scolastica, va bene in particolare, per quanto mi riguarda, perché
è stata una battaglia che ho portato avanti personalmente quella
dell'abbandono definitivo del progetto di Tzamberlet.
Come diceva anche il collega Distort, purtroppo a volte è il
precario che diventa definitivo, quindi il liceo Berard ormai
probabilmente starà lì dov'è, probabilmente addirittura è un
paradosso ma, forse, si è costruito un qualcosa che è meglio di
quanto si fanno seimila progetti, seimila gare di appalto eccetera
e poi dopo si sbaglia. In questo caso siamo stati un po' condotti
dall'emergenza, ormai è lì e probabilmente ci rimarrà.
Per quanto riguarda la stabilizzazione degli insegnanti ne ha
già parlato invece il collega Perron, quindi non mi starò a
dilungare, è una battaglia che la Lega sta facendo anche a livello
nazionale in modo molto, molto forte, pensiamo di avere anche su
questo delle idee, ma lo diremo poi.
Non ho purtroppo trovato invece - e qui l'Assessore lo sa, mi
sono interessato più volte della questione conservatorio - non ho
trovato nel DEFR citata questa parte e me ne dispiace, perché devo
dire che siamo rimasti ormai la mosca bianca, siamo l'unico
conservatorio non statizzato, statale - sono parole brutte ma
comunque sono così - in Italia; dobbiamo a questo punto, secondo
me, sfruttare questa peculiarità perché a volte da certe presunte
debolezze bisogna trovare una forza e quindi mi avrebbe fatto
piacere trovare delle linee d'indirizzo su questi temi così come
sulle scuole musicali, sull'istruzione in ambito musicale non ho
visto nulla, speriamo che si faccia qualcosa per altra strada.
I temi sono tanti però, come dicevo, quelli che più mi
appassionano sono quelli relativi al sistema; cioè il DEFR secondo
me non va costruito così perché un DEFR così lo può costruire anche
semplicemente un funzionario, invece ci deve essere un'impronta
politica molto più forte, una sinergia chiaramente fra funzionari
che conoscono i temi e coloro che invece devono dare l'indirizzo
politico e ho tratto questa conclusione proprio anche da quello che
diceva in esordio il collega Distort: quando noi ci eravamo
occupati di fare il contro DEFR, naturalmente ci siamo subito
scontrati con la difficoltà di reperire i dati, perché come fai ad
avere degli indirizzi, a stabilire quali sono le linee strategiche
se non hai gli elementi? Il Governo invece ce li ha e se il Governo
ce li ha, deve sfruttare questi dati, questi funzionari, questi
elementi che ha e da lì partire per costruire.
Questo invece è fatto così, forse sarebbe meglio abbandonarlo
per i prossimi anni, facciamo un DEFR che sia costruito secondo
quel principio di autosufficienza che dicevo - cioè che se lo leggi
capisci la situazione attuale anche con i numeri, numeri non
soltanto economici perché sennò facciamo un altro bilancio - e
indicando dove si vuole arrivare, in modo che così di anno in anno
si possa fare anche delle comparazioni e quindi quel tema che molte
volte abbiamo tirato fuori, tipo l'osservatorio epidemiologico:
come fai a sapere dove vuoi andare se non servi e non hai i numeri?
È fondamentale.
Quindi strategia e capacità amministrativa di tipo diverso,
naturalmente, con poi la politica che sovrintende a tutto.
A ognuno il proprio ruolo, ma costruire un documento molto più
utile per lo sviluppo della nostra regione.
Presidente -
Si è prenotato il consigliere Marguerettaz,
ne ha facoltà.
Marguerettaz (UV) -
Un breve intervento, perché credo che
tutta una serie di considerazioni sia di competenza del Governo,
quindi rispetto a tutta una serie di sollecitazioni immagino che il
Presidente e gli Assessori avranno modo di dare delle risposte
puntuali.
Io ringrazio sicuramente tutti gli intervenuti, perché
l'occasione del bilancio è un'occasione importante, è il documento
sovrano, è il documento di programmazione che ovviamente consente
di parlare di tutti i temi e, a seconda delle sensibilità, abbiamo
avuto modo di ascoltare tutta una serie di suggestioni.
Al di là della programmazione finanziaria, credo che le cose che
sono state dette in quest'aula debbano essere un tesoro e un
patrimonio comune, però in questo breve intervento avrei piacere
comunque di dare una rappresentazione che mi pare sia contrastante
rispetto a tutta una serie di scenari che sono stati
rappresentati.
Se qualcuno da fuori ascolta tutta una serie d'interventi,
sembra che la Regione Valle d'Aosta sia in una situazione
disastrosa.
Ora, ovviamente, ognuno ha il proprio orizzonte, ha il proprio
universo, però mi permetto di citare il Sole24Ore che l'altro ieri
ha dato una rappresentazione e dice: per la qualità della vita, la
quarta provincia, in tutta Italia, è Aosta. Aosta un po' coincide
con Valle d'Aosta.
Io ho sentito una serie di riferimenti dove si esalta la
Provincia di Bolzano.
La Provincia di Bolzano è dopo di noi, è quinta, c'è Trento che
è davanti e Bolzano che è dietro.
Collega Aggravi, so che lei legge con attenzione il Sole 24Ore e
l'altro ieri... è in quinta posizione Bolzano, le do una notizia.
Nel nostro immaginario, insomma, l'erba del vicino è sempre più
verde...
Però io non disconosco che vi siano delle criticità, non
disconosco il fatto che ci siano delle cose che possono essere
fatte meglio. Voi mi dite "Questo è il bilancio e il DEFR migliore
che possa esserci?". Vi dico di no, sicuramente si poteva fare
meglio, ma probabilmente si poteva fare anche peggio. Allora non è
che io voglio avere un approccio minimalista dove si dice: "Va beh,
accontentiamoci". No, no.
Ho detto in premessa: credo che il Governo, come noi stessi,
prenda le suggestioni e gli stimoli per fare meglio. Ci sono, però,
delle rappresentazioni che mi sembrano un po' stonate. Se la
collega Spelgatti fa una serie di critiche, l'ascolto e anche con
attenzione; ha una sua coerenza e dice: "grossomodo quello che
state presentando è più o meno quello che avete presentato l'anno
scorso".
"D'accordo, non d'accordo...", è una lettura, è una lettura
totalmente diversa dalle colleghe che sono passate dalla
maggioranza alla minoranza, perché se è più o meno la stessa cosa
dell'anno scorso, l'anno scorso l'hanno votato e quest'anno non lo
votano.
Allora non vedo più questa coerenza, le cose che l'anno scorso
andavano bene, quest'anno non vanno più bene. Non mi dilungo,
perché ci saranno delle splendide occasioni negli emendamenti, ma
ci sono delle cose che... non voglio fare il provocatore ma,
permettetemi l'ironia: s'invoca la stabilità e in tre anni che sono
qua hanno cambiato tre partiti, quasi un record, s'invoca la
stabilità... perché la stabilità non è solo riferita al sistema
elettorale, lo è anche alla coerenza e noi abbiamo cercato di avere
un atteggiamento positivo.
Qualcuno ha fatto un elenco dei piani di programmazione, però,
signori, tutta una serie di soggetti che vogliono i piani, vogliono
i piani per programmare o vogliono i piani per bloccare? Perché
quelli che hanno questo approccio di pianificazione, in realtà sono
i più grandi sostenitori del partito del "No", del partito che
vuole bloccare!
L'amico e collega Distort ovviamente fa riferimento alla mia età
anagrafica piuttosto che alla mia permanenza ma, signori, tutti si
ricorderanno le battaglie di quella componente politica che non
voleva l'autostrada fino a Courmayeur e poi, sulla strada di
Damasco - bam! Il fulmine! - e l'autostrada andò. Coincideva con la
carica assessorile, però finalmente abbiamo avuto l'autostrada.
Allora questo partito del "No" che vuole delle pianificazioni ma
delle pianificazioni per bloccare, non è in sintonia con il gruppo
dell'Union Valdôtaine, noi vogliamo fare delle attività ma delle
attività "pro", "per", ovviamente nel rispetto di tutte le
indicazioni, nel rispetto dell'ambiente che è il nostro patrimonio
più importante.
Quando si esaltano dei risultati poi, quando qualcuno dice "È
grazie a me e alla deputata e al sottosegretario che abbiamo avuto
un finanziamento al PNRR", io rimango basito da un'affermazione del
genere, perché in teoria coloro che sono gli assertori del
tecnicismo, delle regole, avrebbero dovuto dire una cosa totalmente
diversa: "questo progetto è un progetto valido e la validità di
questo progetto è rappresentata dal progetto" e non
dall'interessamento!
Se io fossi una Magistratura inquirente direi: traffico di
influenze. Perché? Come?! Un finanziamento del PNRR giunge grazie a
un Assessore, a un Deputato o a un sottosegretario?!
Io penso che un finanziamento di questo genere, cioè 150
milioni, debba essere giustificato da una tabella costi-benefici
solida, non è un progetto su cui mettere delle medagliette, poi le
vedremo queste medagliette, perché, vedete, abbiamo avuto
un'audizione con il responsabile di RFI - è già stato ricordato dal
collega Perron e dal collega Distort - che ha detto: "Senz'altro
per settembre avremo un progetto che non avrà il bollo, la cornice
del progetto definitivo, ma avremo tutti i dati". Siamo a dicembre
e non c'è nulla e alla domanda: "Scusami, ma quanto costa questo
progetto?" ci ha risposto: "Non possiamo dare dei numeri rispetto a
delle fasi progettuali che non hanno ovviamente una definizione".
Ma sugli emendamenti ci divertiremo!
Rispetto a questo quadro, sicuramente noi abbiamo la possibilità
di dare dei suggerimenti per migliorare questo bilancio. Io credo
che questo bilancio, anche a parti invertite, probabilmente sarebbe
cambiato di poco, ma non perché vogliamo sopravalutarci o
sottovalutare l'opposizione, o viceversa, ma perché ci sono tutta
una serie di spese che sono delle spese obbligatorie, delle spese
che di fatto - e dobbiamo dirlo, peraltro è stato detto - ingessano
questo bilancio.
Allora o noi - e lì posso convenire con il collega Marquis -
tutti insieme immaginiamo un progetto diverso e lavoriamo per
modificare l'impostazione di questa Amministrazione, perché se il
motore rimane lo stesso, mettendo meno benzina fai solo meno
chilometri. Va rifatto il motore, vanno cambiate alcune cose e
questo credo sia un compito che ha tutto questo Consiglio,
opposizione e maggioranza. Abbiamo la possibilità di farlo.
Sicuramente io convengo con coloro che hanno detto "Anche nella
sanità non è solo una questione di soldi": un po' sì, ma non è solo
una questione di soldi, tant'è che il ragionamento che è stato
fatto è un ragionamento comunque sperimentale e qualcuno lo ha
detto: verificheremo se questa misura è una misura che dà dei
risultati.
Allora, vedete, troverete in me un alleato nel momento in cui
vogliamo sederci attorno a un tavolo per capire come migliorare,
non mi troverete particolarmente entusiasta nel momento in cui
invece vengono messe sul tavolo solo delle "prebende", perché le
cose ricorrono, mi vien da ridere, qualcuno ha parlato del DEFR
immaginando che fosse una novità nel 2016.
Vi invito ad andare a vedere la legge del 20 luglio 2004: quando
io ero Assessore, abbiamo introdotto un DEFR ante litteram, cioè il
Pre-Fin. Avevamo introdotto un documento di programmazione
finanziaria, programmazione economica, piano regionale economico
finanziario e già allora - c'erano più risorse, sicuro - c'era una
difficoltà nel rappresentare. Dopodiché, soprattutto per le
sollecitazioni che allora arrivavano da destra che ci hanno
sollecitato - "Toglietelo" - alla fine probabilmente, per quieto
vivere, quella legge è stata abrogata, ma questo ragionamento nel
fare una programmazione, per uno che vuole amministrare
correttamente c'è; è chiaro che noi quest'anno parliamo di un anno
ancora particolare - ma non è per sempre giustificare - abbiamo una
pandemia e fino al mese di maggio-giugno, data più o meno
indicativa per costruire il DEFR, eravamo in lockdown.
Quindi io accolgo e credo che questa maggioranza, il Governo,
debba accogliere il fatto che per l'anno prossimo il DEFR arrivi
nella discussione prima della pausa estiva, credo sia un po' un
impegno, guardo l'Assessore Marzi e guardo il Presidente, credo che
convengano.
È chiaro che oggi per certi versi le vostre critiche sono più
che corrette: "approvate un DEFR contestualmente al bilancio", è un
po' un documento poco utile, però per il 2022 se l'intenzione di
tutti è quella di contribuire al miglioramento, abbandoniamo un po'
di bandierine - tutti, noi per primi - evitiamo di cambiare
opinione a seconda del fatto che uno è in maggioranza o in
minoranza, evitiamo di dire che l'anno scorso andava bene e
quest'anno non va bene, perché non fa bene a chi dice queste cose,
non fa bene alla politica.
Io concludo, ci sono dei colleghi, ma soprattutto lasceremo
spazio agli Assessori e al Governo nel dare una rappresentazione
corretta alle sollecitazioni che ci sono state.
Presidente -
Si è prenotato il consigliere Chatrian a cui
passo la parola.
Chatrian (AV-VdA Unie) -
Nel momento più importante
dell'anno, quello che ci impegna nell'introdurre e inserire in
numeri le volontà di natura politica e soprattutto di tradurre le
esigenze di una comunità, noi di Alliance e di VdA Unie definiremmo
questo bilancio un bilancio molto equilibrato.
Partirei da qualche considerazione nelle premesse.
La prima: siamo in piena emergenza, quindi forse più che mai
dobbiamo essere molto lucidi nell'affrontare i tre disegni di legge
e il DEFR questa sera e in questi giorni.
Sicuramente in un momento di grande difficoltà probabilmente il
fatto di dover scegliere, quindi fare delle scelte, è ancora più
difficile e gli interventi dei colleghi di questa mattina,
soprattutto dai banchi dell'opposizione, io penso che siano sempre
da stimolo per chi invece ha tradotto, ognuno per il proprio ruolo,
chi da Presidente della Regione, chi dai banchi del Governo, o da
capogruppo, e chi da semplice Consigliere di maggioranza, ha
contribuito a redigere questi disegni di legge su cui oggi ci
stiamo confrontando.
Il fatto di mettere in evidenza delle criticità, delle
debolezze, delle storture o magari degli impegni che ci eravamo
presi in quest'aula e a cui non siamo riusciti a dare corso, non
solo tutto questo ci fa da stimolo ma ci obbliga: 1) a impegnarci
di più; 2) a trovare dei percorsi e delle soluzioni; 3) a ridurre i
tempi.
Due, tre ordini di grandezza per inquadrare un momento comunque
importante. 1.100 milioni sono le risorse a disposizione, vere, per
le spese correnti e 247 sono invece i milioni a disposizione per
gli investimenti.
Solo per sfatare questo che sembra il male dell'Amministrazione
regionale o di una pubblica Amministrazione; sembra quasi dagli
interventi di questa mattina, affrontati in una maniera anche un
po' superficiale, che le spese correnti siano il male.
Ho avuto modo di mettere insieme qualche ordine di grandezza:
nella missione "Tutela della salute" su 350-360 milioni a
disposizione, 310 sono sulle spese correnti.
Per la missione "Istruzione" su 210 milioni, 200 sono spese
correnti.
Sulla missione del "Sociale" su 101 milioni, 100 milioni sono
spese correnti.
Questo è un ragionamento ad alta voce per dire che cosa? Che
abbiamo la necessità di buone spese correnti, abbiamo la necessità
di utilizzare bene le spese correnti che ci garantiscono i servizi
su un territorio piccolo, montano, con tante difficoltà, con una
popolazione esigua e quindi con delle spese molto ampie.
Ho voluto fare questo passaggio perché io penso che sia
importante anche per quei pochi o tanti che ascoltano il Consiglio
regionale, altrimenti sembra quasi che abbiamo veramente poco
spazio per fare degli investimenti, ma chi si occupa del bene
pubblico, del bene comune, deve avere la capacità e la qualità di
mettere in campo dei servizi di alta qualità.
Seconda considerazione: perché abbiamo definito un bilancio
molto equilibrato? Perché abbiamo fatto una scelta di campo
difficile, che si traduce all'interno dei tre disegni di legge: la
priorità è stata data alla sanità, e sono i numeri a dirlo.
È stata una scelta non facile perché quando si decide di dare
una priorità, e quindi di dare più robustezza finanziaria alla
sanità, vuol dire che gli altri settori hanno dovuto comunque
avere, in parte, qualcosa in meno.
Su questo indubbiamente anche gli stimoli che oggi l'opposizione
ci ha messo in evidenza ci obbligherà, obbligherà l'Assessore in
primis, il Governo, tutta la maggioranza e speriamo tutto il
Consiglio a utilizzare bene queste risorse in più che abbiamo
destinato alla sanità.
Più territorio, abbiamo detto, più qualità e soprattutto più
rapidità nel momento in cui cerchiamo, anche con delle misure che
sono state inserite nella legge di stabilità, di non farci scappare
delle figure professionali e soprattutto di creare le condizioni
per attrarne di altre dove la necessità è sicuramente alta.
Oltre alla priorità nel campo della sanità, si è deciso nello
stesso tempo di accompagnare tutti i settori, cercando di non
lasciare andare indietro nessuno, soprattutto in un momento dove il
campanello d'allarme delle categorie più fragili... - e lo abbiamo
visto sulla legge 15 che abbiamo approvato all'unanimità -
probabilmente questo gap si sta allargando ulteriormente per mille
ragioni che non sto questa sera a declinare ma è un campanello
d'allarme che non può farci dormire tranquilli e probabilmente sul
settore sociale dovremmo avere quella capacità, compiendo uno
sforzo di reni, per provare probabilmente a sopperire a tutta una
serie di difficoltà e di criticità.
Vorrei respingere invece al mittente quanto abbiamo sentito
questa mattina e anche nel primo pomeriggio "Basta probabilmente
anche con i ristori, solo con i ristori".
Tre numeri che penso ci facciano riflettere, che sono questi:
nell'ultima legge che abbiamo approvato all'unanimità all'articolo
9 - quello più capiente, quello che è stato il fondo perso per i
ristori, per chi ha avuto veramente un danno - gli aiuti diretti
dalla Regione autonoma Valle d'Aosta sono stati circa di 34 milioni
di euro, diretti. Probabilmente nessuna Regione ha messo così tante
risorse in campo, oltre a tutte le altre misure che hanno comunque
dato una risposta ai settori che hanno avuto dei danni; due sono
state le misure invece che hanno guardato al futuro, cioè agli
investimenti. Quasi 20 milioni di euro sono stati messi nero su
bianco dalla pubblica Amministrazione in questi tre mesi, perché
abbiamo approvato la legge nel giugno 2021 e, nel giro di qualche
settimana, le aziende li avranno nel proprio portafoglio.
Un'altra misura che vorrei ribadire fondamentale, che ha dato
degli ottimi risultati, e anche qui probabilmente forse è l'inizio
di un percorso... apro una parentesi: a proposito di piani nel
giugno 2021 abbiamo approvato il piano delle politiche del lavoro,
mi sembra all'unanimità, ma non è tanto l'unanimità, è il passaggio
successivo, il passaggio successivo che, dopo quattro mesi che
questo Consiglio ha approvato il piano politiche del lavoro, 852
sono le trasformazioni o la stipula di contratti di lavoro a tempo
indeterminato.
Capite che per una piccola Valle d'Aosta questi sono dei numeri
importanti, lo capiamo tutti che le risorse messe in campo dal
punto di vista pubblico, che sicuramente hanno stimolato i nostri
imprenditori, piccoli, medi e grandi, hanno comunque accompagnato
questa contrattualistica per un importo di circa 7 milioni di
euro.
Ergo, importante anche questo passaggio, la metà delle nuove
assunzioni a tempo indeterminato è sotto la soglia dei 35 anni.
Quindi, diciamo che il legislatore, tutti - non il sottoscritto,
Alliance, VdA Unie - il Consiglio, penso che il plurale sia
importante in un dibattito - lo diceva anche il collega poc'anzi,
il singolo, dove qualcuno si immaginava di aver fatto tutto e
adesso va tutto male - ma la forza del gruppo noi pensiamo che in
questo momento possa fare la differenza e probabilmente ha fatto
anche la differenza in questi mesi.
Tenevo a mettere in evidenza questi quattro-cinque macrodati,
perché ci danno il polso della situazione e la possibilità e di
capire cosa si è già fatto; è normale che è un inizio del percorso
e nel triennale, nei tre disegni di legge che stiamo affrontando,
c'è il prosieguo di quello che abbiamo cercato di fare in questi
mesi.
Ci va un cambio di marcia, ci va probabilmente più rapidità, ci
va probabilmente una macchina che sia più performante, chi dicesse
il contrario probabilmente non sarebbe onesto intellettualmente, ma
non possiamo neanche però dire che tutto in Valle d'Aosta in questo
momento sta andando male. Su questo vorrei fare un altro passaggio
importante, perché, come tutti voi, queste settimane sono state
dedicate allo studio, allo studio dei disegni di legge, allo studio
degli allegati, soprattutto guardo il collega Aggravi.
Entrando nel merito dell'allegato 1, dove si determinano per gli
anni 2022, 2023, 2024 le autorizzazioni di spesa, capite che quando
uno entra nel dettaglio e nel merito e inizia a leggere:
"Promozione di una fondazione per la formazione professionale
agricola( l'Institut Agricole)": 4.900.000 euro all'anno;
"Disposizioni per agevolare il funzionamento delle scuole gestite
da istituti e enti morali": 4.100.000 euro; "Norme concernenti i
cantieri forestali, lo stato giuridico, il trattamento economico
territorio": 7.800.000 euro; "Promozione di una fondazione per la
formazione professionale turistica": 4.040.000; "Interventi in
materia di sistemazione idraulico forestali" - dove più volte,
sollecitate anche dall'opposizione, discussioni in maggioranza per
la programmazione e pianificazione del mantenere il territorio,
della cura del territorio dal punto di vista idrogeologico e non
solo - 6.900.000 euro annui per i 3 anni; "Interventi per il
recupero della valorizzazione del borgo medievale di Bard" - prima
il collega Brunod giustamente metteva in evidenza gli indirizzi che
sono stati magari scritti in maniera sintetica all'interno del DEFR
ma che trovano il punto di caduta in numeri e in concretezza se
andiamo a vedere l'allegato 1, 22-23-24 - 4.150.000 euro all'anno;
per poi toccare i 12 milioni di euro del "Sistema informativo" dove
potremmo aprire sicuramente un dibattito non indifferente.
Poi ci troviamo la "Riforma dell'organizzazione turistica
regionale, legge n. 12/99": un trasferimento da 4.400.000 euro;
1.500.000 euro per il "Soccorso sulle piste di sci" e 1.100.000
euro per "Artigianato valdostano di tradizioni".
Apro solo una parentesi, penso importante a proposito di scelte:
sugli impianti a fune ieri l'assessore Caveri ha organizzato una
bella tavola rotonda a Bard, dopo oltretutto c'è stato anche un
dibattito frizzante; io il dibattito frizzante lo vedo positivo
perché non c'è una strada unica in qualsiasi settore.
In un bilancio che deve essere equilibrato e deve poter dare
delle risposte a tutti i settori, la capacità di dire "Si fa una
scelta strategica sul collegamento delle Cime Bianche", allora sì
dà corso, lo si elabora, lo sia affronta, si entra nel merito e poi
si cerca di raggiungere determinati obiettivi.
Decidiamo in altre vallate laterali, in altri settori, di
giocarci una partita che parla a un'altra clientela? Avere quella
capacità e quella salvaguardia di valorizzare al meglio parlando a
tutti quelli che potrebbero essere un domani gli ospiti che vengono
in Valle d'Aosta a passare il loro soggiorno.
Ho detto questo, perché? Perché sempre in quell'allegato 1
trovate circa 20 milioni di euro per gli interventi regionali per
lo sviluppo di impianti funiviari nel triennio. É una parte ma solo
tre settimane fa questa maggioranza e questo Consiglio hanno fatto
un'altra scelta di campo; a proposito di scelte, colleghi, qualcuno
dice "Questa è una fotocopia" o "Nulla di nuovo", il collega Carrel
ci ha parlato di "No bilancio di ripartenze", perché poi sono i
numeri che fanno la differenza, ma sono le scelte che fanno la
differenza.
Tre settimane fa, questo Consiglio ha approvato un disegno di
legge da 28 milioni di euro per gli impianti a fune, lo abbiamo
deciso noi, non abbiamo fatto andare in avanzo di amministrazione
quelle risorse, perché le abbiamo oltretutto approvate a ridosso a
fine novembre, bravo l'assessore Bertschy che all'ultimo momento ci
ha messo la zampata e ci ha proposto il disegno di legge e questo
Consiglio ha dato corso 1) al fatto di posizionarsi e impegnare le
risorse; 2) alla capacità comunque di dare una risposta importante,
in questo caso a livello di programmazione erano da diversi anni
che Pila, e non solo Pila, aspettava questo sostegno in modo da
dare corso all'iter amministrativo.
Avremo modo sicuramente nell'affrontare i singoli articoli,
nell'affrontare gli emendamenti, nell'affrontare anche gli ordini
del giorno che sicuramente saranno da stimolo a questo Consiglio,
alla maggioranza tutta, ma, per quanto ci riguarda, questo è un
bilancio che ha tutta la sua robustezza per dare delle risposte a
una società che è in fibrillazione, nel senso bello del termine,
nel senso che nel momento in cui si mettono a disposizione degli
aiuti che accompagnano il proprio rilancio c'è un recepimento
sicuramente positivo.
Vorrei solo, nel terminare - poi, come dicevo, avremo modo di
confrontarci -  prendere le distanze da chi questa mattina,
utilizzando sempre, solo ed esclusivamente il singolare, "Qui è una
Valle d'Aosta dove ci si barcamena, dove non si programma, dove la
comunità è ostile alla programmazione"... ci chiediamo ma nel
momento in cui uno aveva la possibilità di fare la differenza, di
muovere la classifica in tutti i settori, peccato che abbia
preferito abbandonare la nave, probabilmente certe figure politiche
hanno la vocazione di fare principalmente opposizione o forse hanno
la vocazione del grillo parlante.
Presidente -
Consigliere Aggravi ne ha facoltà.
Aggravi (LEGA VDA) -
Volevo fare qualche considerazione
sulla base di quello che è stato detto dai colleghi che ringrazio,
sia quelli che hanno esposto delle posizioni, sia quelli che hanno
fatto tesoro e spero facciano tesoro degli stimoli che chi ha preso
parte al dibattito sino adesso ha dato.
In particolare, e vado per punti sulla base di quello che è
stato detto, ho notevolmente apprezzato due passaggi che in realtà
sono tutti e due legati da un senso comune.
Qualcuno giustamente diceva che c'era una brutta visione di
sinistra che vuole mettere le mani nelle tasche dei Valdostani e
alla stessa maniera ho apprezzato la finezza con la quale il
collega Marguerettaz ha differenziato i termini "programmazione" e
"pianificazione" che sono due cose ben diverse e giustamente ha
criticato l'effetto di pianificazione, perché un conto è
programmare, quindi dare delle linee e fare delle valutazioni, un
conto è pianificare, che fa tipicamente parte non solo
dell'ideologia ma soprattutto del modus operandi della stessa
visione progressista di sinistra.
A questo proposito, faccio solo una battuta al collega Marquis,
di cui ho apprezzato sicuramente l'impeto liberale e moderato -
l'ho già sentita una volta e sono molto contento di questo - però è
strano che lei questo impeto lo comunichi tutte le volte che è
alleato con la sinistra.
Io l'inviterei a fare su questo un ragionamento e un
approfondimento perché, vede, anche se l'ala di sinistra della
maggioranza sembra inertizzata da quando le colleghe Minelli e
Guichardaz sono uscite e hanno scelto un'altra via - si sono date
all'eresia se vogliamo, che è un'altra via rispetto a quella
prospettata - c'è una parte di cui io a oggi non ho capito
sinceramente qual è la posizione su tutta una serie di aspetti.
C'è la possibilità, e più volte abbiamo sicuramente stimolato
l'assessore Guichardaz e - almeno su ordini del giorno, iniziative,
mozioni - abbiamo più o meno capito qual è la sua posizione, ma c'è
comunque una parte della vostra maggioranza che sinceramente ha
perso la parola e sarei davvero curioso di sapere cosa pensa su
tutta una serie di temi, considerato anche che sembra che ci siano
dei temi che erano propri di alcuni elementi di quel gruppo; persi
quegli elementi, perché hanno fatto un'altra scelta, io non lo so
se questi elementi facciano ancora parte del bagaglio dico
programmatico, non ideologico, programmatico, per quello lo avete
sottoscritto votando la fiducia a questa maggioranza. Io sarei
davvero curioso di capire che cosa ne pensate.
Poi se devo aspettare tutte le volte il voto, aspetteremo il
voto, sperando che non ci sia un voto segreto sennò io questa
soddisfazione non la troverò, però si sa: io e la sinistra
pianificatrice non andremo mai d'accordo.
Comunque tornando a noi, io ho anche apprezzato i passaggi che
sono stati fatti riguardo a un elemento importante, fondamentale,
che però, vedete, assume, almeno dalla mia misera e corta
esperienza di quest'Aula, quasi i connotati che ha la legge per
l'abolizione delle Province o quella che era la legge per
l'abolizione dello scorporo, ovvero la legge di riforma
dell'Amministrazione regionale.
Io ho apprezzato chi ha posto come prima priorità quella di
modificare le regole della macchina, perché altrimenti tutto il
resto ovviamente non ha senso, perché se abbiamo una macchina che
non funziona, è inutile che decidiamo di andare in viaggio ovunque
vogliamo, perché prima o poi ci troveremo fermi quali siamo, ma
questo lo dico con un dato di fatto, perché tutta una serie di
piani, tutta una serie di cose da fare sono comunque limitate da
una macchina che ne risente il tempo.
Tempo fa un collega faceva un esempio che trovo calzante, ovvero
noi abbiamo una macchina che magari ha cambiato la carrozzeria ma
ha lo stesso motore di anni fa, è difficile progredire ed andare
avanti. I0, però, invito i colleghi che hanno parlato di questa
priorità a leggere il capo II del D.L. 46 e invito questi colleghi
- ma lo dico in ottica proattiva, in ottica propositiva quale ho
sentito - di leggere tutte le delibere in materia di personale che
sono state prese in quest'ultimo anno.
Perché dico questo? Perché, e torno al bilancio passato, un anno
fa, mi ricordo, quando si parlò del bilancio di transizione, che la
prima parte della mia relazione citava e ne parlava proprio, o
meglio commentava, il comunicato stampa di presentazione del
bilancio tecnico da parte dell'Assessore Marzi e del Presidente
Lavevaz, che parlava di una riforma dell'Amministrazione. Non
voglio andare oltre, ma tiro la riga rispetto a quello che è
successo: non do voti, non do patenti, dico quella che è una
situazione, faccio un quadro e cerco di far ragionare tutti quanti
rispetto alle sollecitazioni che ho sentito.
A oggi che cosa è stato fatto? Ripeto, tutta una sequela di
delibere, oggi ci troviamo una sequela di ulteriori emendamenti che
modificano a spizzichi e bocconi la gestione del personale e io mi
chiedo: ma noi stiamo parlando di riforma della macchina
amministrativa?
Forse è il momento, e forse sul 2022, e forse visto che anche ne
abbiamo preso coscienza con alcuni interventi, secondo me
significativi, che sono stati fatti in questa aula, è meglio che si
lavori.
Però - e qui sono d'accordo con il collega Restano - ci deve
essere un attore più attivo rispetto ad altri e penso che
effettivamente chi, purtroppo o per fortuna, ha la tâche principale
nella gestione della macchina amministrativa, ovvero il Presidente,
poi ovviamente non lui da solo ma i suoi uffici, sarebbe bene che
questa cornice, questo quadro, questa riforma, almeno venga
abbozzata.
Molto probabilmente il piano che verrà fatto riguardo a una
visione complessiva che è già stato oggetto di discussione su
iniziativa del mio gruppo consiliare tempo fa potrà essere d'aiuto,
ma non facciamo passare troppi mesi, perché altrimenti la citazione
che ho fatto nella mia relazione del generale Eisenhower rischia
davvero di essere più che una citazione una maledizione, perché ci
troveremmo non solo con delle urgenze, ma con dei problemi cronici,
quali sono.
Ora che parlo di problemi cronici vorrei arrivare a un altro
elemento, ovvero il vero cuore del gioco di un bilancio:
l'allocazione delle risorse.
Qui si è parlato - e l'assessore Marzi è maestro su questo - di
descrizione delle voci di bilancio, si è parlato di spesa corrente,
si è parlato d'investimenti, si è anche detto - lo ha detto adesso
il collega Chatrian che ringrazio per non aver letto tutto
l'allegato perché altrimenti rimanevamo qua fino a stasera e magari
anche oltre - ma è vero, le spese correnti non è che per necessità
siano delle spese cattive; io penso che nessuno di noi sia un fans
del fu presidente Monti, anche perché la Valle qualcosa avrebbe da
dire, però rispetto a questo sicuramente fare un bilancio
rappresenta anche una scelta di fare un giusto mix di risorse e le
spese di investimento, come le spese correnti, come qualsiasi
spesa, non sono buone perché sono correnti o di investimento, ma se
vanno a buon fine.
Io ieri facevo una considerazione banale nella relazione di
minoranza, dicendo all'assessore Barmasse "Ci sono tanti soldi sul
tavolo ma vanno spesi" e vanno spesi bene perché bisogna anche
spendere perché altrimenti andiamo in avanzo, non è detto che sia
una cosa negativa, ma comunque vanno spesi bene e poi queste
risorse bisogna anche dopo capire se sono state spese bene e
soprattutto se, dal punto di vista degli effetti della finalità di
quella spesa, hanno reso qualcosa.
Qui torniamo, visto che parliamo di problemi cronici, al vero
problema: le risorse sono per definizione scarse e le entrate,
checché se ne dica, sono sempre più scarse, per definizione. Non
c'è più l'I.V.A. da importazione, non c'è più un argent de poche,
c'è una necessità di gestire le risorse che più o meno si stanno
assestando a una determinata quota.
La riforma dell'Amministrazione ha un problema in più, perché se
vogliamo trovare delle nuove risorse, a meno che non si faccia
ricorso all'indebitamento, e spero Dio che si scelga di fare degli
indebitamenti - se si faranno - che abbiano una resa e qui non vado
oltre... oppure si troveranno delle compartecipazioni private o si
troveranno "N" possibilità, però è bene ed è l'unico modo, liberare
delle risorse.
Io concordo sulla necessità di rivedere il numero di dirigenti,
il potere dei funzionari, la dimensione delle strutture, perché
anche qua "N" strutture, un numero alto di strutture, non vuol dire
che la macchina funzioni, ci sono anche delle macchine con meno
strutture molto più - scusate il gioco di termini - strutturate, ma
che funzionano in una determinata maniera e migliore, non possiamo
essere tutti dirigenti, come noi non possiamo essere tutti
Assessori e neanche tutti Presidenti o Vicepresidenti, qualcuno
deve fare il funzionario e a volte i funzionari - e qualcuno della
maggioranza l'ha ricordato - sono anche più importanti degli stessi
dirigenti, e qui non vado oltre.
Bisogna fare delle scelte coraggiose e in questi termini questo
bilancio, quello precedente, quello precedente ancora e - mi ci
metto anche di mezzo - il primo bilancio che ho avuto l'onore di
gestire, che poi è quello che ha preso una nuova Giunta per effetto
del ribaltone, non risolvevano questo problema, è vero, perché c'è
un problema comune a tutti questi Governi, a tutte queste
maggioranze. Queste maggioranze avevano la forza per fare
determinate scelte? No.
Quindi io oggi mi chiedo, al di là della composizione, al di là
delle persone, al di là di chi la guida, questa maggioranza nel
2022, nel triennio, avrà la forza per fare delle scelte coraggiose
per questa Regione?
Io ieri parlavo di coraggio, parlavo di cambio di passo, parlavo
di andare oltre l'ideologia e la storia. Bene, mi chiedo: questa
maggioranza, e lo chiedo soprattutto a voi, ce l'ha quella
forza?
Perché altrimenti l'inertizzazione sarà contagiosa e dopo aver
inertizzato una maggioranza, qualsiasi sia, fossi anche io nei
banchi del Governo, inertizzeremo la Valle d'Aosta.
È vero, è un po' il gioco dell'opposizione dire che le cose non
vanno bene, il gioco della maggioranza è dire che tutto va bene,
sono anche d'accordo con chi dice "Guardiamo le classifiche" e
soprattutto con un po' di orgoglio, non diciamo sempre, che in Sud
Tirolo si sta meglio che in Valle d'Aosta, forse io guarderei più
realtà estere a questo punto, così almeno siamo fuori, però
giustamente, come ricordava, si potrebbe anche stare meglio, si
potrebbe anche stare peggio, ma io direi che si può stare come si
sta cambiando le cose a piccoli passi, ma decisi.
Quindi questa è la domanda che io mi pongo, è la domanda che io
vi pongo: questa maggioranza ha la forza, non parlo di numeri, ha
la forza interna per cambiare le cose?
Questa è la domanda che vi dovete fare. Emendamenti, ordini del
giorno, disegni di legge, qualsiasi cosa, tutti quei piani che
polemicamente ho elencato possono essere realmente elementi di
cambiamento per questa regione?
Alcuni di questi piani sono sicuramente divisivi, sono già
divisivi per dei singoli gruppi, questa maggioranza ha la coesione
per fare determinate scelte?
Anche qua ovviamente guardo i colleghi della sinistra che sono
rimasti in maggioranza e vorrei capire cosa ne pensano, perché ad
esempio sul piano tutela delle acque, penso che ci faremo delle
grandi risate.
Ma al di là di quello si sa, - lo diceva anche Churchill -,
cambiare opinioni in politica è una cosa normale se non salutare,
poi ovviamente cambiarla sulla base del posizionamento delle scarpe
che si portano, sappiano la natura umana - soprattutto per chi ha
una visione un po' calvinista come il sottoscritto - sappiamo che è
peccatrice per definizione e anche per necessità di
sopravvivenza.
Al di là di questo, quei famosi pianificatori del "No", quelle
persone che vogliono mettere le mani nelle tasche dei Valdostani, o
meglio, quelle diverse sensibilità che sono ostaggio di ideologia e
di una storia che, forse, dopo quello che è successo, deve
necessariamente cambiare, possono o no, e in che termini,
influenzare l'azione amministrativa e di Governo di questa
regione?
Questa è la vera domanda al di là di tutto, poi sul resto avremo
gli elementi - tra ordini del giorno, emendamenti al DEFR,
emendamenti a disegni di legge - di discuterne, però io penso che
sia questa la vera domanda, e quando ieri parlavo di dialettica
politica o di mancata tale, io penso che ogni gruppo debba capire
se questa forza al suo interno c'è, perché altrimenti ci troveremo
sempre nuovamente con un problema cronico.
Quando dovremo decidere quante strutture o quando dovrete
decidere quante strutture mantenere, che forza dare ai funzionari,
che fondazioni o enti strumentali magari accorpare, perché c'è
anche questo problema. Quando il collega Chatrian leggeva gli
elementi dell'allegato, mi chiedevo: "Ma non è che alcune di queste
realtà fanno più o meno la stessa cosa? Non è forse il caso di
pensare che ci sia la necessità di potenziare e di creare degli
enti strumentali più forti invece che parcellizzare?".
E lì si capisce subito quale può essere l'azione amministrativa
programmatica di effetti sul territorio che quell'ente può dare, e
lo dico perché ognuno di noi sarà coinvolto in quel caso, perché
ognuno di noi viene da un territorio, perché ognuno di noi ha delle
sensibilità di un determinato tipo, territoriali, personali e
magari anche di pensiero, eppure bisognerà fare una
considerazione.
Se determinate realtà, dove magari si sta anche peggio, hanno
dovuto fare delle scelte di quel tipo, prima o poi toccherà anche a
noi. È
inutile far finta di niente, le risorse sono scarse per
definizione e lo sono sempre di più.
Vediamo l'andamento delle entrate, possiamo dirci "Benissimo,
questa volta è andata meglio", sì sì, va bene, ma il trend scende,
le spese correnti salgono, la burocrazia costa, anche quella
interna, perché non c'è solo una burocrazia nei confronti dei
cittadini, c'è soprattutto una burocrazia interna tra gli uffici;
questi sono costi, anche se non ci sono sul bilancio, poi ci sono
sul bilancio perché anche lì abbiamo chiesto in Commissione, e
guardo il collega Carrel, i fabbisogni del personale, per un motivo
molto semplice, lo dico da ignorante, a un certo punto non si
capisce più quante effettivamente siano le necessità di
personale.
Benissimo, ci sono stati trasmessi i documenti, poi uno legge il
D.L. 46, poi uno sente le presentazioni, poi uno guarda il DEFR e a
un certo punto dice - almeno per chi è terrorizzato dai costi - "ma
quanto ci costerà questa macchina e quanto saranno le risorse
disponibili? Non solo per gli investimenti, anche per le spese
correnti buone che piacciono al collega Chatrian, quanto ci
rimane?". Perché poi alla fine è questo.
La coperta è corta, la coperta è corta nel fare il bilancio, la
coperta è corta nel fare gli emendamenti, la coperta è corta e sarà
corta quando si farà l'assestamento.
Abbiamo beneficiato di due momenti tristi ma che hanno
consentito di potenziare l'effetto delle scelte pubbliche: la legge
8 e la legge 15.
Difficilmente si ritornerà ad avere, come diceva un Presidente
del Consiglio che, grazie a Dio è tornato a fare, o meglio, non fa
l'avvocato ma cerca di fare il capo partito, la potenza di fuoco,
ecco, quella è stata una potenza di fuoco; partito? Va beh,
lasciamo perdere, sennò poi mi viene in mente un sottosegretario
che parlava di maturazione del cemento.
Al di là di questo, che cosa è che rimane? Quali saranno le
scelte? Perché questo è il vero problema. Domani dovremmo far
fronte e dovremmo avere e dovremmo gestire à tour de rôle delle
scelte molto importanti, molto coraggiose, che costeranno non
soltanto in termini di risorse ma di consenso, di lavoro e
soprattutto di cambiamento di quella che oggi è una Valle d'Aosta
diversa da ieri e che domani necessariamente dovrà essere
diversa.
Quello che deve evitare di limitare questo cambiamento... e lo
dico proprio prendendo spunto dal fatto che non mi sento un
pianificatore, non mi sento uno del partito del "No", ma non è che
chi fa troppo riferimento all'ideologia, alla storia passata, anche
tanto passata, alla fine finisce per essere inertizzato e non voler
cambiare e quindi non voler contribuire all'evoluzione di questa
Valle?
È bene che se lo chieda.
Presidente -
Si è prenotato per il secondo intervento la
Consigliera Guichardaz... Facciamo la pausa? Interviene dopo la
pausa. Pausa per cambio aria.
La seduta è sospesa dalle ore 17:06 alle ore 17:30.
Bertin (Presidente) -
Riprendiamo i lavori dopo la pausa.
Si era prenotata la consigliera Erika Guichardaz a cui passo la
parola per il secondo intervento.
Guichardaz E. (PCP) -
Si è parlato di persone che hanno
delineato una situazione disastrosa. Io, semplicemente, mi sono
limitata a leggere i dati all'interno del piano della salute e del
benessere, perché, come ricordava il consigliere Aggravi, noi
progressisti abbiamo un po' questa mania dei piani, quindi come lui
prova ribrezzo nella pianificazione, naturalmente per me invece è
un motivo per passare le serate, quindi abbiamo una visione
completamente opposta, ma nulla vieta di poter in qualche modo
usare quei dati che dicevamo prima, spesso per noi che siamo
all'opposizione non sono raggiungibili per poter capire la
situazione della Valle d'Aosta.
Poi mi piace ricordare che c'è un rapporto Caritas, uscito da
poco, in cui la Valle d'Aosta viene evidenziata come la Regione con
la più alta incidenza di nuovi poveri, pari al 61,1%.
Poi c'è un altro dato, secondo me molto interessante, che è
quello del tiraggio della misura sulle famiglie che forse a molti
di noi ha evidenziato un problema forte all'interno della società
valdostana.
Quindi non credo che si tratti di falsità, credo si tratti
semplicemente di mettere in luce una criticità molto forte e
soprattutto di considerare questi dati anche in vista della
programmazione.
È stato poi chiesto come mai votavamo il DEFR l'anno scorso. Io
ricordo che non è che ci siamo proprio dimesse dalla Proloco, ci
siamo dimesse una da Presidente di Commissione e l'altra da
Assessora proprio per questioni di metodo e programmatiche,
questioni che nei prossimi emendamenti andremo a evidenziare,
perché nel DEFR scorso sicuramente l'acquisto della scuola oggi
sede del Bérard non c'era, ed è uno dei nostri emendamenti, la
regionalizzazione del contratto sulla sanità non c'era,
l'ampliamento del Parini non c'era.
Direi che non sono cose di poco conto, direi che quindi si può
vedere come una mancanza di rispetto ma credo che i colleghi della
maggioranza ben conoscessero prima e ben conoscano oggi le
posizioni di Progetto Civico Progressista, perché queste abbiamo
portato in campagna elettorale e quindi ben conoscevano - anche
quando abbiamo steso insieme il programma di legislatura - le
nostre posizioni su quegli argomenti, e ne ho toccati solo alcuni,
perché sugli altri ne aveva già lungamente parlato prima la
consigliera Minelli.
Rispetto alla questione elettrificazione, io vorrei sottolineare
che si è sempre parlato di operare attivamente per ottenere un
risultato, nessuno si è mai imputato dei risultati, perché sappiamo
bene che la scheda che è arrivata a Roma è stata portata da tutta
la maggioranza regionale - su questo c'è stato anche un duro
attacco all'interno della maggioranza stessa - e poi si è andati
avanti fino a ottenere quel risultato che ribadiamo essere un
risultato per tutta la Valle d'Aosta, non solo per noi.
Rispetto agli strumenti pianificatori, invece io vorrei dire che
gli strumenti pianificatori non sono strumenti che servono per i
partiti del "No", anche perché lo sanno bene i miei colleghi, io
sono sempre stata membro di Giunte quando sono stata un
amministratore e mi sembra di aver sempre operato bene all'interno
di quelle Giunte, quindi sicuramente non è per portare avanti un
partito del "No", come qualcuno ha detto, ma semplicemente per
pianificare, per chiedere il rispetto delle regole e su questo
credo che le nostre osservazioni al piano rifiuti, basta guardarle,
le abbiamo ricevute in III Commissione, le nostre osservazioni sul
piano rifiuti vadano in quel senso.
Quindi nessuno vuole bloccare nulla, ma si chiede che ci sia un
rispetto delle regole.
Idem rispetto a quanto è stato detto prima, rispetto al
finanziamento degli impianti a fune.
Ribadisco quanto detto in quella sede e continuo a essere
convinta che ci volesse l'ammodernamento degli impianti di Pila, di
cui sono fermamente convinta; ho detto già durante quell'incontro e
in Consiglio regionale che ero molto perplessa rispetto
all'arroccamento, rispetto al grande ristoro che si pensava in
quella cresta, rispetto a un gigantismo che va in aperto contrasto
con la mia idea della montagna che assolutamente non mi appartiene,
ma che appartiene comunque a una parte di Valdostani che non ho la
presunzione di rappresentare io, ma che sicuramente la pensano come
me.
Quindi ribadisco: non c'è nessuna volontà di bloccare, e lo
diremo nei prossimi emendamenti, c'è solo la volontà di migliorare
e di costruire, quindi questo lo ribadisco e lo risottolineo,
perché anche rispetto alle osservazioni che ho fatto prima sul
Piano salute... sono osservazioni che hanno trovato oltretutto il
consenso anche del consigliere Restano che più di me conosce forse
la materia e che come me ha notato che quel piano fosse fatto a
compartimenti stagni, a silos, che andasse pensato all'interno di
un'organizzazione sanitaria e forse anche pensato da persone che
quello fanno di mestiere.
Quindi ribadisco che gli strumenti pianificatori sono strumenti
importanti se usati bene.
Non mi dilungo oltre, nel senso che avremo modo di parlare con
gli emendamenti e con gli ordini del giorno presentati anche in
maniera più puntuale sui singoli temi.
Naturalmente alcune delle osservazioni che sono state fatte
prima non ci trovano d'accordo, ma questo è il sale della
democrazia, ritengo comunque positivo che si sia deciso
d'interrompere il silenzio di questa mattina per poter portare
anche la voce delle forze di maggioranza.
Ora il Governo ci dirà la sua posizione e poi potremo entrare
sui vari temi, ribadendo che sono temi che non vogliono
assolutamente essere divisivi, alcuni di questi - oltretutto quello
sul Conservatorio, ad esempio, è stato sollevato anche dal collega
Sammaritani - sono elementi che abbiamo messo perché ritenevamo di
farlo e non per mettere bandierine o cose del genere. Questo
assolutamente non ci appartiene e lo rimandiamo al mittente.
Presidente -
Si è prenotato il consigliere Cretier, ne ha
facoltà.
Cretier (FP-PD) -
Ringrazio il collega Aggravi per le
sollecitazioni puntuali.
Intanto vorrei iniziare con una battuta: forse io e il collega
Planaz potremmo dire che cos'è un silos, è un recipiente ermetico a
tenuta stagna, quindi l'esempio non è così calzante.
Il compito gravoso, e dico gravoso, semplicemente è proprio la
questione legata alla politica, che in questo momento deve produrre
interventi normativi.
Chiaramente dico gravoso semplicemente perché bisogna decidere
in qualche modo, positivamente o negativamente per qualche settore
e quindi di conseguenza bisogna in qualche modo decidere e
sostenere il Paese o la Regione.
Siamo qui oggi, come la prassi vuole, a discutere di bilancio e
della sua applicazione corrente per il triennio futuro, produrre
quindi un percorso fatto di articoli, inseriti nella legge di
stabilità, del bilancio, del collegato e DEFR, per sostenere la
sanità, l'economia in generale e tutti i settori produttivi. Certo
bisogna dare delle priorità.
Tutti hanno citato la pandemia. Il momento d'insicurezza la fa
da padrona, l'economia lentamente è in crescita e la produzione a
livello italiano è risalita e anche in Valle il trend è
positivo.
Gli ordinativi sono buoni, sono di buoni livelli, l'occupazione
in positivo e l'industria ha retto l'urto e ne è uscita
positivamente.
È opportuno ricordare che le materie prime che dobbiamo
importare e le forniture sono in ritardo nelle consegne, certo si
segnala anche un'impennata dell'energia e dei costi fissi.
Quello che ho appena detto è la rappresentazione uscita dalle
eminenti dichiarazioni nelle audizioni dei rappresentanti delle
categorie, degli enti e dell'organizzazione di categoria, quindi
riporto banalmente quello che è stato detto e rilevato nelle
Commissioni.
Inoltre le organizzazioni sindacali hanno sostenuto da par loro
la necessità d'intraprendere dei percorsi condivisi di
contrattazione professionale e previdenziale di tutti i livelli,
potenziando gli organici. Da troppi anni hanno bloccato le
assunzioni, malgrado le tante situazioni di quiescenza in atto, con
rapporti ammessi di 1 a 10 o 1 a 5, deleteri per le nuove
assunzioni per talune situazioni organizzative del comparto unico,
quindi è necessario operare con riforme strutturali e
settoriali.
I fondi messi a disposizione sono stati esauriti, le procedure
legate alle piattaforme sono state efficaci e immediate, sono stati
distribuiti molti aiuti in breve tempo.
Ci siamo accorti che la digitalizzazione efficace permette da
una parte un diretto accesso alle piattaforme per fare le richieste
e dall'altra permette di mettere in rete le aziende e le imprese
per collegare celermente la domanda e l'offerta nel mondo del
lavoro, ma anche avere un ritorno d'informazioni da mettere a
disposizione di chi imposta una misura, un bonus, un sostegno e un
bilancio.
Quindi sostenere direttamente (inc.) le iniziative mirate alla
ricerca e allo sviluppo, sia occupazionale in senso generale che in
quello giovanile, attraverso i corsi di formazione, la scuola, il
mondo imprenditoriale e l'Università. Dare corso quindi alle
iniziative del Consiglio politiche del lavoro, creando gradualmente
un'occupazione, e stabilizzare quelle che avevano già fatto, come
già fatto con alcune misure Covid.
Un passaggio sostenibile passa attraverso l'attrazione
dell'imprenditoria, soprattutto quella competitiva e duratura, da
collegare anche con il recupero del patrimonio edilizio regionale
che ciclicamente andiamo a visitare e a conoscere.
Purtroppo siamo fuori dalle grandi vie di comunicazione e dai
centri industriali.
Ricordo che alcune strutture, in attesa d'investimenti, sono
anche servite da accessi ferroviari, come citato anche dal collega
Perron, vicine alle vie di comunicazione.
Sono convinto che la posizione geografica e orografica della
Valle non facilita uno sviluppo economico immediato, abbiamo un
reticolo di vallate alpine da percorrere all'andata e al ritorno.
Salendo in quota con i numeri che abbiamo non possiamo competere
con i grandi centri e con le economie di scala, abbiamo purtroppo
costi pesanti che incidono sulle scelte imprenditoriali.
Infine il bilancio: grandi numeri e risorse limitate rispetto a
qualche decennio fa. Certo, qualche milione di euro in più segna un
dato positivo e importante in relazione anche a una riduzione di
circa 20 milioni per il risanamento della finanza pubblica e a
importanti rientri da Finaosta.
Certo la pandemia ha assorbito molto, economicamente e
fisicamente; in sanità, gli importi saranno destinati in modo
oculato e misurato e a tamponare al meglio necessità impellenti.
Certo, bisognerà fare delle scelte, bisogna decidere dove bisogna
posizionare, quali settore sostenere, la scelta è il settore
sanitario e sociale.
Come ha detto bene ieri l'assessore Marzi, al centro le persone,
la famiglia, la salute. Insomma, un bilancio a misura d'uomo, poco
coraggioso, come ho sentito ieri, ma forse realistico, poiché siamo
ancora a combattere con una situazione difficile per tanti motivi e
in prima linea, con le stesse persone, a fronteggiare le difficoltà
e a fronteggiare il pensiero diverso sul tema.
Speriamo sul Piano Nazionale di Ripresa e Resilienza che a
livello regionale potrebbe incidere almeno su questioni progettuali
importanti, che però in questa fase non è stato considerato per
ovvi motivi, ma dobbiamo essere pronti, strutturati e organizzati,
come ho sentito già da qualche collega.
Cinque anni passano in fretta e una traccia bisogna lasciarla,
la progettualità efficiente, gli investimenti in loco con le nostre
maestranze e un'efficace cantierizzazione a partire dal 2023
permetteranno occupazione, reddito ed economia.
Infine non citerò nessun grande, solo mia nonna: "si fa fuoco
con la legna che si ha a disposizione regolando sulle temperature
esterne, quindi avendo il polso della situazione", quello che
abbiamo cercato di fare con il DEFR, con i disegni di legge oggi in
discussione.
Presidente -
Siamo sempre in discussione generale, altri
intendono intervenire? Se non vi sono altre richieste d'intervento,
chiudo la discussione generale. Non vedo altre richieste
d'intervento, pertanto la discussione generale è chiusa.
Consigliere Marguerettaz ne ha facoltà.
Marguerettaz (UV) -
Solo per richiamare la riunione che
avevamo fatto nella capigruppo, dove avevamo chiesto la possibilità
di un'interruzione per fare una valutazione sugli emendamenti, però
potremmo venire a un compromesso: proseguire con le repliche e poi
sospendere i lavori alle ore 19:00 in modo tale da avere un'ora per
fare queste valutazioni.
Se interrompiamo i lavori alle ore 19:00 c'è la possibilità e
non creiamo un problema anche alle strutture e ai dipendenti
regionali che possono liberarsi. Questo è il ragionamento.
Presidente -
Consigliere Manfrin.
Manfrin (LEGA VDA) -
Il collega Marguerettaz ha ricordato
appunto l'accordo cui siamo giunti alla conferenza capigruppo,
l'unico interrogativo che pongo a questo punto se sospendiamo
adesso, riprendiamo alle ore 19:00 o a questo punto arriviamo fino
alle ore 20:00 e riprendiamo poi alle ore 09:00 di domani mattina?
Solo per comprendere l'ordine dei lavori.
Presidente -
No, la proposta era iniziare adesso le
repliche, sospendere alle ore 19:00 e riprendere domani mattina
alle ore 09:00, per non sospendere adesso e riprendere tra un'ora.
Questa era la logica. Consigliere Marguerettaz.
Marguerettaz (UV) -
Non credo che l'economia dei lavori
vari per un'ora di repliche o meno. A questo punto chiederei di
valutare una sospensione dei lavori adesso con una ripresa domani
mattina alle ore 09:00, perché credo che non sia un'ora che cambia
l'economia dei lavori, anche se poi sarà un invito che ci faremo di
autoregolamentazione, perché con cinquanta ordini del giorno e
ottanta emendamenti i tempi per l'approvazione sono stretti, quindi
qualora i tempi siano così limitati, chiedo sin d'ora al Presidente
del Consiglio di organizzare una capigruppo per eventualmente
convocare il Consiglio anche nella giornata di venerdì.
Presidente -
Per quanto mi riguarda a queste condizioni
possiamo anche sospendere oggi con l'impegno domani e dopodomani di
accelerare nella discussione del bilancio e, se possibile, chiudere
giovedì.
---
La seduta termina alle ore 20:07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK