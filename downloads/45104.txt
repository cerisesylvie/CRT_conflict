Consiglio Regionale della Valle d'Aosta - Oggetto del Consiglio n. 1917 del 19 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1917 del 19 ottobre 2022 - Resoconto
OGGETTO N. 1917/XVI - Interrogazione: "Informazioni in merito
alle installazioni di impianti fotovoltaici in Valle
d'Aosta".
Bertin (Presidente) -
I punti n. 21 e 22 verranno
discussi successivamente, congiuntamente con il punto n. 42
dell'ordine del giorno. Passiamo al punto n. 23. Risponde
l'assessore Bertschy.
Bertschy (AV-VdA Unie) -
Informazioni in merito alle
installazioni d'impianti fotovoltaici in Valle d'Aosta, il quesito
chiede: "quante installazioni d'impianti fotovoltaici per quale
potenza complessiva sono state messe in opera in Valle d'Aosta oggi
rispettivamente sulle coperture dei fabbricati a terra".
Sulla base del rapporto statistico solare fotovoltaico 2021
edito dal GSE, al 31/12/2021 risultano installati sul territorio
regionale 2.759 impianti fotovoltaici per una potenza totale di
26,43 megawatt e una produzione lorda di circa 27,92 gigawatt.
Dei 2.759 impianti, l'8 % è installato a terra e il 92% su
copertura.
"Quale potenzialità di produzione di energia elettrica da
fotovoltaico potrebbe potenzialmente essere generata in Valle
d'Aosta con un'adeguata valorizzazione delle installazioni sulla
copertura degli edifici a terra recuperando scavi ed ex aree
industriali": rispetto a questo quesito si fa riferimento
all'incarico affidato dal COA Energia di Finaosta al Politecnico di
Torino, Energy Center, per il supporto dell'aggiornamento del PEAR
è stato stimato un potenziale residuo sulle coperture, al netto di
quanto già installato, di circa 376 megawatt.
È bene precisare che per la stima sono state considerate le
coperture di tutti i fabbricati mappati, inclusi i capannoni, e
sono state escluse le coperture su edifici individuati dal piano
regolatori come edifici di tipo A, edifici monumento, edificio di
tipo B, documento, sono state escluse le coperture presenti in aree
di specifico interesse paesaggistico, come definito dall'articolo
40 del Piano territoriale paesaggistico.
Rispetto invece al potenziale di ex cave ed ex aree industriali,
si stanno facendo delle valutazioni e verranno approfondite
nell'ambito dell'esecuzione del PEAR, anche perché non è
sufficiente stimare il totale delle superfici a disposizione ma,
come credo bene si può prendere in considerazione, va stimata anche
l'esposizione, la possibilità d'impianto e tutto quanto, però sotto
questo profilo si stanno facendo degli approfondimenti proprio
perché in termine di aree idonee... come tutti sappiamo, queste
sono aree dove è possibile andare già da oggi a fare delle
installazioni anche da parte dei privati.
Rispetto invece alla capacità di produzione, vanno completati
degli studi che ci possano permettere di dire se effettivamente, al
di là dell'idoneità, queste installazioni possano produrre un
effettivo beneficio in termini di costi e benefici rispetto
all'investimento da realizzare.
Quindi nella fase di completamento anche della presentazione del
PEAR e soprattutto nelle fasi successive, si andranno a valutare
anche questi aspetti, tenuto in considerazione che siamo in attesa
ancora oggi, da parte del Governo nazionale, della disciplina che
riguarda la possibilità di fare gli investimenti sul territorio e
speriamo che, appena il Governo sarà nominato, si possa avere
queste notizie per garantire sia agli investimenti pubblici che a
quelli privati le giuste informazioni per la realizzazione degli
obiettivi che sia il PEAR che ovviamente la strategia nazionale
europea si stanno proponendo di sviluppare.
Presidente -
Per la replica, consigliere Marquis.
Marquis (FI) -
Grazie, Assessore, per i dati che ha
fornito, direi che sono dei dati interessanti che danno conto della
dimensione del problema.
Ci sono 2.759 impianti esistenti sulle coperture, come ha detto
lei, per una potenza installata di 26 megawatt.
Facendo un rapido conto da quello che ha detto, che c'è la
possibilità di arrivare a una potenza di 376 megawatt, significa
che c'è una capacità quattordici volte superiore a quella esistente
di installazione. Quindi direi che anche in Valle d'Aosta c'è un
grosso margine sotto questo profilo, di crescita della produzione,
soprattutto dell'autoproduzione per quel che riguarda degli
impianti che sono finalizzati più che altro all'autoconsumo a
favore dei fabbricati interessati.
Perché abbiamo posto quest'interrogazione? Perché è previsto nei
prossimi anni che ci sia un grosso incremento al mondo di
produzione d'energia rinnovabile e il fotovoltaico sembra che sia
l'energia che dà più margini di miglioramento rispetto alla
situazione attuale, perché l'idroelettrico non ha più delle grandi
prospettive di crescita, se non attraverso degli interventi di
revamping ma per il fotovoltaico sembra che ci siano delle grandi
possibilità d'incrementare la produzione.
Ho sollevato questa questione anche perché dai giornali sembra
che il fatto che in Italia non si vada avanti nelle installazioni
dipenda in gran parte dalle Regioni, viene scaricata la
responsabilità sulle Regioni.
Adesso è vero che sotto il profilo burocratico l'ultimo decreto
aiuti ha un attimo semplificato le procedure d'installazione sulle
coperture, riducendo l'iniziativa manutenzione ordinaria al di
sotto di determinate potenze installate, però è anche vero che,
laddove si rientra sotto il profilo del parere paesaggistico dei
beni culturali, il problema diventa che c'è un'altra procedura da
fare.
Quindi l'obiettivo è duplice: sotto il profilo privato di
cercare di semplificare un poco le procedure se si può, laddove c'è
margine, e anche di dare alla gente un'informazione di quelle che
sono le possibilità, perché non tutti hanno contezza delle
possibilità offerte dal fotovoltaico, così come, a mio avviso, è
sfruttato ancora troppo poco all'interno del patrimonio della
pubblica Amministrazione, intendo Enti locali: sono poche le
situazioni dove sono stati fatti degli interventi di produzione di
energia da rinnovabile per diminuire le bollette e quindi diminuire
le spese correnti, che poi può portare anche a un contenimento
delle tasse che, in un momento come questo, potrebbe essere anche
utile a livello locale dei singoli Comuni.
A livello di idea si potrebbe anche pensare, per sollecitare la
fantasia delle amministrazioni comunali, a potenziare questi
interventi e a dare anche delle premialità, magari a livello
finanziario, a chi va in questa direzione nella ripartizione dei
fondi ad esempio della 48, per stimolare delle iniziative che
portino a dei risparmi strutturali nel tempo, perché credo che se
andassimo a fare il censimento sulle amministrazioni locali, sono
ancora pochissimi gli interventi d'installazione d'impianti di
energia rinnovabile che sono stati fatti.
Credo che questo serva per tenere alta l'attenzione su un tema
su cui ci sono delle grandi prospettive d'investimento e anche
magari di valutare se c'è la possibilità di creare un'informativa
che possa spiegare quali sono gli iter, perché la gente magari si
spaventa su queste cose, per quello che sente in televisione e
legge sui giornali; spiegare qual è l'iter, quali sono i tempi per
arrivare a delle autorizzazioni di modo che la gente trovi il
coraggio d'intraprendere queste installazioni che, effettivamente.
al di là della riduzione dei consumi, sono l'unico modo per cercare
di ridurre le proprie bollette, perché alternative al momento non
sembra che ce ne siano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK