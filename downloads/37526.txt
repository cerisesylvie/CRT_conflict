Consiglio Regionale della Valle d'Aosta - Oggetto del Consiglio n. 1277 del 10 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1277 del 10 giugno 2015 - Resoconto
OGGETTO N. 1277/XIV - Interpellanza: "Agevolazioni a favore
delle neo mamme per la permanenza presso la struttura ospedaliera
per assistenza al neonato".
Presidente
- Per l'illustrazione, ha chiesto la parola il
Consigliere Guichardaz, ne ha facoltà.
Guichardaz (PD-SIN.VDA)
- Grazie Presidente.
In una delle nostre prime iniziative discusse a settembre 2013
ci eravamo occupati delle visite
post partum
: quelle che
vengono anche definite "quarantene" perché previste dopo 40-60
giorni dal lieto evento. Ricorderete, colleghi, che chiedemmo
all'Assessore e alla Giunta di prevedere l'esenzione dal pagamento
del ticket per queste visite
post
ricovero, così come era
già previsto per tutti gli altri accertamenti conseguenti appunto
al ricovero, ma, diceva la delibera,
"solo se effettuati entro i
30 giorni dalle dimissioni"
. Le visite
post partum
andavano dai 40 ai 60 giorni e quindi, paradossalmente, questa cosa
comportava comunque il pagamento di un ticket. Allora l'Assessore
si fece carico del nostro suggerimento e con una variazione della
delibera di Giunta, la quale fino ad allora faceva rientrare la
quarantena nelle prestazioni a pagamento, trasformò la prestazione
da pagamento a gratuita. Un intervento di buon senso sicuramente,
che andava nella direzione di considerare come un
unicum
l'atto del parto e il successivo controllo e intendo per
"controllo" quello delle condizioni psico-fisiche della madre e del
bambino.
Noi ritenemmo allora per quella specifica situazione - lo
riteniamo oggi per le questioni poste - che la mamma e il bambino
siano da considerarsi come parte di un tutt'uno, una sorta...non so
se si può dire...di perfetta simbiosi che non può essere disgiunta
artatamente ai fini, diciamo, tariffari, per capirci meglio:
fintanto che il bambino richiede prestazioni conseguenti al parto,
in questo caso il bambino potrebbe essere ricoverato fino al
raggiungimento di un'adeguata crescita ponderale o per altri motivi
legati alle condizioni di salute, è opportuno considerare, com'è
stato fatto nel caso della citata quarantena, tutto il contorno
assimilabile alla prestazione (non mi viene un altro termine
rispetto a "contorno", ma valgono un po' le considerazioni che ho
fatto prima). Pensare che la madre sia un'entità a sé stante, se
non addirittura estranea rispetto al bambino, è, a nostro parere,
sbagliato. Nel caso specifico ci riferiamo, appunto, alla
situazione per cui un bambino appena nato non può essere mandato a
casa a causa di qualche patologia particolare o anche solo perché
sottopeso, mentre la madre viene invece dimessa. La situazione che
si crea è un po' anomala: figlio bisognoso di vicinanza e
assistenza continua, anche solo per l'allattamento, che può essere
necessario magari anche di notte o in qualsiasi momento, e mamma
dimessa, mandata a casa.
Certo, se si considerano madre e neonato come due utenti, come
due codici prestazionali, ci sta che al neonato possa essere
riconosciuto lo
status
di ricoverato e quindi soggetto
esente da ogni tipo di pagamento, mentre la madre no, ma nel caso
in cui l'approccio diventi più olistico, cioè non solo limitato
alla singola prestazione, allora il neonato e la madre devono per
forza essere trattati come una cosa sola, come un'unica entità che
non può essere intesa disgiuntamente. Certo, quest'approccio può
apparire un po' filosofico, ma la sostanza è che, se costringo un
neonato a rimanere presso l'ospedale perché altrimenti non
sopravvivrebbe, la madre mi risulta essere costretta a rimanere
anch'essa presso l'ospedale, o quanto meno negli immediati dintorni
dell'ospedale. Nel caso in cui la mamma risieda vicino al reparto
può anche fare avanti e indietro da casa, recarsi negli orari di
allattamento ogni volta che ce n'è bisogno, ma se abita lontano dal
capoluogo, visto che noi abbiamo un'unica maternità regionale, non
può fare altro che trovarsi una sistemazione in prossimità della
maternità, con i relativi disagi, ma soprattutto con gli annessi
costi del caso. È per questo che l'USL ha pensato anni fa di
mettere a disposizione delle mamme che si trovano in queste
condizioni una foresteria, come viene chiamato di norma questo
servizio, cioè una stanzetta ubicata vicino al Reparto di
Neonatologia. Ho visto questi locali e si tratta di una specie di
appartamento posto sulla linea verticale della Pediatria, composto
da quattro stanzette singole, un cucinino per tutte e quattro le
stanzette e due bagni comuni. Una sistemazione molto d'emergenza,
ma comunque interessante visto che la mamma, questo va detto, in
pochi secondi può accedere alla patologia neonatale per accudire il
piccolo. È sicuramente una buona cosa, lo riconosco, anzi direi che
è un'ottima cosa, se non fosse che alla mamma, costretta dagli
eventi a restare accanto al neonato, viene richiesto il pagamento
di una quota, di un canone di 450 euro al mese, cioè 15 euro al
giorno, poi se sta tre giorni, saranno 45 euro, ma a volte
l'operazione di aumento del calo del peso, eccetera, può durare
anche 30-40 giorni, quindi la moltiplicazione è presto fatta. In
più la mamma non ha alcuna agevolazione per quanto riguarda il
consumo dei pasti, cioè la sera è obbligata ad aggiustarsi magari
nel cucinotto, un cucinotto con due piastre elettriche, comune,
ripeto, in quanto la mensa è chiusa di sera per scelte che sono
state fatte precedentemente e a pranzo può usufruire della mensa,
ma a prezzo pieno.
Ora, può essere che nell'ottica puramente contabile questo sia
considerato un di più, un servizio da far pagare, ma qui siamo in
presenza di cifre che forse nemmeno un appartamento in centro ad
Aosta...senza parlare del costo del pasto, tant'è che spesso la
foresteria è vuota e le mamme si aggiustano diversamente, anche
perché il bagno e il cucinotto sono in comune, l'accesso alla
stanzetta è rigorosamente vietato al papà, insomma, via dicendo,
quella diventa proprio una sistemazione abbastanza drammatica da un
certo punto di vista. Crediamo, insomma, che questo servizio debba
essere offerto alla mamma proprio nell'ottica di considerare la
mamma, appunto, come simbiotica con il suo bambino un'unica entità,
quindi esente da qualsiasi forma di pagamento o quanto meno, se ciò
non fosse possibile in questi termini, che sia almeno
ridimensionata la cifra richiesta, tenendo conto che la cosa può
essere considerata tranquillamente come accessoria o ad
integrazione della prestazione del parto.
Noi non abbiamo soluzioni da proporre, dovrà essere l'USL o la
Giunta a decidere un'eventuale opzione alternativa che tenga conto
- e questo lo voglio dire - del fatto che la foresteria sono più i
giorni che è vuota di quelli che è occupata. Va detto che questo
servizio è comunque perennemente in passivo se si prende a
riferimento la percentuale di occupazione delle stanze. Si potrebbe
immaginare una cifra simbolica, un tipo di criterio che tenga
conto...che ne so? del reddito, ma sempre nell'ottica di un
servizio che va considerato nell'ambito di una prestazione
sanitaria, come fu fatto, appunto, per la visita
post
partum
. Per i pasti invece nella nostra interpellanza
proponiamo, suggeriamo che gli stessi siano somministrati a titolo
gratuito in quanto l'alimentazione della mamma in qualche modo si
riverbera su quella del bambino: ciò che mangia la mamma viene,
diciamo, mangiato poi successivamente, attraverso l'allattamento,
dal neonato. Grazie.
Presidente
- Per la risposta, ha chiesto la parola
l'Assessore Fosson, ne ha facoltà.
Fosson (UV)
- Grazie Presidente.
Partirei dal sottolineare come il nostro sistema sanitario abbia
e voglia avere sempre di più un'assistenza attenta alla maternità
rendendola più sicura, più facile, più assistita. Tutto quanto è
stato fatto per riconoscere il nostro ospedale come un ospedale
amico del bambino, che non è stato un percorso semplice, penso vada
in questo senso. Questa è un'interpellanza di sensibilizzazione che
pone sicuramente un problema corretto come era stato - lei lo ha
ricordato - quello del
post partum
che poi era stato
accolto. Soprattutto la preoccupazione deriva dal fatto che la
madre assiste un neonato che è ricoverato. Non conoscevo il
problema della foresteria, però in effetti è sottoutilizzata in
modo significativo, nel senso che nel 2013 sono state 79 le
giornate utilizzate nel complesso e 33 nel 2014, cioè nel 2013 sono
state dieci le mamme e nel 2014 tre: questo non vuol dire che, nel
caso poi in cui ci sia veramente una patologia lunga nel neonato,
il problema esista magari perché molte preferiscono tornare a casa
e viaggiare avanti e indietro, però è un aspetto che penso vada
affrontato. Le dico - siccome anche lei gira nell'ambito delle
strutture ospedaliere e cerchiamo tutti di migliorare per quanto
possibile - che sulla foresteria si è aperto da poco un nuovo
discorso, nel senso, che il nuovo radioterapista che è giunto qua
proprio, il dottor Munoz, che aveva una grossa attività di
radioterapia a Torino, ha l'esigenza di trasportare dei malati
oncologici per fare la radioterapia e in genere tali pazienti non
possono poi subito in giornata ritornare. Si è così cercato di
utilizzare questa foresteria che è sottoutilizzata per queste due
patologie, per queste due realtà. C'è un impegno basato sul fatto
che c'è più possibilità di un utilizzo della foresteria ma anche
della mensa, perché i pazienti che stanno lì è giusto che
utilizzino anche quel servizio, di studiare un regolamento nuovo
sia per quest'esigenza che prima non c'era, tenendo conto che ci
sono quattro stanze singole, o almeno andare a disciplinarne i
costi perché, quando c'è una struttura non utilizzata, il vero
costo è nel mancato utilizzo, quindi vi è l'impegno a studiare un
nuovo regolamento.
Presidente
- Grazie Assessore. Per la replica, chiede la
parola il Consigliere Guichardaz, ne ha facoltà.
Guichardaz (PD-SIN.VDA)
- Grazie Presidente, grazie
Assessore.
Lei conferma - sono dati che io ho acquisito direttamente da chi
si occupa un po' di questi servizi - che le stanze sono
sottoutilizzate e direi che i numeri sono addirittura inferiori
rispetto a quelli che pensavo, io non avevo quei dati, perché,
quando parliamo di 30 giorni in un anno, vediamo che c'è qualcosa
che non funziona. Io penso che una stanza tenuta vuota sia comunque
un costo, cioè non è un guadagno di sicuro, ma è comunque un costo,
perché il riscaldamento, le pulizie periodiche e il cambio magari
ogni tanto dell'aria e la pulizia settimanale comunque comportano
dei costi. In più sono delle stanze che nascono con una funzione
specifica: quella di ospitare le mamme che hanno i loro bambini in
patologia neonatale e che quindi hanno la necessità, magari anche
in vestaglia, durante la notte se c'è bisogno di doversi recare
presso il bambino per allattarlo, o per qualsiasi altra
situazione...nascono per quello. Il fatto che l'occupazione sia
così bassa glielo posso dire io, perché ho testimonianze anche di
mamme, anche diciamo di persone vicine: è così bassa perché il
costo effettivamente è eccessivo, cioè alla fine le mamme
preferiscono o affittarsi un appartamentino e quindi, andare,
magari, direttamente con il papà, perché, come dicevo prima, in
queste stanze è impedito l'accesso al padre; sono delle stanzette
di 12-13 metri quadri con un unico letto singolo e devo dire che
sono anche piuttosto tristi. Il fatto che non ci sia assolutamente
la possibilità di accesso oltre che alla madre, beh, le confesso
che qualche problema lo determina. Il fatto poi che comunque la
maternità regionale sia sita nel capoluogo permette sicuramente
alle persone che abitano nel capoluogo e nell'
entourage
di
poter andare a casa, ma le altre mamme, quelle che abitano a
Cervinia, Gressoney, o anche a Montjovet, o altrove, di sicuro non
possono permettersi di rimanere a casa, mentre il loro
bambino...magari se lo devono allattare, poi ci sono casi invece
diversi di allattamento artificiale o di estrazione del latte,
eccetera, devono trovare comunque una sistemazione diversa.
Io personalmente non sono così convinto che, nell'ottica di un
miglior utilizzo, si possano utilizzare quei locali anche per i
malati oncologici e radioterapici, perché, se vedete, è un unico
locale con un unico accesso, sono quattro stanzette con due bagni,
tra l'altro, che voi prevedete divisi tra maschio o femmina. Voi
immaginate quindi una mamma che deve continuamente così muoversi
con il proprio bambino e dover utilizzare magari gli stessi locali
e lo stesso bagno di una malata, di una donna magari in cura
radioterapica. Bisognerebbe prevedere, eventualmente, o una
suddivisione di tipo strutturale, quindi due accessi separati, o
altrimenti delle soluzioni alternative. Assessore, io non penso che
sia allo stato attuale opportuno pensare ad una cosa del genere.
Capisco anche che è necessario pensare ad un regolamento o ad
altro. Il conforto che avrei voluto avere io oggi è comunque una
dichiarazione che da parte vostra vi è la volontà di ridurre le
tariffe e di renderle comunque concorrenziali, in modo tale che la
mamma possa comunque pensare di occupare, quindi di aumentare
l'occupazione e, per quanto riguarda la mensa, che possa essere
utilizzata, perché pensare alla mamma come ad un'entità estranea
rispetto ad un bambino, quando sappiamo perfettamente che le due
entità, soprattutto quando il bambino non può essere dimesso,
perché altrimenti non sopravvivrebbe, perché ha bisogno, comunque,
di un'assistenza
post
natale obbligatoria...non possono
essere, diciamo, considerate disgiuntamente. Mi piacerebbe che
quest'affermazione così di intenzioni diventasse comunque una
certezza, ecco, ci fosse davvero un impegno da parte vostra, perché
altrimenti davvero la soluzione non si avvicina, ma rimane lì e
rimane un'ipotesi. Grazie.
Presidente
- Grazie. Punto 26 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK