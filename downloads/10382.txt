Consiglio Regionale della Valle d'Aosta - Oggetto del Consiglio n. 1375 del 12 luglio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1375 del 12 luglio 1990 - Resoconto
OGGETTO N. 1375/IX - DISEGNO DI LEGGE: "RIFINANZIAMENTO PER
GLI ANNI 1990 E 1991 DELLA LEGGE REGIONALE 28 DICEMBRE 1984, N. 76
E SUCCESSIVE MODIFICAZIONI ED INTEGRAZIONI, RECANTE COSTITUZIONE DI
FONDI DI ROTAZIONE PER LA RIPRESA DELL'INDUSTRIA EDILIZIA"
PRESIDENTE:
L'Assessore alle Finanze, Lavoyer, ha chiesto
la parola per illustrare il disegno di legge n. 178, iscritto al
punto 22 dell'ordine del giorno; ne ha facoltà.
LAVOYER (ADP):
Le motivazioni di fondo esposte per il
finanziamento del disegno di legge n. 175 sono le stesse che stanno
alla base di questo provvedimento per il rifinanziamento dei fondi
di rotazione per la ripresa dell'industria edilizia, secondo quanto
previsto dalla legge regionale 28 dicembre 1984, n. 76.
Anche in questo caso, vista ed esaminata la situazione delle
domande giacenti presso l'Assessorato ai lavori pubblici, la Giunta
presenta al Consiglio alcuni emendamenti al testo del disegno di
legge originario.
In particolare, l'articolo 1 è modificato nel senso che i
finanziamenti per l'anno 1990, dai 20 miliardi previsti
originariamente, passano a 40 miliardi, ai quali si aggiungono i 27
miliardi per il 1991.
Le modifiche agli articoli 2 e 3 sono invece conseguenti a
quanto previsto dall'articolo 1 emendato e concernono
rispettivamente la norma finanziaria e le variazioni di
bilancio.
PRESIDENTE:
Gli emendamenti annunciati dall'Assessore
vengono distribuiti in questo momento. Il problema di fondo
riguarda l'articolo 1, in cui si prevede una variazione da 20 a 40
miliardi di lire per il 1990 e lo stanziamento di 27 miliardi per
il 1991, mentre gli altri emendamenti sono solo una conseguenza di
questa nuova proposta.
Ha chiesto la parola il Consigliere Voyat; ne ha facoltà.
VOYAT (UV):
Poiché mi rendo conto che l'Assessore potrebbe
incontrare qualche difficoltà a fornirci cifre e numero di domande
giacenti, non sto certo a recriminare sul fatto che non ci abbia
fornito questi dati. Speravo invece che tali dati me li avrebbe
forniti il Consigliere Mafrica, perché, quando io sedevo dall'altra
parte, egli sapeva fare i conti in tasca alla Finaosta e ci
indicava le cifre che noi avremmo dovuto versare o meno alla
Finaosta.
Facendo un piccolo calcolo sulla situazione intorno al 6 aprile,
scopriamo che presso la Finaosta, per quanto attiene alla legge n.
76, sono disponibili 14,8 miliardi, ci sono poi circa 2 miliardi
per commissioni relative all'anno di gestione scaduto a fine
giugno, cui si aggiungono 5,5 miliardi di rientri che devono essere
versati in questi giorni. Con questa legge accordiamo un
finanziamento per altri 40 miliardi, mentre ai primi di gennaio ci
sarà un rientro di altri 6 miliardi.
Ecco allora che noi nell'anno finanziario 1990 abbiamo a
disposizione una cifra di 68,3 miliardi, anche se tale cifra non
coincide con quella di competenza per i mutui. Tutto ciò a fronte
di che cosa? A fronte di 110 domande ancora giacenti presso la
Finaosta, 60 delle quali in erogazione per un massimo di 4,1
miliardi e 50 in istruttoria. Non si sa se i fondi per queste
ultime saranno erogati nel 1990 o nel 1991, ma ammettendo che
vengano tutti erogati nel 1990, si raggiungerebbe comunque un
totale massimo di 7,8 miliardi.
Abbiamo poi un secondo raggruppamento di mutui che vengono
assegnati per stati di avanzamento in ristrutturazioni e
ricostruzioni, in cui sono previsti 6 miliardi e per il quale si
potrebbe ripetere lo stesso discorso di prima, proprio perché non
si sa se questi mutui verranno tutti erogati nel 1990 oppure negli
anni successivi.
Vi sono inoltre delle pratiche ancora inevase, perché, come
prevede il regolamento, chi può beneficiare del mutuo ha due anni
di tempo per presentare la documentazione. Pertanto, se tutto
andasse bene e se quest'anno presentassero la documentazione tutti
quelli che hanno inoltrato la domanda nel 1988, il massimo
erogabile ascenderebbe a 11,5 miliardi, ma non credo proprio che
tutti questi soldi possano essere erogati nel 1990.
Presso l'Assessorato ai lavori pubblici sono poi giacenti 350
pratiche inerenti al 1° semestre 1989 per un totale di 24,7
miliardi. Occorre precisare che i relativi sopralluoghi sono
iniziati verso il 20 maggio, ma non credo che quest'anno si
riescano ad erogare i finanziamenti per tutte queste 350 pratiche.
Anche dando per scontato che possano essere erogati quest'anno
tutti i finanziamenti relativi alle sole pratiche di acquisto, che
ammontano al 50% o al 55%, le restanti pratiche (ristrutturazioni e
costruzioni) dovranno essere evase solo dietro presentazione dei
vari stati di avanzamento, così come è previsto dal
regolamento.
Comunque, quand'anche tutte le domande potessero essere evase
quest'anno, le strutture dell'Amministrazione regionale e della
Finaosta sarebbero in grado di erogare al massimo 50 miliardi.
Voglio precisare che noi avevamo chiesto di rinviare anche
l'esame di questa legge, in quanto volevamo avere maggiori
chiarimenti dalla Finaosta e dall'assessorato ai Lavori Pubblici,
perché le cifre che ci venivano presentate dai due istituti non
erano corrispondenti, al punto che per alcuni giorni i funzionari
degli assessorati alle Finanze ed ai Lavori Pubblici, insieme ai
responsabili della Finaosta, hanno dovuto ricontrollare nominativo
per nominativo e semestre per semestre le domande giacenti presso
la Finaosta o presso l'Assessorato ai Lavori Pubblici, per evitare
che alcuni nominativi potessero essere presenti due volte.
Voglio ancora precisare che, stando a quanto dichiarato dalla
Finaosta, la spesa massima erogabile mensilmente da parte della
finanziaria regionale, considerata la struttura messa a
disposizione per seguire queste pratiche e tenuto conto del
difficile reperimento di notai per la stipula degli atti, ammonta a
circa 6 miliardi al mese, mentre noi avevamo potuto accertare che
la cifra massima che la Finaosta riusciva ad erogare ammontava a
circa 4,5 miliardi. Questo è dimostrabile anche nel primo semestre
del 1990 e non vorrei che qualcuno dicesse che certi mutui non sono
stati erogati prima per mancanza di finanziamenti, perché questo
fondo di rotazione è uno dei pochi che ha avuto sempre una
copertura finanziaria sufficiente
Bene, se noi esaminiamo quanto è stato erogato dalla Finaosta in
questi primi sei mesi, scopriamo che essa ha erogato 3 miliardi di
residuo del 1988, 5,5 miliardi corrispondenti alle entrate del
primo semestre del 1990 e 16 miliardi di quel finanziamento di 30
miliardi che era stato previsto nel novembre dello scorso anno. Si
tratta quindi di 24,5 miliardi in sei mesi. Sei mesi per 4 miliardi
circa ci danno 24,5 miliardi, così possiamo vedere subito qual è la
capacità di spesa mensile della Finaosta.
Certamente non saremo noi a dire che non ci devono essere
finanziamenti per questo settore, anzi noi vogliamo i
finanziamenti. Però, ricordandoci delle lezioni che giustamente ci
erano state date dai banchi dell'opposizione: anche noi avevamo
fatto quattro calcoli ed avevamo detto che se c'erano ancora i 18
miliardi di residuo di quel finanziamento di 30 miliardi accordato
nello scorso anno, se c'erano ancora i rientri del 1990 per un
totale di 11 miliardi, se c'erano alcuni miliardi per le
commissioni erogate tutti gli anni, avevamo previsto un
finanziamento dai 5 ai 10 miliardi, salvo poi accordare a settembre
od ottobre, al momento della variazione di bilancio, un eventuale
ulteriore finanziamento. A quel momento, infatti, avremmo
effettivamente potuto verificare se i finanziamenti accordati in
precedenza erano giusti o meno.
Fatte queste considerazioni, noi oggi diciamo che, quand'anche
tutte le domande fossero presenti presso la Finaosta, cosa cui non
crediamo, perché conosciamo benissimo quanto tempo portano via i
vari sopralluoghi, essa non riuscirebbe a spendere più di 35
miliardi, mentre noi abbiamo o, dopo l'approvazione di questa
legge, avremo un deposito di 68,3 miliardi.
A questo punto io chiedo alla Giunta se non ritenga di
modificare l'emendamento, riducendolo di 20 miliardi, in modo che
tali somme possano essere disponibili per altre iniziative, salvo
poi provvedere ad un conguaglio a fine anno o all'inizio dell'anno
prossimo, piuttosto che correre il rischio di arrivare al mese di
dicembre con una somma di oltre 20 miliardi depositata in questi
fondi presso la Finaosta.
Tutto ciò, ovviamente, in conseguenza ed in coerenza con quanto
ci veniva così bene spiegato allora dai banchi
dell'opposizione.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Per quale ragione le pratiche per le case
sono rimaste ferme in tutti questi mesi? All'inizio ci era stato
detto che mancavano i finanziamenti. Poi è stata modificata la
legge n. 76 perché si doveva finanziare solo sulla base di quanto
era inserito nella corrispondente voce di bilancio.
Io mi compiaccio con l'Assessore Lavoyer per il suo emendamento,
con il quale, a tutti coloro che hanno presentato la domanda e che
aspettano da mesi, dà la garanzia di poter ricevere quella lettera
che consente loro di andare alla ricerca dell'alloggio tanto
atteso.
Come ho sentito dire dal Consigliere Voyat, le domande giacenti
sono: 155 del 1988, per un importo di 12.350.000.000 di lire; 323
quelle presentate nel primo semestre del 1989, per un importo di 24
miliardi; 392 quelle presentate nel secondo semestre del 1989, con
una copertura totale di 49.280.000.000.
Non voglio dilungarmi oltre, ma credo di dover rispondere ad un
giornalista che mi ha detto: "Adesso non presenterai più
interpellanze o interrogazioni sul problema della casa". Io non ho
presentato alcuna interpellanza o interrogazione, proprio perché
speravo che questa maggioranza tenesse in particolare
considerazione, come appunto è successo, questo problema.
E' logico che non è sufficiente stanziare del denaro o mandare
delle lettere, perché bisogna anche cercare di smaltire le
pratiche. Io sono dell'avviso che bisogna anche modificare certe
strutture nei vari uffici. Dobbiamo in ogni caso sollecitare i vari
organi preposti, in modo che entro la fine dell'anno si riescano a
smaltire tutte le pratiche che sono tuttora giacenti. Bisognerà
studiare per trovare il sistema più adatto a farci dare una
risposta alla gente che da anni aspetta questo contributo.
Ringrazio ancora l'Assessore Lavoyer, anche se ha quella
cravatta così vistosa, ma così si è almeno cominciato a fare un
primo passo nella giusta direzione.
Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Vorrei solo ricordare al Consigliere Voyat
che, purtroppo, per questa tornata non sono ancora Assessore alle
finanze, per cui deve rivolgere le sue domande all'Assessore
titolare Lavoyer.
In merito alla volontà politica ed alla capacità di utilizzare i
fondi, io mi auguro che si assumano tutte le opportune iniziative
che evitino gli inutili accumuli di denaro presso la Finaosta e
consentano agli uffici dell'assessorato ai Lavori Pubblici di
effettuare le perizie nei tempi più rapidi ed agli uffici della
Finaosta di sveltire, d'accordo magari anche con i notai, le varie
pratiche, perché non è assolutamente accettabile che nel mese di
luglio del 1990 ci sia della gente che, pur avendo presentato
domanda nel 1988, attende ancora notizie o risposte adeguate.
Noi pensiamo che le cose possano essere migliorate e quindi
vogliamo dare credito alla possibilità che questi finanziamenti,
oggi portati al livello necessario, vengano utilizzati nel più
breve tempo possibile.
PRESIDENTE:
Ha chiesto la parola il Consigliere Voyat; ne
ha facoltà.
VOYAT (UV):
Vorrei solo precisare al Consigliere Bajocco
che non è assolutamente vero che delle domande sono rimaste ferme
per mancanza di fondi. Oggi, infatti, devono ancora essere erogati
14,8 miliardi dei 30 che avevamo finanziato nel novembre del 1989,
ai quali, in attesa dell'entrata in vigore di quella legge, si
dovevano aggiungere ai primi di gennaio i 5,5 miliardi di rientri.
C'erano quindi 35,5 miliardi, ai quali sono ora da aggiungere altri
5,5 miliardi, per cui si raggiunge un totale di 41 miliardi, ai
quali fa fronte una capacità di spesa che, a detta della stessa
Finaosta, può raggiungere al massimo i 6 miliardi al mese.
Io ho contestato questa cifra, perché, dopo aver fatto un po' di
conti, ho detto alla Finaosta: "Voi dite di essere in grado di
finanziare fino a 6 miliardi al mese, però finora avete speso al
massimo 4,5 miliardi".
Questo però non è imputabile a nessuno. Certamente bisognerà
migliorare l'efficienza degli uffici dell'assessorato ai Lavori
Pubblici e della Finaosta che si occupano di queste pratiche, ma
bisogna ricordare che si deve comunque superare un ostacolo che
nessuno di noi è in grado di rimuovere: la Finaosta conferma di non
riuscire a reperire notai per la redazione degli atti e né la
Regione, purtroppo, né la Finaosta possono trovare un'altra
soluzione.
Sia ben chiaro, quindi, che io non intendevo esprimermi contro
il finanziamento di questo fondo di rotazione, ma volevo solo
ricordare che sarebbe opportuno finanziare questi fondi tenendo
però conto delle effettive capacità di spesa della Finaosta in
relazione alle pratiche inviate dall'assessorato ai Lavori
Pubblici. Tenendo conto dell'attuale capacità di spesa della
Finaosta e dell'attuale situazione di fatto, senza ovviamente tener
conto degli eventuali ritocchi che un domani potrebbero essere
apportati al regolamento, noi diciamo che alla fine dell'anno su
questo fondo di rotazione rimarrà una giacenza di circa 20
miliardi..
(...Interruzione...)
... Prendi nota e poi vedremo a fine anno.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Non è che io voglia fare un battibecco con
il Consigliere Voyat, ma il problema è che io ho ricordato quella
cifra proprio perché faccio parte della commissione per la
casa.
Per quale ragione le pratiche non sono andate avanti? I
funzionari e noi stessi dicevamo: "E' inutile che stiamo qui ad
esaminare le varie pratiche, quando i soldi non ci sono". Anche
l’Assessore ha questo fascicolo, in cui i funzionari
scrivono che per poter mandare avanti tutte le pratiche relative al
secondo semestre del 1989 occorrono circa 50 miliardi. Punto e
basta.
PRESIDENTE:
Colleghi Consiglieri, vi pregherei di non
continuare questa polemica.
Se nessuno chiede la parola, dichiaro chiusa la discussione
generale.
Ha chiesto la parola l'Assessore alle Finanze, Lavoyer; ne ha
facoltà.
LAVOYER (ADP):
I problemi sollevati dal Consigliere Voyat
concernono sia la capacità di spesa, dovuta a carenze strutturali
ed organizzative, sia l'importo dei finanziamenti.
Lascerò all'Assessore ai Lavori Pubblici il compito di
illustrare la questione della capacità di spesa, perché in questi
giorni egli si è occupato in modo specifico del problema nel corso
di una serie di incontri con i responsabili della Finaosta e con
alcuni funzionari dell'Assessorato alle Finanze.
Per quanto mi concerne, devo precisare che non è vero che non ho
fornito delle cifre per mancanza di dati. L'importo dello
stanziamento, infatti, è il risultato di alcuni dati che mi sono
stati forniti dai funzionari dell'Assessorato ai Lavori Pubblici
sullo stato della situazione esistente e con esso riusciremo appena
a soddisfare le domande del secondo semestre 1989 giacenti presso
l'assessorato ai Lavori Pubblici.
La situazione generale delle domande è la seguente:
- quelle relative al periodo antecedente il 31 dicembre 1988
sono pari a lire 10 miliardi;
- quelle relative al primo semestre 1989 sono pari a lire 25
miliardi;
- quelle relative al secondo semestre 1989 sono pari a lire 24
miliardi;
- quelle relative al primo semestre 1990 sono stimate pari a
lire 24 miliardi.
Poiché il tutto assomma a 83 miliardi di lire, mi è parso
doveroso proporre al Consiglio questo intervento finanziario.
Per quanto concerne la capacità di spesa, ci stiamo attivando
per eliminare quelle storture che finora hanno condizionato il
corretto funzionamento della macchina burocratica.
PRESIDENTE:
Ha chiesto la parola
l’Assessore ai Lavori Pubblici, Martin; ne ha
facoltà.
MARTIN (ADP):
Vorrei solo integrare brevemente la
discussione sull'argomento.
Io penso che due siano le condizioni che consentono a questa
legge di offrire ai cittadini valdostani la possibilità di avere
una casa: la prima è la disponibilità finanziaria, la seconda è
costituita dalle strutture che devono essere capaci di istruire le
pratiche con celerità.
Per quanto concerne la prima condizione, è evidente che se non
c'è una adeguata disponibilità finanziaria per far fronte alle
domande presentate, non è neanche pensabile approvare delle
graduatorie e soprattutto inviare la cosiddetta lettera ai
beneficiari dei finanziamenti per la prosecuzione della pratica.
Negli ultimi tempi, infatti, non essendoci dei finanziamenti
adeguati, le lettere non potevano partire e tutta la procedura
subiva un ritardo.
L'aver inserito quindi 40 miliardi in questa legge rende
possibile l'approvazione in via definitiva delle varie graduatorie,
specie di quelle relative al secondo semestre del 1989, la partenza
delle lettere e quindi la prosecuzione dei vari iter
burocratici.
Con ciò questa maggioranza intende offrire a tutti coloro che
presentano una domanda di mutuo la certezza di ottenere il
finanziamento. Trovandoci ormai al mese di luglio e considerato che
questo finanziamento potrà essere disponibile verso settembre, è
evidente che alla fine dell'anno ci troveremo con un avanzo di
gestione, ma ciò ci darà comunque la possibilità di comunicare a
tutti i beneficiari il loro effettivo diritto al finanziamento,
così che potranno essere attivate tutte le pratiche successive.
Nel contempo è però necessario che tutte le strutture
dell'assessorato regionale ai Lavori Pubblici e della Finaosta,
nonché i notai, che materialmente devono porre l'ipoteca, siano
collegati tra di loro per smaltire quanto più lavoro possibile.
Io penso che le difficoltà burocrati che dell'assessorato ai
Lavori Pubblici e della Finaosta potranno essere superate con un
aumento adeguato degli organici, in modo da poter smaltire i1
maggior numero di pratiche ogni mese.
Il vero problema, che è già stato ricordato anche dal
Consigliere Voyat, è costituito dai notai, che sono pochi, proprio
perché non tutti sono attrezzati per fare queste pratiche. Abbiamo
allora indetto una riunione congiunta tra l'assessorato alle
Finanze, l'assessorato ai Lavori Pubblici e la Finaosta, cui hanno
partecipato anche alcuni notai, per esaminare il da farsi. In
quella sede i notai si sono impegnati ad aumentare il loro lavoro
sino a riuscire ad evadere tra le 80 e le 100 pratiche al mese.
Se riusciremo a centrare questo obiettivo, io penso che un po'
alla volta potremo smaltire tutto l'arretrato, in modo che nel giro
di un anno e mezzo o due anni potremo rimetterci in linea con le
richieste che pervengono periodicamente all'assessorato e che già
ora cominciano ad essere in leggera diminuzione, perché la "fame di
case" sta decrescendo.
Per quanto concerne gli aspetti di carattere finanziario, posso
dire che le cifre che ho citato sono giuste, perché sono sotto gli
occhi di tutti. Ribadisco tuttavia che questo intervento era
necessario per approvare la graduatoria del secondo semestre del
1989 e consentire la prosecuzione dell'iter burocratico, dando la
certezza, a chi aveva fatto la domanda, di avere un mutuo.
Questo intervento serviva soprattutto per superare le varie
difficoltà che nel frattempo erano insorte, perché molta gente si
era impegnata finanziariamente con gli impresari, e, per l'acquisto
dell'alloggio, si era trovata costretta a ricorrere a prestiti
bancari a tasso molto elevato, correndo il rischio di compromettere
tutta l'operazione. Questa legge darà loro la certezza di avere il
mutuo nei tempi più brevi, come noi speriamo e come ci impegneremo
a fare, e andrà incontro ad un giusto diritto della popolazione
valdostana.
PRESIDENTE:
Se nessuno chiede la parola, passiamo
all'esame dell'articolato.
Do lettura dell’articolo 1
Art. 1
(Rifinanziamento fondo di rotazione)
1. La legge regionale 28 dicembre 1984, n. 76 e successive
modificazioni ed integrazioni, concernente la costituzione di fondi
di rotazione per la ripresa dell'industria edilizia, è
rifinanziata, per l'anno 1990, con lo stanziamento di Lire 20
miliardi.
PRESIDENTE:
Do lettura di un emendamento sostitutivo
dell’articolo 1, presentato dall'Assessore alle
Finanze, Lavoyer.
EMENDAMENTO
Art. 1
L'art. 1 è modificato nel seguente testo:
1. La legge regionale 28 dicembre 1984, n. 76 e successive
modificazioni ed integrazioni, concernente la costituzione di fondi
di rotazione per la ripresa dell'industria edilizia, è
rifinanziata, per gli anni 1990 e 1991 con lo stanziamento
complessivo di Lire 67 miliardi da ripartire nel seguente modo:
per l'anno 1990 Lire 40 miliardi
per l'anno 1991 Lire 27 miliardi
PRESIDENTE:
Se nessuno chiede la parola, pongo in
votazione l'emendamento sostitutivo testé letto.
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
PRESIDENTE:
Do lettura dell'articolo 2.
Art. 2
(Norma finanziaria)
1. L'onere di Lire 20 miliardi derivante dall'applicazione della
presente legge graverà sul capitolo 25355 della parte Spesa del
bilancio preventivo della Regione per l'esercizio finanziario
1990.
2. Alla copertura dell'onere di cui al comma precedente si
provvederà mediante riduzione di pari importo del capitolo 50150
"Fondo globale per il finanziamento di spese per ulteriori
programmi di sviluppo (spese di investimento)" del bilancio
preventivo della Regione per l'esercizio finanziario 1990 a valere
sull'apposito accantonamento previsto all'allegato n. 8 al bilancio
stesso.
PRESIDENTE:
Do lettura di un emendamento sostitutivo
dell’articolo 2, presentato dall'Assessore alle
Finanze, Lavoyer.
EMENDAMENTO
Art. 2
L'art. 2 è modificato nel seguente testo:
1. L'onere derivante dall'applicazione della presente legge
previsto in Lire 40 miliardi per il 1990 e in Lire 27 miliardi per
il 1991 graverà sul capitolo 25355 della Parte Spesa del bilancio
preventivo della Regione per l'esercizio finanziario 1990 e sul
corrispondente capitolo del bilancio preventivo del 1991.
2. Alla copertura dell'onere di cui al comma 1 si
provvederà:
per il 1990
a) quanto a Lire 20 miliardi mediante riduzione del cap. 50150
"Fondo globale per il finanziamento di spese per ulteriori
programmi di sviluppo (Spese di investimento)" del bilancio di
previsione per il corrente esercizio a valere sull'apposito
accantonamento previsto all'allegato n. 8 al bilancio stesso;
b) quanto a Lire 20 miliardi mediante l'iscrizione di maggiori
entrate accertate sul cap. 1200 del bi lancio di previsione per il
corrente esercizio derivanti dalle quote fisse di ripartizione sul
gettito dell'I.R.P.E.F. di cui all'art. 2 - lett. A della Legge 26
novembre 1981, n. 690;
per il 1991
mediante utilizzo di Lire 27 miliardi delle risorse disponibili
già iscritte al programma 3.2. (altri oneri non ripartibili) del
bilancio pluriennale della Regione 1990-1992.
PRESIDENTE:
Se nessuno chiede la parola, pongo in
votazione l'emendamento sostitutivo testé letto.
ESITO DELLA VOTAZIONE
Presenti, votanti e favorevoli: 32
Il Consiglio approva all’unanimità
PRESIDENTE:
Do lettura dell'articolo 3.
Art. 3
(Variazioni di bilancio)
1. Al bilancio di previsione della Regione per l'anno
finanziario 1990 sono apportate le seguenti variazioni nella parte
Spesa:
Variazione in diminuzione
Cap. 50150 Fondo globale per il finanziamento di spese per
ulteriori programmi di sviluppo (spese di investimento)
£. 20.000.000.000
Variazione in aumento
Cap. 25355 Spese per la costituzione di fondi regionali di
rotazione per le riprese dell'industria edilizia
- L.R. 28.12.1984, n. 76 e successive modificazioni ed
integrazioni
£. 20.000.000.000
PRESIDENTE:
Do lettura di un emendamento sostitutivo
dell'articolo 3, presentato dall'Assessore alle Finanze,
Lavoyer.
EMENDAMENTO
Art. 3
L'art. 3 è modificato nel seguente testo:
1. Al bilancio di previsione della Regione per l'esercizio
finanziario 1990 sono apportate le seguenti variazioni:
Parte entrata
in aumento
cap. 1200 "Quote fisse di ripartizione sul gettito
dell'I.R.P.E.F. di cui all'art. 2 lett. A della legge 26 novembre
1981, n. 690"
Lire 20.000.000.000
Parte spesa
in diminuzione
cap. 50150 "Fondo globale per il finanziamento di spese per
ulteriori programmi di sviluppo" (Spese di investimento)
Lire 20.000.000.000
in aumento
cap. 25355 "Spese per la costituzione di fondi regionali di
rotazione per la ripresa dell'industria edilizia" L.R. 28.12.1984,
n. 76 e successive modificazioni ed integrazioni
Lire 40.000.000.000
PRESIDENTE:
Se nessuno chiede la parola, pongo in
votazione l'emendamento sostitutivo testé letto.
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
PRESIDENTE:
Do lettura dell'articolo 4.
Art. 4
(Dichiarazione di urgenza)
1. La presente legge è dichiarata urgente ai sensi dell'articolo
31, terzo comma, dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
PRESIDENTE:
Se nessuno chiede la parola, pongo in
votazione l'articolo 4 testé letto.
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
PRESIDENTE:
Il Consiglio è chiamato ora a pronunciarsi sul
complesso della legge.
ESITO DELLA VOTAZIONE
Presenti, votanti e favorevoli: 33
Il Consiglio, approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK