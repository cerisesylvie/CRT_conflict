Consiglio Regionale della Valle d'Aosta - Oggetto del Consiglio n. 639 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Asili nido
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 639 del 27 maggio 2021 - Resoconto
OGGETTO N. 639/XVI - Interpellanza: "Proroga del voucher a
favore delle famiglie con bambini frequentanti gli asili nido
pubblici e privati".
Bertin (Presidente)
- Punto n. 49. Consigliere
Sammaritani per l'illustrazione.
Sammaritani (LEGA VDA) -
Nell'illustrazione di questa
iniziativa occorre fare una doverosa premessa perché si tratta di
un'iniziativa ormai in parte superata anche perché risale agli
inizi del mese di aprile, doveva essere trattata nella seduta del
21-22 aprile, poi è stata rimandata al 12 e 13 maggio e finalmente
solo oggi se ne discute e se ne discute in un momento in cui in
buona parte alcune delle tematiche dell'oggetto dell'interpellanza
sono superate. Ma è un tema così importante dal punto di vista
sociale che era giusto trattarlo e non era, a mio avviso, opportuno
ritirare l'iniziativa, malgrado già lo stesso 21 aprile, quindi
data dell'adunanza regionale in cui si sarebbe dovuto discutere per
la prima volta, l'assessore Barmasse aveva fatto già un comunicato
in cui aveva spiegato cos'era successo, quali erano state le
comunicazioni del Governo e cosa sarebbe poi successo dopo.
In ogni caso stiamo parlando del voucher per le famiglie, prima
infanzia, si trattava di un progetto FSE, quindi fondi strutturali
europei, che andavano a esaurimento, che erano partiti appunto con
delibere ancora del 2017 e poi prorogate e ad aprile era uscita la
notizia che poi a fine maggio questa misura sarebbe finita e la
Giunta lo aveva comunicato.
Quindi non sto a leggere tutto il contenuto dell'interpellanza,
sarebbe ultroneo per certi versi, all'epoca si diceva del fatto che
avevamo appreso che il Governo regionale non avrebbe rinnovato
queste misure di aiuto, ricordavamo evidentemente, come ricordiamo
ancora oggi, che gli oneri economici per usufruire dei servizi in
questione spesso costituiscono per i bilanci familiari una voce
molto significativa e sicuramente una fra le tante remore per le
giovani famiglie a scegliere di avere altri figli; ritenuto che la
prosecuzione dell'erogazione di un voucher a favore delle famiglie
con bambini iscritti e frequentanti gli asili nido pubblici e
privati, nidi aziendali e tate familiari sia nelle condizioni
economico-sociali attuali ancora più necessaria, in previsione
dell'auspicata piena ripresa dell'attività lavorativa dei genitori,
allora interpelliamo l'Assessore per sapere in parte cose che già
appunto, come dicevo, sappiamo già se erano fondate: la notizia che
al 31 maggio sarebbe cessata questa misura, ma soprattutto, invece
ancora molto attuale, se vi sia intenzione del Governo regionale -
anche nell'eventualità che i fondi stanziati siano esauriti, come
in effetti è - di reperire altre risorse finanziarie per dare
ugualmente prosecuzione al beneficio in questione a favore delle
famiglie valdostane.
Presidente -
Per la risposta, l'assessore Barmasse.
Barmasse (UV) -
Confermo quello che ha detto il
consigliere Samaritani, purtroppo è passato un po' di tempo e
quindi anche noi abbiamo aggiornato la risposta, per quanto
possibile.
Come indicato nelle premesse all'interpellanza, il voucher a
favore delle famiglie con bambini iscritti e frequentanti gli asili
nido pubblici e privati rientrano all'interno dei progetti
finanziati con fondi provenienti dall'Unione Europea, in
particolare dal programma operativo Fondo Sociale Europeo 2014-2020
della Valle d'Aosta, programma i cui interventi erano stati a suo
tempo concordati con i servizi competenti della Commissione europea
e approvati con decisione della Commissione europea n. 9921 in data
12 dicembre 2014, "Investimenti a favore della crescita e
dell'occupazione 2014-2020 - FSE per la Valle d'Aosta", poi
modificata con decisione n. 5827 del 30 luglio 2019 e con
deliberazione del Consiglio regionale n. 1023 dell'11 febbraio
2015.
La deliberazione di Giunta n. 322/2016 che approvava nello
specifico i singoli interventi della programmazione 2014-2020 nella
scheda "Intervento dedicato al progetto voucher prima infanzia FSE"
metteva in evidenza il carattere sperimentale e aggiuntivo
dell'intervento in questione il cui scopo - oltre a quello di
supportare il ruolo delle madri lavoratrici e dei padri lavoratori
con figli in età inferiore ai 3 anni nell'accudimento della prole,
facilitando l'accesso ai servizi di nidi e tate presenti sul
territorio regionale - era di testare la praticabilità di un
sistema di voucherizzazione dei servizi per la prima infanzia in
alternativa ai trasferimenti agli enti locali, in vista di
un'eventuale trasformazione delle sovvenzioni da trasferimento agli
enti titolari dei servizi in agevolazioni economiche dirette alle
famiglie.
La misura ha avuto un successo anche superiore alle aspettative,
tanto da portare a un incremento del suo finanziamento da euro
1.730.000 a euro 1.976.500 e al suo raddoppio in termini
d'intervento sul singolo utente, da un massimo di 100 euro a un
massimo di 200 euro per bambino al mese.
Come da programmazione, il progetto avrebbe dovuto avere termine
già il 31 dicembre 2020 e la decisione di prorogare la misura
derogatoria rispetto all'ordinaria gestione delle misure europee,
presa per venire incontro alle famiglie già provate dalla crisi
economica che ha accompagnato l'attuale pandemia, è stata possibile
grazie alle risorse economizzate con la sospensione totale dei
servizi per la prima infanzia, intervenuta nel periodo di lockdown
della primavera del 2020.
La programmazione FSE 2014-2020 sta giungendo al termine e con
essa anche questa iniziativa per la quale non è prevedibile una
proroga ulteriore in quanto i servizi non sono più stati sospesi
anche nei periodi di massima criticità sanitaria.
Gli uffici del Dipartimento politiche sociali stanno operando al
fine d'individuare, a valere sulla nuova programmazione 2021-2027,
iniziative innovative e più rispondenti alle differenti situazioni
anche createsi a seguito del periodo pandemico.
A titolo di esempio, possiamo citare il sostegno anche formativo
di sperimentazione di "Agrinido".
"In merito a eventuali risorse finanziarie reperibili da altre
fonti" - questa è la domanda - "se c'è l'intenzione a livello
regionale, anche nell'eventualità che i fondi stanziati con il
progetto FSE 2014-2020 siano esauriti, di reperire altre risorse
finanziarie per dare ugualmente prosecuzione al beneficio in
questione a favore delle famiglie valdostane": in merito a
eventuali risorse finanziarie reperibili da altre fonti, giova
forse ricordare che la Regione, nell'ambito dei servizi alla prima
infanzia gestiti dagli enti locali, provvede a erogare
finanziamenti a tali enti per il funzionamento dei servizi,
finanziamenti che contribuiscono all'abbattimento delle rette di
frequenza a carico delle famiglie, calcolate sulla base dell'Isee;
la differenza tra quota dovuta dalla famiglia e la quota mensile di
frequenza, stabilita con deliberazione della Giunta regionale
sottoposta al parere della V Commissione consiliare, è pari per
l'anno 2021 a 900 euro mensili per bambino ed è versata dalla
Regione direttamente agli enti titolari pubblici.
Nell'anno 2019, ad esempio, il costo dei servizi pubblici
all'infanzia è stato pari a 6.869.665 euro e la Regione ha
contribuito nei confronti degli enti locali per un importo di euro
4.289.227.
La parte residua pari a 1.980.447 euro rappresenta la
compartecipazione alla spesa da parte delle famiglie ed equivale a
circa il 28%.
Sulla quota residua a carico della famiglia, che include anche
il costo dei pannolini e dei pasti, a differenza di quanto previsto
dalle scuole dell'infanzia primarie e secondarie, la famiglia ha
attualmente la possibilità di richiedere all'INPS il bonus asilo
nido, determinato sulla base dell'Isee che si attesta da un minimo
di euro 1.500 a un massimo di euro 3.000 annui e che per le
famiglie meno abbienti arriva quasi a coprire l'intera quota
residua in carico alla famiglia.
Resta anche confermato il voucher regionale per le tate
familiari per il quale è previsto nell'anno 2021 un finanziamento
pari a 500 mila euro che si trasforma in un'agevolazione per le
famiglie calcolata sulla base dell'Isee da un minimo del 10% a un
massimo del 95% del valore della fattura.
Infine, il Parlamento recentemente ha approvato la legge 01
aprile 2021 n. 46 contenente la delega al Governo per riordinare e
semplificare e potenziare le misure a sostegno dei figli a carico
attraverso l'assegno unico e universale.
Stando a quanto dichiarato dal Presidente del Consiglio dei
Ministri in occasione degli Stati Generali della natalità lo scorso
14 maggio, questa misura, inizialmente prevista a partire dal primo
luglio 2021, è stata posticipata al primo gennaio 2022, in
considerazione del fatto che mancano i tempi tecnici per adottare i
decreti attuativi della legge 46/2021.
Fino al 31 dicembre 2021 restano comunque confermati gli assegni
familiari. L'assegno unico e universale mantiene invece la partenza
al primo luglio 2021 per le categorie per le quali non è prevista
l'erogazione degli assegni familiari, ovvero lavoratori autonomi e
disoccupati.
È quindi necessario attendere l'emanazione dei decreti attuativi
della legge al fine di verificare le modalità, i beneficiari e la
consistenza economica delle erogazioni che saranno previste a
livello statale per ridisegnare il sistema di sostegno della
Regione individuando eventualmente soggetti esclusi o penalizzati
dalla misura nazionale che potranno essere beneficiari di
interventi integrativi regionali.
Nelle more dell'attuazione dell'assegno unico e universale, la
Giunta regionale ha in ogni caso deciso di proporre, in
sostituzione del voucher FSE, un intervento regionale di sostegno
straordinario a integrazione del bonus asili nido erogato
dall'INPS, al fine di sostenere le famiglie nel pagamento delle
rette di frequenza dell'asilo nido sino alla fine dell'anno
socio-educativo prevista il 31 agosto 2021.
Tale proposta inserita nel Disegno di legge regionale di
assestamento al bilancio di previsione della Regione è in corso di
definizione e si sostanzia in particolare nel riconoscimento alle
famiglie di una riduzione della retta pari al 40% dell'importo, nel
limite di 200 euro a bambino, riduzione calcolata sulla differenza
tra l'importo totale della retta e l'importo del bonus INPS per
asili nido, tenuto conto che tale bonus è riconosciuto dall'INPS a
richiesta delle famiglie interessate, secondo importi variabili, in
relazione all'Isee.
In considerazione del posticipo dell'avvio della misura
dell'assegno unico universale, si sta valutando se estendere il
sostegno alle famiglie sino alla fine dell'anno.
Infine credo che una riflessione politica vada fatta in
relazione all'attuazione anche in Valle d'Aosta del decreto
legislativo 65/2017, concernente il sistema integrato di educazione
e istruzione nella fascia 0-6 anni, sulla scorta della
considerazione che i servizi alla prima infanzia sono connotati da
una forte valenza educativa e non più esclusivamente
socio-educativa.
Ciò costituisce un nuovo e moderno approccio all'educazione
delle giovani generazioni che potrebbe anche sfociare, come
recentemente legiferato dalla Regione Lazio, nella gratuità dei
servizi offerti ai bambini da 0 a 3 anni, come avviene per il
sistema della scuola dell'infanzia da 3 a 6 anni.
Presidente -
Per la replica, il consigliere
Sammaritani.
Sammaritani (LEGA VDA) -
Sono soddisfatto di questa
risposta, perché mi pare di avere sicuramente apprezzato e visto in
questa risposta un'attenzione particolare a questa tematica, lei
bene ha fatto a rammentare l'intervento del presidente Draghi alla
giornata della natalità, dove appunto ha spiegato che per motivi
tecnici l'assegno unico universale entrerà probabilmente, speriamo,
in vigore dal gennaio dell'anno prossimo, ma che già qualche primo
sostegno ci sarà ad alcuni autonomi e disoccupati già dal mese di
luglio.
È evidente che si tratta di misure sociali molto importanti e
fondamentali proprio nel momento in cui, come spesso ricordiamo
anche in questa Aula, c'è una denatalità molto forte. Sempre il
presidente Draghi in occasione del suo intervento di metà di questo
mese ha segnalato, ha dato dei numeri importanti, nel senso che ha
spiegato come le coppie italiane vorrebbero in media avere almeno
due figli, in realtà la media nazionale è circa 1,5. Quindi questo
è importante; ha detto anche come nel 2020 siano nati 404.000
bambini, che è il numero più basso dall'Unità d'Italia in poi, il
30% in meno rispetto a dieci anni fa.
Quindi capite come sia fondamentale questo trend, come sia
significativo e indicatore di una società che sta cambiando e lo
abbiamo già affrontato con un riferimento ad altre tematiche, per
esempio la scuola, l'edilizia scolastica e tante altre situazioni,
si debba tenere conto, in grande conto di questo trend di
decrescita.
Aiutare queste giovani famiglie ad avere dei figli o a cercare
di avere dei figli è molto importante, questi sostegni sono
fondamentali proprio per il tessuto sociale della nostra nazione e
della nostra regione in particolare, questa sensibilità che la
Giunta ha espresso a mezzo dell'Assessore alla sanità e alle
politiche sociali credo che sia appunto un buon segnale.
Noi naturalmente resteremo a monitorare e cercheremo di
stimolarvi in questo senso e speriamo che queste misure appunto
prendano attuazione e siano sempre più indirizzate alla creazione
di uno Stato e di una Regione attenti al sociale e alle tematiche
di questa natura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK