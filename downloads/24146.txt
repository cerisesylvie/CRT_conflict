Consiglio Regionale della Valle d'Aosta - Oggetto del Consiglio n. 3129 del 3 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3129 del 3 dicembre 2007 - Resoconto
OBJET N° 3129/XII - Illustration des lois de finance et de
budget pour l'année 2008.
Président
- Comme nous avions convenu et que j'avais
annoncé, nous pouvons passer maintenant aux objets n° 28 et n°
29.
La parole au rapporteur, le Conseiller Praduroux.
Praduroux (UV)
- L'attività svolta nelle scorse
settimane, con il lavoro di audizione in II Commissione consiliare
e con quello che si svolgerà durante questa seduta di Consiglio
regionale, è dedicata alla legge finanziaria e al bilancio per
l'anno 2008 e per il triennio 2008-2010. Questi strumenti di
politica economica sono contenuti nei 2 disegni di legge: il n.
188, contenente disposizioni per la formazione del bilancio annuale
e pluriennale della Regione autonoma Valle d'Aosta, che è appunto
la legge finanziaria per gli anni 2008-2010, e il n. 189 relativo
al bilancio di previsione della Regione autonoma Valle d'Aosta per
l'anno finanziario 2008 e per il triennio 2008-2010.
Il primo disegno di legge contiene la legge finanziaria e detta
le disposizioni per la formazione del bilancio di previsione 2008 e
del triennio 2008-2010. Questo disegno di legge presenta un
contenuto che è definito necessario e costituisce una sorta di
ponte per il raccordo tra l'ordinamento legislativo attuale e
quello a supporto del nuovo bilancio. In base a tale meccanismo è
possibile intervenire per l'iscrizione di nuove spese e per la
modifica di leggi in vigore. Nell'ambito del bilancio pluriennale
2008-2010 si delineano le prospettive formulate con le linee di
indirizzo del programma di legislatura che trovano una collocazione
di più largo respiro lungo un percorso che consente di disporre di
risorse certe da impiegare per predisporre valide opportunità per
il futuro del "sistema Valle d'Aosta". Il contenuto è rappresentato
tra l'altro dalla determinazione che la legge finanziaria opera
rispetto alle risorse per il finanziamento degli enti locali,
oppure nel settore delle politiche del lavoro e ancora nella
determinazione delle risorse da destinare in ambito sanitario e
sociale. La legge finanziaria interviene in maniera qualificante
nell'ambito della programmazione finanziaria tra cui, a titolo di
esempio, le misure per il contenimento della spesa.
Passiamo adesso all'analisi del disegno di legge n. 189:
"Bilancio di previsione della Regione autonoma Valle d'Aosta per
l'anno finanziario 2008 e per il triennio 2008-2010". La II
Commissione consiliare, dopo un proficuo e dettagliato esame, che
ha previsto fra l'altro le audizioni con il Presidente della
Regione, con gli Assessori, con le organizzazioni sindacali, con le
delegazioni delle categorie economiche, industriali e sociali, ha
espresso il proprio parere favorevole sul bilancio di previsione
per il 2008 e sulla legge finanziaria per gli anni 2008-2010. In
merito al metodo seguito quest'anno è doveroso sottolineare che la
documentazione contabile è stata prodotta entro la fine del mese di
ottobre, permettendo così un tempestivo esame dei "dossiers" da
parte dei Commissari con largo anticipo rispetto alla discussione
in aula e di conseguenza un più efficace lavoro nella Commissione
consiliare. L'approccio stesso all'esame dei documenti contabili ha
favorito una partecipazione più puntuale sia da parte dei
Commissari, sia da parte delle componenti sociali ed economiche
presenti in audizione. Un metodo che ha consentito
l'approfondimento in Commissione degli aspetti più squisitamente
tecnici, lasciando poi al momento dell'esame in questa adunanza
consiliare un dibattito politico dell'intera manovra economica,
rendendo così possibile ricevere anche una serie di note ed
emendamenti da parte di vari consiglieri.
Il documento finanziario licenziato dalla Giunta presenta un
livello di entrate che si attesta complessivamente a 2 miliardi e
402 milioni di euro a fronte di una disponibilità pari a 1 miliardo
e 625 milioni di euro contro 1 miliardo e 520 milioni di euro dello
scorso anno. Le spese ammontano a 2 miliardi e 402 milioni di euro
complessivamente e 1 miliardo e 625 milioni di euro al netto delle
partite di giro. Va innanzitutto rimarcato l'incremento del 6,9%
rispetto al 2007, si tratta di una crescita importante per le
risorse disponibili, anche in termini reali, con 105 milioni di
euro in più.
Passiamo ora in rassegna le previsioni per i titoli della parte
entrate. Il titolo I, che comprende i tributi propri della Regione
e il gettito di tributi erariali o quote di esso devolute alla
Regione, registra una crescita dell'8%, pari a circa 100 milioni di
euro in più rispetto al 2007. Le entrate del titolo I sono 1
miliardo 355 milioni di euro e sono circa l'83% del totale delle
risorse disponibili. Tra queste entrate i tributi propri della
Regione sono 200 milioni di euro e sono in crescita del 3% con
circa 6 milioni di euro in più rispetto al 2007. La
compartecipazione di tributi erariali è pari a 1 miliardo 155
milioni di euro, in crescita del 9% con 94 milioni circa di euro.
Fanno parte di queste l'IVA, l'imposta di fabbricazione sulla
birra, i proventi del monopolio sui tabacchi, la tassa di
circolazione auto, il gioco del lotto. Le entrate del titolo II
sono contributi e assegnazioni dallo Stato pari a 31 milioni di
euro con un incremento del 38%. Si tratta, ad esempio, dei fondi
statali per investimenti pubblici, edilizia residenziale pubblica,
realizzazione programmi di miglioramento fondiario, fondi per la
valorizzazione delle zone montane, fondi attivazione programmi
comunitari. Le entrate del titolo III sono derivanti da rendite
patrimoniali: 37 milioni di euro e sono in crescita del 29%. Quelle
del titolo IV derivano dall'alienazione di beni patrimoniali e
risultano pari a 2 milioni di euro, mentre le entrate del titolo V,
ossia quelle derivanti da mutui e prestiti sono 199 milioni
di euro, in calo del 5%.
Passando alla parte del bilancio relativa alla spesa, la
previsione per il 2008 è di 2 miliardi e 402 milioni di euro, ma al
netto delle contabilità speciali e delle quote di capitali per
rimborso prestiti, è pari a 1 miliardo 571 milioni di euro. Vediamo
rapidamente i vari titoli di spesa: titolo I, le spese correnti
sono 1 miliardo 85 milioni di euro e rappresentano il 69% delle
spese totali, in miglioramento rispetto all'anno 2007 quando erano
pari al 69,81%; titolo II, le spese di investimento sono 486
milioni di euro e rappresentano il 30,94% delle spese. Vediamo
invece la ripartizione della spesa per settori per il 2008: spese
di funzionamento 356 milioni di euro, pari al 21,90%, in crescita
del 6,52%; spese di intervento a carattere generale 298 milioni di
euro, pari al 18,4%, con un incremento del 15%; spese di intervento
a carattere specifico 747 milioni di euro, pari al 46%, con un
aumento del 3%; oneri non ripartibili 222 milioni di euro, pari al
13,68%, con un incremento del 10,80%. Tra gli interventi a
carattere specifico significative appaiono le risorse destinate al
settore dell'assetto del territorio: 100 milioni di euro, al
settore dello sviluppo economico: 245 milioni di euro, al settore
della sicurezza sociale: 323 milioni di euro e all'istruzione e
cultura per 79 milioni di euro. I 245 milioni di euro destinati
allo sviluppo economico, come noto, sono suddivisi tra gli
interventi per la formazione professionale: 24 milioni di euro, i
trasporti: 42,7 milioni di euro, il turismo: 58 milioni di euro,
l'industria e l'artigianato: 24 milioni di euro, la zootecnia: 15,5
milioni di euro, le infrastrutture in agricoltura: 40,8 milioni di
euro, il commercio: 6 milioni di euro.
Dopo questa serie di dati relativi alle entrate e alle spese
previste per il 2008 veniamo ad alcune considerazioni in merito al
disegno di legge sulla finanziaria. Si tratta dell'ultimo bilancio
di questa legislatura che non cede però alle tentazioni di
caratterizzarsi come un bilancio di stampo elettorale, lo
testimonia il fatto che l'indebitamento previsto è stato
significativamente ridotto di 10 milioni di euro per il 2008
rispetto alle previsioni del 2007. Un bilancio serio che prosegue
il percorso, già tracciato, per dare risposte concrete ai bisogni
della popolazione valdostana. Un bilancio quindi non
propagandistico, ma responsabile, che resta all'ascolto delle
aspettative della gente e realistico perché si trova a far fronte
con le contingenze derivanti da una situazione economica generale
di lieve crescita. Il bilancio di previsione e la legge finanziaria
sono 2 momenti salienti della vita amministrativa ed economica
della Valle d'Aosta, anche per lo spessore delle cifre che
sostanziano il documento contabile. Cifre che in questa edizione si
misurano su un saldo del bilancio che fa registrare un incremento
del 6,9%: un fatto certamente significativo, soprattutto se si
considera che il salto in avanti è costituito quasi interamente
dall'andamento delle entrate correnti.
Per quanto riguarda in sintesi i settori del bilancio di
previsione 2008, va ricordato che si mantiene alto il livello di
attenzione per gli enti locali che rappresentano il nucleo
istituzionale ed amministrativo più vicino al cittadino e ai suoi
problemi. Il sistema degli enti locali può infatti contare in Valle
d'Aosta non solo su un aumento dei fondi stanziati, con un
incremento di 16 milioni di euro, ma anche su investimenti che
guardando al futuro consentono di offrire concrete risposte in
settori quali l'edilizia scolastica e la sicurezza. Da parte dei
rappresentanti degli enti locali è stata quindi espressa
soddisfazione in particolare per l'impostazione del lavoro futuro
attraverso un progetto condiviso di investimenti che risponde ad
un'efficace programmazione con l'obiettivo di mantenere alta la
qualità dei servizi offerti al cittadino. Tra le altre priorità
sostenute in modo sostanziale dalle previsioni di bilancio figura
l'attenzione ai settori produttivi e ai mezzi posti a disposizione
per l'assetto del territorio. Il sistema sanitario è garantito così
come quello sociale, particolarmente orientato all'assistenza alle
persone anziane e inabili, quello delle politiche del lavoro e per
la sicurezza. La scuola e la cultura trovano nel bilancio regionale
adeguate risposte. La previsione di impiego delle risorse in ognuno
di questi ambiti risponde alla precisa volontà politica di
consentire il mantenimento dei servizi erogati ai cittadini con
particolare attenzione agli interventi per migliorare le condizioni
di vita e di lavoro dei Valdostani.
Président
- Pour la présentation de la part du
Gouvernement, la parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV)
- Sono intimorito dal dr. Sandri...
A 6 mois de l'échéance de cette législature, la loi de finances
2008/2010 et la loi de budget 2008 et 2008/2010 dégagent les
ressources nécessaires pour compléter les objectifs du programme de
gouvernement. La vision politique qui sous-tend ces 2 documents
comptables confirme les lignes d'intervention de cette législature
qui mettent au centre la personne, la société, l'environnement et
le territoire. L'essor économique et le retour de la compétitivité
ont été estimés en tenant compte des signes préoccupants d'un
ralentissement de la croissance économique. L'économie valdôtaine,
selon l'élaboration des données ISTAT par l'Institut "SVIMEZ", a
enregistré un rebond de 1,8% en 2006, en ligne avec l'évolution
positive de la reprise en Italie. Les prévisions en Europe pour
2007 ont été revues à la baisse. L'Italie reste ancrée sur ce
scénario, toutefois en 2007 les rentrées fiscales au niveau
national ont nettement progressé, en contretendance par rapport à
l'économie. Une évolution qui pourrait se confirmer en 2008, mais
difficilement au-delà. Le total du budget régional pour l'exercice
2008 se chiffre à 2 milliards 402 millions d'euros. Sans tenir
compte des comptabilités spéciales, qui s'équivalent dans la partie
dépense et la partie recettes, le budget 2008 s'élève à 1 milliard
625 millions d'euros, avec une augmentation de 6,9% par rapport aux
prévisions 2007. Sur les 3 années ce même agrégat atteint 1
milliard 633 millions d'euros pour 2009 et 1 milliard 663 millions
d'euros pour 2010.
Je passe maintenant à considérer la tendance par postes de
dépense et de recettes, pour revenir ensuite à l'analyse des
interventions régionales classées par sections, par secteurs et par
programmes et, enfin, à l'examen de la loi budgétaire.
Le spese. Il totale della spesa corrente del titolo I, sommata
alla spesa di investimento del titolo II, è 1 miliardo 571 milioni,
sul quale, l'incidenza delle spese correnti è pari al 69,06% e
registra un lieve miglioramento, dello 0,75% rispetto alla
previsione 2007, ove il rapporto si attestava al 69,81%. La spesa
corrente dell'anno 2008 aumenta rispetto al 2007 del 6,3%
risultando pari a 1 miliardo e 85 milioni. Su questo aspetto non
cambio quanto da sempre ho sostenuto relativamente al fatto di non
demonizzare la spesa corrente, anche se c'è un miglioramento ed è
giusto sottolinearlo. Se la spesa di investimento, infatti, ha
sicuramente un carattere di discrezionalità, una parte molto
significativa della spesa corrente è riferibile ad impegni
obbligatori assunti in passato. Si può altresì osservare come
dall'analisi prospettica del bilancio nell'anno 2009 l'incidenza
della spesa corrente peggiora. Il miglioramento della spesa è più
facilmente ottenibile negli anni che presentano tassi di crescita
sostenuti.
Le previsioni delle entrate per il 2008, escludendo dal
confronto le contabilità speciali, mostrano un incremento
complessivo del 6,9% rispetto alle previsioni 2007. Si tratta,
pertanto, di una significativa crescita, anche in termini reali,
che riflette l'andamento delle entrate registrato nel conto
consuntivo 2006 e nell'anno in corso, in linea con il resto del
Paese. Mi preme sottolineare che si tratta di una crescita che
deriva interamente dall'andamento delle entrate correnti - ovvero
dai primi 3 titoli del bilancio -, mentre si riduce, rispetto al
2007, la previsione di entrate straordinarie, quali quelle
derivanti da dismissioni di beni e, soprattutto, si riduce la
previsione di ricorso all'indebitamento.
Le entrate derivanti dai tributi propri e dalle
compartecipazioni ai tributi erariali sono previste in aumento
dell'8% rispetto al 2007 per effetto di una crescita di circa 94
milioni del gettito delle compartecipazioni ai tributi erariali.
L'aumento di questa entrata, che costituisce la voce principale del
nostro bilancio, pesando l'83% delle risorse disponibili, deriva da
una crescita del 3% dei tributi propri, per effetto dell'incremento
da 89 a 98 milioni del gettito IRAP, compensato in parte dalla
riduzione, da 65 a 62 milioni, dell'entrata dalla tassa di
concessione sulla Casa da gioco e da una crescita di quasi il 9%
delle compartecipazioni ai tributi erariali. Tra le principali
imposte compartecipate sono previsti incrementi significativi:
dell'IRE da 202 a 220 milioni, pari ad un aumento di 18 milioni;
delle imposte di fabbricazione sulla birra da 105 a 128 milioni,
previsti in seguito dell'incremento del 20% delle accise stabilito
dallo Stato nel 2005 che ha prodotto una crescita di tale entrata
difficilmente stimabile in sede di previsione 2007 e dell'imposta
sull'energia elettrica da 3 a 34 milioni, con un aumento di 31
milioni per effetto del riconoscimento della spettanza alla Regione
anche dell'addizionale provinciale - oltre ai 9/10 dell'imposta
erariale -, che per gli anni passati è stata corrisposta dalla
Ragioneria generale dello Stato, in sede di saldo delle imposte
compartecipate, mentre dal 2007 viene devoluta mensilmente. Qui
bisogna fare un plauso agli uffici e ai responsabili delle entrate
che hanno lavorato molto bene per questo riconoscimento.
Le
uniche riduzioni sono state previste nei proventi del gioco del
lotto per 2 milioni e nel gettito delle imposte sostitutive per
altri 2 milioni.
La previsione delle entrate riferite al titolo II, ossia i fondi
Stato, per il 2008 è caratterizzata dall'iscrizione dei
cofinanziamenti statali dei nuovi programmi comunitari, essendo
stata attivata la programmazione europea 2007-2013. In particolare
si tratta: di contributi provenienti dal Fondo di rotazione statale
per l'attuazione del Programma operativo "Competitività regionale"
per 4,7 milioni e di Fondo di rotazione di interventi di formazione
professionale e di politica del lavoro obiettivo n. 2 Programma
operativo "FSE - Occupazione" per 7,9 milioni.
Le previsioni delle entrate derivanti da rendite patrimoniali
del titolo III sono in crescita del 29%, ovvero di circa 8 milioni,
rispetto alle previsioni per il 2007. L'incremento è attribuibile
alla categoria "recuperi, rimborsi e concorsi" per effetto
dell'attivazione della programmazione dei fondi comunitari per il
periodo 2007-2013, come appena evidenziato. Si tratta
dell'iscrizione della quota a carico dell'Unione europea,
complementare ai fondi statali del titolo II e provenienti dal FESR
per l'attuazione del Programma operativo "Competitività regionale"
per 4,5 milioni e dal FSE per l'attuazione di interventi di
formazione professionale e di politica del lavoro obiettivo n. 2
FSE "Occupazione" per 6,9 milioni. Le altre voci incluse nel titolo
III sono i proventi di servizi pubblici e i proventi di beni,
costituiti principalmente dai canoni di concessione e
subconcessione delle acque pubbliche e dai dividendi.
Tra le entrate straordinarie, relative alle alienazioni di beni
del titolo IV, non sono previste variazioni significative.
La previsione di indebitamento futuro è stata significativamente
ridotta per il 2008 rispetto alle previsioni iniziali per il 2007
(- 10 milioni). Questa riduzione si aggiunge a quanto già fatto con
l'assestamento 2007, ove il mutuo a pareggio, allora previsto in
190 milioni, è stato ridotto a 167 milioni, questo ovviamente
parlando dell'assestamento di quest'anno. Il miglioramento è
marcatamente evidente negli anni 2009 e 2010. Sul 2008, infatti,
pesa ancora l'iscrizione della previsione dell'ultima "tranche" di
indebitamento per la messa a norma del complesso alberghiero ed
immobiliare "Grand Hôtel Billia" di Saint-Vincent per 8 milioni. La
combinazione di queste riduzioni del debito produce, come
conseguenza virtuosa nella parte spesa del bilancio in esame, una
contrazione degli interessi passivi di 10 milioni. Ovviamente si
diminuisce il mutuo e diminuiscono anche le rate e gli interessi,
lo dico a beneficio del Consiglio, dico anche cose ovvie, collega
Lattanzi.
Per completezza di informazione, vi illustro la situazione dello
"stock" di debito residuo - facciamo questo addendo perché è un
argomento particolarmente caro a dei Consiglieri - pur non avendo
un'evidenza nel bilancio di previsione. Lo "stock" ammonta ad oggi
a 490 milioni, di cui 385 milioni, pari al 79%, relativi
all'emissione di BOR per l'acquisizione delle centrali
idroelettriche e per l'alluvione, con scadenza nel 2021 e per 72
milioni, pari al 14%, relativi all'emissione per l'acquisizione del
"Grand Hôtel Billia", con scadenza 2026. La restante parte è
rappresentata da mutui di importi meno significativi che giungono a
scadenza tra il 2009 e il 2015. Il rapporto tra lo "stock" di
debito e le entrate correnti del bilancio regionale per il 2008 si
attesta al 37%, riportandosi al di sotto dei livelli del 2001,
ovvero prima dell'emissione di 130 milioni per l'alluvione e il
ricorso all'indebitamento per il "Billia" non ha determinato un
peggioramento dell'incidenza rispetto all'anno precedente grazie
all'incremento delle entrate correnti.
Qui do un riferimento alla relazione perché nella relazione
allegata al disegno di legge n. 189, a pagina 10, trovate il
prospetto sulla teorica capacità di indebitamento che deriva, come
logica conseguenza, delle 2 prospettive di analisi del debito
appena esposte. La residua capacità di indebitamento, pari a 702
milioni nel 2008, risulta significativamente migliorata rispetto
alla situazione del precedente bilancio di previsione, ove era pari
a 596 milioni, grazie sia alla crescita delle entrate, sia alla
riduzione dell'importo del nuovo debito da contrarre.
Il debito residuo in quel prospetto risulta invece incrementato
- da 478 a 489 milioni - in quanto riporta la fotografia del debito
ancora da rimborsare al momento della predisposizione del bilancio
di previsione, ovvero lo "stock" del debito residuo dopo aver
rimborsato le quote capitale al 30 giugno dell'anno in cui si fa la
previsione (rispettivamente ottobre 2006 per il dato di previsione
per l'anno 2007 e ottobre 2007 per quello 2008). L'incremento è
spiegato dall'emissione obbligazionaria 74 milioni che non era
ancora computata nei 478 milioni di debito residuo previsto nel
bilancio 2007; pertanto, il debito residuo di 490 milioni, previsto
per il 2008, risulta dalla somma algebrica di quello in previsione
2007, più 74 milioni, meno le quote capitale rimborsate, sino al 1°
luglio 2007, di tutti i mutui e prestiti in essere. Ciò permette di
disporre, come evidenziato in precedenza, di una capacità di
indebitamento pari a 702 milioni. Questo particolare affondo e
questa evidenza è per far vedere che avremmo la capacità di
contrarre ancora importanti risorse, se avessimo ceduto - ma lo
dirò dopo - ad un bilancio elettorale, avremmo potuto fare tutto e
di più, ma, come ho detto, il Governo ha avuto un atteggiamento
molto serio e responsabile e non vuole trasferire i debiti nelle
generazioni future, Consigliere Bortot.
Dall'analisi per destinazione delle risorse finanziarie, la
sicurezza sociale si conferma il settore di intervento prioritario
e rappresenta il 19,8% delle risorse disponibili, equivalenti a 323
milioni nel 2008. Tale somma assicura, tra altro, il finanziamento
del servizio sanitario attraverso il trasferimento all'azienda USL
di circa 251 milioni, finalizzato, in massima parte, a garantire
l'erogazione dei livelli essenziali di assistenza in attuazione del
Piano regionale per la salute e il benessere sociale 2006-2008. Gli
investimenti in strutture sanitarie e socio-sanitarie ammontano a
11,4 milioni e sono posti nell'ottica di estendere e consolidare la
razionalizzazione dei percorsi assistenziali sulla base del bisogno
differenziale di salute e di assistenza, assegnando all'Ospedale di
Aosta la funzione di cura delle acuzie e decentrando opportunamente
al territorio le attività di assistenza sanitaria e
socio-assistenziale da svolgersi, se possibile, al domicilio
dell'utente, ovvero in strutture semi-residenziali o residenziali.
Tra questi ricordo: la progettazione degli interventi di
ristrutturazione dell'edificio denominato "ex Maternità" e la
progettazione della residenza sanitaria assistenziale, entrambe in
Aosta; la progettazione e la realizzazione della nuova struttura
socio-sanitaria nel Comune di Morgex e la conclusione delle opere
afferenti il cantiere in corso della Radioterapia. Sempre
nell'ambito degli investimenti, l'azienda USL intende realizzare la
cartella clinica elettronica - oggi già in fase di avviata
sperimentazione - che reca in sé la copertura integrale con rete
"wireless" delle sedi ospedaliere regionali. Il Fondo per le
politiche sociali è determinato in 88 milioni per il triennio, di
cui 27 per l'anno 2008, con un aumento pari al 8% rispetto alla
previsione per l'anno 2007. Le provvidenze a favore degli invalidi
civili sono determinate in quasi 23 milioni.
Al settore dello sviluppo economico sono state assegnate risorse
per 245 milioni, pari al 15% del bilancio, così ripartite: il
23,8%, ovvero 58 milioni, sono destinate agli interventi in
agricoltura; il 23,7%, ossia 58 milioni al turismo; il 17,4%, pari
a 43 milioni ai trasporti; il 12,3%, pari a 30 milioni,
all'industria, artigianato e commercio; il 9,8%, ossia quasi 24
milioni alla formazione professionale; il 8,9%, con 22 milioni ai
programmi comunitari; il 2% con 4 milioni alla cooperazione. La
variazione in diminuzione più significativa rispetto al 2007 è
riferibile al settore degli interventi in agricoltura motivabile
dal fatto che in questo confronto non si considerano i 17 milioni
di fondi globali, per l'anno 2008, destinati al finanziamento del
Piano di sviluppo rurale e attivati con l'entrata in vigore della
legge finanziaria 2008. Con tale riclassificazione i fondi
destinati allo sviluppo economico salgono a 262 milioni e
rappresentano più del 16% del bilancio.
Il 14,4% del bilancio regionale è destinato alla finanza locale,
per un importo complessivo pari a 233 milioni, in significativo
aumento rispetto all'anno precedente, dando così lustro e contenuto
al sistema delle autonomie degli enti locali valdostani: Comuni e
Comunità montane. Di questi 211 milioni sono i trasferimenti
previsti dalla legge regionale n. 48/1995, che assegna al settore
il 95% dell'IRPEF accertata, di cui il 58,7%, pari a 124 milioni, è
destinato ai trasferimenti senza vincolo di destinazione; il 20%,
pari a 46,6 milioni, alle leggi di settore e il 17%, pari a 40
milioni, al "FOSPI" e alla legge n. 21 del 1994.
Tra i finanziamenti alle leggi di settore particolarmente
significativi sono gli interventi riguardanti: la legge regionale a
favore delle persone anziane e inabili - legge regionale n. 93/1982
- a cui è assicurato un finanziamento di 21 milioni; la legge
regionale per gli asili-nido con 4 milioni; il completamento della
sperimentazione del digitale terrestre e la sistemazione degli
apparati di trasmissione situati sul territorio per 3,5 milioni; la
legge per la protezione civile finanziata con 2,5 milioni.
Il personale per i servizi regionali, con una spesa di 158
milioni, occupa il 9,7% delle spese, a cui occorre aggiungere 110
milioni per il personale delle scuole e 19 milioni per il personale
degli interventi di settore. Il totale della spesa di personale è
pari a 287 milioni, ovvero il 17,6% del bilancio. La dotazione
organica della struttura regionale del 2007 è confermata per l'anno
2008 in 2.888 unità, di cui 1.983 appartenenti all'organico della
Giunta regionale, 519 alle istituzioni scolastiche, 157 al Corpo
forestale valdostano e 229 al Corpo valdostano dei vigili del
fuoco.
Il 6,2% del bilancio è destinato all'assetto del territorio e
alla tutela per l'ambiente per un importo pari a 100 milioni, di
cui 22 milioni all'ambiente e allo sviluppo sostenibile, 16 milioni
alla difesa del suolo e agli interventi conseguenti ad eventi
calamitosi, 16 milioni per la protezione civile. Quasi 7,7 milioni
sono destinati all'edilizia abitativa e 30 milioni alla
viabilità.
Una percentuale del 4,9% è destinata alla promozione sociale,
ovvero all'istruzione ed alla cultura, per un importo pari a 79
milioni, escluso, come già detto, il personale direttivo e docente.
Di questi ai programmi della cultura sono destinati 27 milioni per
i musei, i beni culturali e ambientali, 10 alle attività culturali
e scientifiche e 5,7 alla promozione culturale, sportiva e sociale
e 540mila alle biblioteche ed archivi. Per l'istruzione sono
destinati 16 milioni agli interventi a carattere scolastico, 5 per
il diritto allo studio, 7 al funzionamento delle scuole e 7 agli
investimenti nelle strutture scolastiche.
Inoltre, si possono evidenziare i 33 milioni, pari al 2% del
bilancio, stanziati per il funzionamento dei servizi regionali e 21
milioni, pari al 1,3% del bilancio, per il trasferimento al
Consiglio regionale.
Il settore del patrimonio ha assegnati 13 milioni distribuiti
tra espropri, manutenzione stabili, acquisizione immobili, tra cui
quelli destinati all'acquisto dell'Ufficio di rappresentanza della
Regione a Bruxelles. Il settore delle partecipazioni e conferimenti
ha 22 milioni, di cui quasi 9 per i fondi di rotazione e 8 per il
completamento della messa a norma del "Grand Hôtel Billia". Per
l'aumento di capitale della società "SITRASB" sono stanziati 3
milioni, per l'"INVA" 1 milione e 500mila euro.
Infine 15,7 milioni, pari allo 1% del bilancio, per i programmi
di informatizzazione di interesse regionale. I fondi complessivi
del settore informatico - escludendo l'importo di 3,5 milioni
destinati al completamento della sperimentazione della televisione
digitale - sono pari a 26,6 milioni, di cui 12 di spese correnti e
14,6 di investimenti. Tali fondi sono iscritti a supporto della
realizzazione del Piano pluriennale in materia di "e-government" e
società dell'informazione, approvato dal Consiglio regionale nel
luglio 2007. In particolare, le stesse risorse si possono
analizzare rispetto alle 3 linee direttrici di intervento previste
nel piano pluriennale, evidenziando la seguente ripartizione:
sviluppo di settore: ICT e Regione 18 milioni; sviluppo di sistema:
"ICT" ed "e-government" 7 milioni; sviluppo di sistema: "ICT" e il
tessuto economico e sociale 1,6 milioni.
A quanto detto si aggiungono gli oneri non ripartibili pari a
222 milioni (ovvero il 13,6% della spesa). Questi sono composti per
78 milioni dal rimborso mutui sia per la parte interessi che per la
parte in conto capitale; per 77 milioni dai fondi di riserva e per
26 milioni dalle spese per la restituzione allo Stato di imposte
rimborsate ai contribuenti che, ai sensi della legge n. 690/1981,
vengono richiesti per i 9/10 alla Regione.
Una parte consistente di risorse, pari a 26,8 milioni, è
destinata ai fondi globali, di cui, come già detto, 17 assorbiti
dal Piano di sviluppo rurale.
Come tradizione, di seguito illustrerò l'analisi degli
stanziamenti sulle leggi più rilevanti con l'obiettivo di
evidenziare il bilancio con una prospettiva diversa da quella
contenuta nel documento contabile pubblicato.
Iniziamo con l'agricoltura. Per la conclusione degli interventi
relativi al Piano di sviluppo rurale 2000/2006 sono previsti
complessivamente 40,5 milioni, quasi interamente destinati a spese
di investimento. Tra questi i principali interventi riguardano i
contributi per investimenti migliorativi aziendali nel settore
agricolo per 3,7, contributi per lo sviluppo e il miglioramento
delle infrastrutture rurali per 33,5 milioni di cui i principali
sono: per la viabilità rurale 5 milioni, per opere irrigue 9,5, per
bonifica e riorganizzazione 9,5 e per riordino fondiario 7. A
questi si aggiungono 6 milioni di contributi per le strutture
agricole. Le risorse del Piano di sviluppo rurale 2007-2013
introdotto con questa legge finanziaria sono pari a 17 milioni per
il 2008, 57 milioni per il 2009 e 59 milioni dal 2010. Tali risorse
saranno destinate principalmente a contributi per le strutture
agricole per 8,4 milioni (16 milioni per il 2009 e 16,7 milioni per
il 2010) e per lo sviluppo e il miglioramento delle infrastrutture
rurali per 4,5 milioni (36,7 milioni per il 2009 e 38 milioni per
il 2010). La Regione, per il supporto all'allevamento zootecnico e
per i relativi prodotti, in riferimento alla legge n. 21 del 2001,
ha stanziato 7,3 milioni quasi interamente destinati a spese
correnti. Per il finanziamento degli interventi sanitari a favore
del bestiame di interesse zootecnico, ai sensi della legge n. 3 del
2002, sono assegnati 5,7 milioni destinati soprattutto a spese di
investimento, tra cui il risanamento degli allevamenti per 3,5
milioni. Gli investimenti stanziati a favore degli operatori
agrituristici, la cui disciplina è inserita nella legge regionale
n. 29/2006 ammontano a più di 1 milione. All'"Institut agricole",
Fondazione per la formazione professionale e per la sperimentazione
agricola, istituito ai sensi della legge regionale n. 12 del 1982,
la Regione assegna un contributo annuo di 4 milioni. All'Agenzia
regionale per le erogazioni in agricoltura della Regione (l'"AREA
VDA"), istituita con la legge n. 7 del 2007, è assegnato un
contributo di 900mila euro per le spese di funzionamento. L'Agenzia
è già operativa e ha in corso, già nel 2007, l'erogazione degli
anticipi sui contributi cofinanziati, nelle more dell'approvazione
del Piano di sviluppo rurale a livello europeo.
I trasporti. Per i servizi di trasporto pubblico di linea,
regolati dalla legge n. 29 del 1997 sono stanziati 22,4 milioni,
interamente destinati alla spesa corrente, di cui 17,5 per
l'esercizio di servizi di trasporto. La parte restante è destinata
principalmente a spese per le facilitazioni e le tariffe
preferenziali e agevolate a carico della Regione per le iniziative
e i servizi integrativi di trasporto pubblico per 1,7 milioni e
spese per il trasporto agevolato dei portatori di handicap per 2
milioni. Per finanziare le spese per impianti e attrezzature
dell'Aeroporto "Corrado Gex", ai sensi della legge n. 78 del 1991
sono stanziati 24,2 milioni di cui 7,9 nel 2008, 8,4 nel 2009 e 7,9
nel 2010. Lo sviluppo infrastrutturale, che riguarda principalmente
le opere di allungamento della pista e i sistemi di
radioassistenza, è attuato attraverso la realizzazione di una serie
di specifici interventi, secondo una scala di priorità ben
definita, che formano oggetto di apposito accordo di programma
quadro, sottoscritto fra l'"ENAC", lo Stato e la Regione nel
dicembre 2005. Per lo sviluppo e la riqualificazione degli impianti
a fune e delle connesse strutture di servizio, ai sensi della legge
n. 8 del 2004, sono stati assegnati 12,6 milioni. Gli interventi
finanziari per incentivare le amministrazioni pubbliche a dotarsi
di automezzi non inquinanti, ai sensi della legge n. 11 del 1991,
sono previsti in 2 milioni.
Il turismo. L'organizzazione turistica regionale, di cui alla
legge n. 6/2001, si trova iscritti 11,2 milioni destinati quasi
interamente a spese correnti, di cui 6,8 per spese di pubblicità ed
azioni promozionali turistiche e 3,7 per il finanziamento delle
AIAT. A questi si aggiungono 10 milioni per gli interventi
regionali della legge n. 19/2001, di cui 5 a sostegno delle
attività turistico-ricettive e 5 per le attività commerciali. Il
servizio di soccorso sulle piste di sci di discesa, ai sensi della
legge n. 32 del 2001, assorbe 3,7 milioni. Per gli interventi a
favore dello sport di cui alla legge n. 3 del 2004 sono stati
stanziati 3,1 milioni quasi interamente destinati a spese correnti.
L'intervento principale riguarda i contributi a organismi privati
per la realizzazione di manifestazioni a carattere sportivo in
ambito regionale e per l'organizzazione di spedizioni di alto
livello tecnico (1,2 milioni). Le restanti risorse sono destinate
soprattutto a contributi per attività sportiva ordinaria federale e
contributi speciali, per l'attività agonistica di squadra di
rilievo nazionale e per l'attività agonistica a livello di
rappresentative regionali. Per le finalità della legge n. 4 del
2004 sono assegnati 2,6 milioni quasi tutti destinati a contributi
per interventi, arredi e attrezzature relativi a rifugi, bivacchi e
"dortoirs". Gli investimenti per la realizzazione di infrastrutture
ricreativo-sportive di interesse regionale, ai sensi della nuova
legge n. 16 del 2007, sono stanziati in 6,5 milioni, a cui si
aggiungono 2,7 milioni già impegnati dalla precedente normativa
(legge regionale n. 45/1986). Per il funzionamento dell'Istituto
regionale per la formazione professionale turistica e del relativo
Istituto alberghiero di Châtillon, di cui alla legge n. 20 del
1991, sono destinati 3,6 milioni.
Le attività produttive. La legge regionale n. 6/2003 ha fondi
per circa 7,9 milioni destinati principalmente al sostegno di
investimenti produttivi: a favore di imprese artigiane per 3,8
milioni e a favore di imprese industriali per 2,6 milioni. Alla
legge n. 84/1993, riguardante gli interventi regionali in favore
della ricerca e dello sviluppo, sono iscritti 5,1 milioni,
soprattutto per spese d'investimento, destinati quasi interamente
nel settore industriale. Per gli interventi di tutela e promozione
dell'artigianato tipico, di cui alla legge n. 2 del 2003, sono
stati stanziati 1 milione e 600mila euro, interamente destinati a
spese correnti, tra cui l'organizzazione di manifestazioni
fieristiche e iniziative varie per circa 1 milione. In ambito
energetico, disciplinato dalla legge n. 3/2006 per la promozione
dell'uso razionale dell'energia sono iscritti 3,3 milioni destinati
per 2 milioni a contributi per l'installazione di impianti
dimostrativi (1 milione) e per l'uso razionale dell'energia nel
settore dell'edilizia residenziale (1 milione).
La cultura. Per le finalità di cui alla legge n. 10 del 1996,
per il recupero e la valorizzazione del Forte e del Borgo di Bard
sono stanziati 6,7 milioni, di cui per l'istituzione e il
funzionamento dell'Associazione 3,2 milioni e per il recupero vero
e proprio 3,5 milioni. Per la realizzazione del Parco archeologico
dell'area megalitica di Saint-Martin de Corléans, di cui alla legge
n. 55/1998 sono stati destinati per spese d'investimento 7,6
milioni.
L'istruzione. La legge regionale n. 25 del 2001 di istituzione
dell'Università della Valle d'Aosta vede stanziati 6,1 milioni
quasi interamente destinati al finanziamento di parte corrente.
Alla promozione di un nuovo polo formativo e di ricerca, anche
finalizzato all'insediamento del Politecnico di Torino nell'ex
cotonificio "Brambilla", nel 2008 sono destinati 1 milione e
500mila euro. Più in generale per gli interventi della Regione per
l'attuazione del diritto allo studio nell'ambito universitario,
disciplinati dalla legge regionale n. 30/1989, sono stati stanziati
3,5 milioni, quasi tutti destinati alle spese correnti. Il
contributo annuo per il funzionamento della Fondazione Istituto
musicale della Valle d'Aosta ammonta a 3,7 milioni, ai sensi della
legge n. 8 del 1992. Per garantire il funzionamento delle
istituzioni scolastiche regionali di cui alla legge n. 19 del 2000,
sono stati destinati 5,4 milioni, per lo più concernenti i
trasferimenti delle dotazioni ordinarie e perequative (2,2
milioni); mentre per i trasferimenti delle dotazioni straordinarie
per la realizzazione di progetti di iniziativa della Regione sono
stati stanziati 1,3 milioni. Le risorse destinate al finanziamento
delle scuole private - scuole materne ed elementari - gestite da
istituti ed enti morali sono di 3,2 milioni, ai sensi della legge
n. 55 del 1986.
Ambiente e territorio. Per lo smaltimento dei rifiuti, di cui
alla legge regionale n. 37 del 1982, sono destinati 6,8 milioni, di
cui 4,6 per la gestione di impianti e di attività finalizzate allo
smaltimento e al recupero dei rifiuti, nonché per la gestione delle
acque reflue e 2,2 per la realizzazione e manutenzione
straordinaria di impianti per lo smaltimento dei rifiuti. I
trasferimenti all'ARPA ammontano a 5 milioni, quasi interamente
destinati all'esercizio di funzioni in materia di prevenzione e
controllo ambientale, ai sensi della legge n. 41/1995. Il Piano per
la qualità dell'aria, approvato ai sensi della legge regionale n.
2/2007, prevede 600mila euro. Per la costruzione e sistemazione di
acquedotti, fognature ed altre opere di risanamento igienico degli
abitati, rientranti nel servizio idrico integrato di cui alla legge
n. 27/1999, sono destinati 5,1 milioni. Per la costruzione di
infrastrutture tecniche per il Parco Mont Avic sono destinati 1
milione e 500mila euro, ai sensi della legge n. 18 del 1992.
Per le attività di protezione civile, di cui alla legge n. 5 del
2001, sono stati destinati 16,8 milioni, compresi i 2,5 iscritti
nella finanza locale. Della somma complessiva 2,1 milioni sono
destinati alle misure di previsione e prevenzione di eventi
calamitosi e 10,2 agli interventi strutturali per la difesa dei
rischi idrogeologici; a questi si aggiungono gli 8 milioni per
l'elitrasporto.
Concluso l'esame del bilancio, vediamo ora gli interventi
normativi contenuti nel disegno di legge finanziaria a supporto e a
completamento di quanto analizzato finora. Per motivi di sintesi,
mi limito all'analisi del contenuto che qualifica in maniera più
specifica l'azione di politica economica, tralasciando il contenuto
"obbligatorio" della legge finanziaria, ovvero la rideterminazione
delle autorizzazioni di spesa. Tra gli interventi più significativi
vi è la riduzione di 1 punto percentuale dell'aliquota IRAP per le
aziende definite virtuose in termini di crescita del valore della
produzione e del costo del lavoro. L'intervento prevede la
riduzione di 1 punto sull'aliquota ordinaria attualmente vigente
del 4,25% ed equivale pertanto ad una minore imposta di quasi il
25%. L'impatto sarà ancora più significativo nel caso in cui
l'aliquota ordinaria venga ridotta al 3,9%, come prevede l'attuale
testo di disegno di legge finanziaria dello Stato per il 2008. La
riduzione si applica alle aziende virtuose identificate
dall'incremento combinato del 5% sia del valore della produzione
netta, sia dei costi del personale. Un parametro che può
considerarsi ragionevole in quanto corrispondente ad un incremento
reale di circa il 3%, se si ipotizza un tasso di inflazione attorno
al 2%. La riduzione concessa è riconducibile alla misura massima
consentita alle Regioni, ai sensi del decreto legislativo
istitutivo dell'IRAP (n. 446/1997). La misura si applica alle
imprese di qualsiasi dimensione operanti nella Regione in qualsiasi
settore dell'economia, soggette all'aliquota ordinaria. Dal 2009
con il prospettato riconoscimento dell'IRAP come tributo regionale
l'intera disciplina dell'IRAP sarà definita con legge regionale e
potranno probabilmente essere ampliati anche i margini di manovra
sull'aliquota. La legge finanziaria riconosce l'importanza del
problema dei lavoratori precari, ma, in considerazione della sua
delicatezza e complessità, autorizza l'avvio di un percorso
finalizzato alla stabilizzazione del personale per ora limitato
all'ambito sanitario. Vengono confermate le norme di contenimento
della spesa sul personale della Regione e degli enti locali ed è
fatto divieto di aumentare gli importi delle indennità di funzione
e dei gettoni di presenza degli amministratori degli enti locali.
La legge finanziaria garantisce le risorse necessarie per
l'attuazione del Piano triennale degli interventi di politica del
lavoro per il periodo 2008-2010.
L'istruzione e la cultura trovano adeguate risposte nella legge
finanziaria che prevede il finanziamento degli interventi a favore
dell'Associazione "Forte di Bard", del Museo regionale di scienze
naturali e del Parco archeologico Saint-Martin de Corléans. Sempre
in tale ambito è stata prevista l'integrazione con risorse
regionali dei finanziamenti del Piano straordinario di edilizia
scolastica per garantire la messa in sicurezza e l'adeguamento a
norma degli edifici scolastici di proprietà dei Comuni. I
finanziamenti dei programmi comunitari ammontano complessivamente a
41 milioni nel 2008, di cui 17 a carico del bilancio regionale e 24
cofinanziati dallo Stato e dall'Unione europea. Per il
completamento degli interventi della programmazione 2000/2006 è
iscritta una minima parte, pari a 1 milione e 360mila euro a
sostegno sia del "DOCUP" obiettivo n. 2, sia del Programma
operativo regionale. La restante parte, pari a quasi 40 milioni,
finanzia la nuova programmazione 2007-2013, assegnando 11 milioni
al Programma obiettivo n. 2 "Competitività regionale", 18 milioni
al Programma obiettivo n. 2 "Occupazione" e 7,5 milioni al Piano di
sviluppo rurale. Le autorizzazioni di spesa per le iniziative
comunitarie "INTERREG" e per i programmi di cooperazione
territoriale nell'ambito dell'obiettivo n. 3 ammontano
complessivamente a 1 milione e 200mila euro. A completamento del
quadro si aggiungono gli stanziamenti regionali di 1 milione e
500mila euro per il finanziamento degli accordi di programma quadro
tra lo Stato e la Regione. I 24 milioni di fondi cofinanziati si
riferiscono solo ai Programmi obiettivo n. 2 "Competitività" e
"Occupazione", in quanto per gli accordi di programma quadro le
entrate derivanti dalla quota Stato verranno iscritte
successivamente alla formalizzazione degli accordi. Similmente la
quota cofinanziata del Piano di sviluppo rurale verrà erogata
direttamente all'ente pagatore "AREA VDA", senza transitare nel
bilancio regionale.
La legge finanziaria del 2008 accoglie nel titolo III la
disciplina specifica del Piano di sviluppo rurale con un importo
complessivo di 133 milioni nel triennio, finalizzati a dare
continuità agli interventi regionali in questo settore. A
differenza del passato quindi la disciplina degli interventi in
agricoltura avrà 2 riferimenti normativi differenziati in relazione
al fatto che si tratti di interventi cofinanziati - articolo 34
della legge finanziaria - o a totale finanziamento regionale, che è
il Titolo III della finanziaria.
Conclusioni. Concludo la presentazione di questo ultimo bilancio
della XII legislatura con alcune riflessioni. La situazione
socio-economica si è decisamente modificata rispetto al passato.
L'introduzione dell'euro e l'evoluzione dei mercati internazionali
ha sicuramente influito sulle condizioni di vita anche della nostra
Comunità. In termini assoluti credo che i nostri cittadini stiano
mediamente meglio rispetto agli abitanti delle altre Regioni, anche
se oggi rischia di prevalere la percezione negativa del futuro: i
sentimenti pessimistici prevalgono sull'ottimismo. Ovviamente
quanto detto non vuole significare che la Valle d'Aosta sia di
fatto un paradiso terrestre privo di criticità e di situazioni di
disagio, significa molto semplicemente constatare che la nostra
autonomia ci ha permesso di intervenire con maggior incisività per
dare delle risposte alla Comunità valdostana. In particolare credo
sia sotto gli occhi di tutti l'attenzione che l'Amministrazione
regionale e il comparto pubblico riserva al sociale, agli anziani e
ai territori di montagna che molte volte sono dimenticati dal
mercato e dal mondo degli affari. A questo proposito io non
pretendo che le opposizioni debbano lodare l'azione del Governo e
della maggioranza, ma auspicherei un atteggiamento più costruttivo.
È legittimo, anzi auspicabile, un confronto sull'utilizzo delle
risorse, ma ritengo meno condivisibile un attacco continuo alle
istituzioni che rappresentiamo, sollevando continuamente dubbi su
fantomatiche politiche clientelari, su provvedimenti "ad personam"
che, oltre a rappresentare delle falsità, costituiscono argomenti
che non producono nulla di buono e alimentano sentimenti negativi e
di sfiducia nei confronti delle istituzioni. Sono sinceramente
stanco di coloro che si sentono sempre e comunque interpreti del
bene, del nuovo e che si proclamano onesti demonizzando
l'avversario politico. Questa continua caccia alle streghe ritengo
sia veramente ridicola e non degna di un maturo confronto politico.
Ritengo che tutte le proposte politiche debbano articolarsi in modo
da essere comprese in tutte le loro conseguenze. In particolare - e
guardo qualcuno... - le varie proposte dovrebbero adeguatamente
spiegare gli aspetti finanziari descrivendo nei dettagli il
reperimento di nuovi fondi o gli eventuali tagli di capitoli. Direi
che è ora di finirla con la descrizione dei libri dei sogni! Questa
maggioranza ha presentato un bilancio serio e responsabile, lo dico
anche... non ho fatto tutto il discorso sulla diminuzione del mutuo
e dell'indebitamento; non ci siamo fatti condizionare dalle
prossime elezioni regionali. Riteniamo di presentarci con le carte
in regola di fronte ai Valdostani che ritroveranno nei documenti
che abbiamo proposto molte risposte ai loro bisogni, non ho detto:
"tutte", ma "molte". Sicuramente si potrà fare sempre meglio, ma,
come ben sapete, la speranza di fare meglio è sempre uno scrupolo
che abbiamo presente. A proposito del far bene, ringrazio i miei
collaboratori che in questi anni mi hanno insegnato tante cose
della finanza pubblica e mi hanno sempre assicurato la loro
collaborazione e la loro professionalità sia nei processi interni,
sia nei rapporti con lo Stato italiano e tutto questo ritengo possa
rappresentare un vero patrimonio per l'Amministrazione regionale e
per la sua autonomia finanziaria. Grazie per l'attenzione.
Presidente
- Con tale relazione chiudiamo i lavori per
questa sera, il Consiglio è riconvocato domani alle ore 9,00.
La seduta è tolta.
---
La seduta termina alle ore 19,24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK