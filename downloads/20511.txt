Consiglio Regionale della Valle d'Aosta - Oggetto del Consiglio n. 521 del 7 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 521 del 7 aprile 2004 - Resoconto
OGGETTO N. 521/XII - Stato di applicazione della legge regionale
relativa agli insediamenti produttivi nella Regione.
(Interrogazione)
Interrogazione
Premesso:
- che la Legge regionale 9 aprile 2003, n. 11 disciplina le
funzioni amministrative in materia di insediamenti produttivi e
prevede l'istituzione dello "sportello unico per le attività
produttive";
ciò premesso, i sottoscritti Consiglieri regionali
Interroga
l'Assessore delegato per sapere:
1. se e quali sono le intese e/o altre forme di coordinamento
con gli enti locali promosse dalla Regione;
2. se i Comuni hanno già individuato le aree da destinare
all'insediamento di impianti produttivi;
3. se e quali sono le banche dati informatizzate oggi
accessibili da chiunque;
4. a che punto è l'istituzione dello "sportello
unico".
F.to: Tibaldi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Rispetto alla prima domanda:
"se e
quali sono le intese e/o altre forme di coordinamento con gli enti
locali promosse dalla Regione"
, va ricordato come, sulla base
di quanto previsto dall'articolo 2 della legge regionale n.
11/2003, la Regione ha iniziato compiti di promozione dello
sportello attraverso l'approvazione della deliberazione di Giunta
n. 3184/2003. Con tale deliberazione è stato istituito uno
specifico gruppo di lavoro che ha il compito di definire il modello
organizzativo, coordinare i rapporti fra i diversi soggetti
coinvolti nella realizzazione dello sportello e pianificare le
attività necessarie per dotare lo sportello del sistema informativo
di supporto. Il gruppo ha prodotto un documento sulla struttura
organizzativa che ha ottenuto il consenso del Consiglio permanente
degli enti locali e che costituisce quindi la traccia da seguire
nella predisposizione degli atti e delle azioni necessari per
giungere all'attivazione dello sportello. In sintesi il gruppo di
lavoro ha delineato uno schema organizzativo in cui si fa ampio
ricorso al convenzionamento fra enti per procedere in forma
associata all'attivazione del "sistema sportello unico" ed
all'espletamento dell'insieme di funzioni previste dalla legge
regionale. I perni su cui si fonda l'organizzazione sono le
comunità montane ed un ulteriore convenzionamento fra le
stesse.
Per quanto riguarda il sistema informativo, poiché non esistono
prodotti di mercato trasferibili direttamente sulla realtà
territoriale - pensiamo ad esempio alla questione del bilinguismo,
ma anche ad altre - e nello stesso tempo la realizzazione di un
sistema ad hoc per la gestione dello sportello in Valle d'Aosta non
è compatibile con i tempi ed limiti di costo prefissati, sono state
definite le caratteristiche tecniche e funzionali del sistema in
funzione della struttura organizzativa prospettata, al fine di
ricercare sul mercato l'applicativo meglio adattabile alla realtà
del nostro territorio, quindi si tratta di trovare sul mercato un
prodotto che possa essere adattato alle specificità della Valle. Al
fine di dotare lo sportello unico dell'indispensabile supporto
informatico, INVA ha avviato una gara d'appalto. Il gruppo di
lavoro valuterà le risultanze della gara, con la possibilità di
pianificare le attività di realizzazione della soluzione
informatica giudicata idonea. Sulla scorta dei lavori del gruppo di
lavoro, è stata infine redatta la convenzione tipo che regola i
rapporti fra comuni e comunità montane; tocca ora ai comuni dare
avvio al processo di attivazione dello sportello con l'approvazione
di tale convenzione.
Per quanto riguarda la seconda domanda,
"se i comuni hanno
già individuato le aree da destinare all'insediamento di impianti
produttivi"
, il compito di individuare le aree da destinare
agli insediamenti produttivi è svolto dai comuni nell'ambito del
processo di pianificazione dello sviluppo del proprio territorio ed
in particolare attraverso il piano regolatore. Siamo in una fase in
cui tutti i comuni sono chiamati a rivedere il loro piano
regolatore ed adattarlo alle indicazioni del PTP; ciononostante già
i piani attualmente in vigore individuano le aree industriali più
significative. Al termine della revisione dei piani comunali sarà
possibile avere un quadro definitivo e di maggior dettaglio, che
certamente però non modificherà in modo sostanziale l'attuale
disponibilità di aree.
Per quanto concerne la terza questione,
"se e quali sono le
banche dati informatizzate oggi accessibili da chiunque"
, le
banche dati accessibili attualmente a tutta l'utenza sono quelle
disponibili sul sito della Regione e della Presidenza del
Consiglio; il sistema informativo di supporto allo sportello avrà
la funzione di facilitare l'accesso alle banche dati e
razionalizzarlo in funzione delle esigenze delle piccole
imprese.
"A che punto è l'istituzione dello sportello"
:
individuato il supporto informativo e firmate le convenzioni fra
comuni e comunità, sulla base "dell'architettura" di sistema
individuata dal gruppo di lavoro - "l'architettura" prevede tre
poli: uno che ricomprende le quattro comunità dell'alta valle, il
secondo relativo al Comune di Aosta, il terzo composto dalle
restanti quattro comunità di media e bassa valle -, sarà possibile
avviare la fase pilota che interesserà tutto il territorio
regionale e questo sarà possibile presumibilmente dopo la pausa
estiva, attraverso alcuni procedimenti amministrativi fra i più
diffusi nelle pratiche che concernono l'attività imprenditoriale e
comunque relativi ai diversi settori di attività.
Presidente - La parola al Consigliere Tibaldi.
Tibaldi (CdL) - La sua risposta, Assessore, si traduce in una
battuta: abbiamo fatto poco o niente dal momento in cui,
esattamente un anno fa, la legge regionale n. 11/2003 è stata
approvata ed è entrata in vigore poco dopo. Ricordo che,
appartenendo alla IV Commissione, abbiamo avuto l'opportunità di
audire personale tecnico specializzato, nonché esperti del Centro
Sviluppo, che ci illustravano attraverso il grafico informatico, un
"power point" sul grande schermo, quello che poteva diventare lo
sportello unico delle imprese per le attività produttive in Valle.
Devo dire che era affascinante ascoltare con quale passione questi
esperti ci raccontavano cosa sarebbe potuto diventare questo
organismo amministrativo coordinato fra ente Regione e comuni per
facilitare le attività produttive in Valle, sotto tanti punti di
vista: dalla creazione di un nuovo insediamento, all'ampliamento,
alla riconversione e così via. Idee suggestive che, sulla base
delle sue risposte odierne, Assessore, sono ancora sulla carta,
anche perché lei ci ha dato lettura di alcuni passaggi di questa
legge, in particolare ha citato alcuni articoli, ma se mi metto a
citare un altro articolo, l'articolo 8 che si riferisce alla
creazione e alla gestione dello sportello unico, vi sono delle
scadenze che sono state superate ampiamente infruttuosamente.
I comuni, entro 60 giorni dall'entrata in vigore della legge,
dovevano stabilire la forma di esercizio delle funzioni
amministrative e qui si sta parlando di parere che è stato fornito
dal CPEL (Consiglio permanente enti locali) su un documento
elaborato da un gruppo di lavoro costituito solo a settembre, e si
è addivenuti alla formulazione di una convenzione tipo; quindi 60
giorni per quanto riguarda la forma di esercizio delle funzioni
amministrative sono una data simbolica, diciamo così. Entro 60
giorni il CPEL doveva provvedere all'istituzione di un organismo di
coordinamento, questo organismo che tuttora sembra non esistere, ed
entro 120 giorni i comuni dovevano provvedere nella forma stabilita
all'istituzione di una struttura dotata di sportello unico, ma
anche qui possiamo solo dilettarci in operazioni di fantasia,
perché concretamente non esiste uno sportello unico. Dove si
trovano questi sportelli unici? Dove stanno funzionando sul
territorio, quale ausilio fattivo stanno portando
all'imprenditorialità locale? Citiamo un esempio come tanti altri,
la "Thermoplay" di Pont-Saint-Martin avrebbe voluto ampliare il suo
insediamento utilizzando un terreno adiacente allo stabilimento che
esiste, potrebbe avvalersi di uno sportello unico che si occupa
anche di ampliamenti produttivi, ma, in realtà, non solo la Regione
non risponde al titolare di questa impresa, ma neppure lo sportello
unico esiste in bassa Valle, come non esiste in altri comuni della
Valle, perché tanti buoni propositi sono rimasti sulla carta! I
primi ad essere penalizzati quindi sono gli operatori economici,
che ancora una volta devono scontare la proliferazione di parole in
leggi e in atti burocratici, che si traducono in montagne di carta,
ma in fatti che non sono assolutamente percepibili.
Visto che lei regge tuttora le sorti del dicastero delle
attività produttive, la invitiamo a dare attenzione e profondità di
azione all'attuazione delle leggi che avete portato in quest'aula e
avete approvato a "colpi di maggioranza", perché se l'iniziativa
c'è, è bene che alle parole conseguano i fatti. Finora lo sportello
unico rimane una denominazione vuota, che non ha significato e che
non ha trovato attuazione nella nostra Regione. Chiediamo quindi
che alle sue belle parole, ben "confezionate", facciano seguito
altrettanti fatti ben dislocati sul territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK