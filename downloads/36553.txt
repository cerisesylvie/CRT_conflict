Consiglio Regionale della Valle d'Aosta - Oggetto del Consiglio n. 614 del 17 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 614 del 17 luglio 2014 - Resoconto
OGGETTO N. 614/XIV - Chiusura della discussione generale
congiunta degli atti "Approvazione della proposta di programma
investimenti per la crescita e l'occupazione 2014/2020 (FESR)" e
"Approvazione della proposta di programma investimenti per la
crescita e l'occupazione 2014/2020 (FSE)".
Presidente
- Sono pervenuti al tavolo della Presidenza i
due ordini del giorno rivisti e firmati presentati da vari
Consiglieri. Sono già stati distribuiti i nuovi testi? ...li stanno
distribuendo adesso, aspettiamo due minuti...la distribuzione è
finita? Signor Cognetta per...? La parola al collega Cognetta.
Cognetta (M5S)
- Sì, grazie Presidente.
Solo per illustrare la modifica all'ordine del giorno successivo
rispetto a quello presentato in un primo tempo. Abbiamo
sostanzialmente eliminato un impegno, perché tecnicamente era un
passaggio ridondante e quindi non aveva senso metterlo...e anche
andare a vedere quando verranno portati in commissione gli elementi
definitivi rispetto al piano presentato...abbiamo dato una scadenza
più realistica, cioè più vicina alle esigenze degli uffici, questo
per quanto riguarda l'ordine del giorno relativo al piano operativo
FSE. Grazie.
Presidente
- Grazie collega. La parola alla collega
Certan.
Certan (ALPE)
- Sì, grazie Presidente.
Questa mattina mi ero limitata a fare un intervento più politico
e in generale sul quadro strategico, non avevo illustrato
quest'ordine del giorno. In realtà, la procedura che abbiamo
utilizzato è la stessa di quella utilizzata per il Fondo sociale
europeo, nel senso che abbiamo concordato che i tempi entro cui
presentare le attività in modo più sistematico e pratico fossero a
partire dal momento in cui a livello europeo vengono restituiti i
testi definitivi. Ecco, riguardo a questo, però noi abbiamo ripreso
- e sono soddisfatta che comunque su questo testo ci sia in qualche
modo una convergenza - appositamente nelle premesse sia le priorità
ed i vari obiettivi, le priorità dei vari assi, perché ci auguriamo
veramente che vengano nel dettaglio poi coerentemente adeguati
anche, ai programmi e alle attività che sono previsti per i
prossimi anni anche per la Valle d'Aosta. È un po' quel discorso
che faceva questa mattina un collega, che diceva:
"se fino alla
scorsa programmazione queste risorse erano quasi un surplus, pare
che con questa programmazione diventino invece le uniche risorse
disponibili per la crescita e l'occupazione"
. Ecco, noi ci
auguriamo che si riesca in modo sinergico invece a farle in qualche
modo andare parallelamente con altre risorse che metterà la Regione
Valle d'Aosta. Ho fatto l'esempio questa mattina, per quanto
riguarda l'istruzione, che è nel Fondo sociale europeo, però lo
stesso esempio poteva essere fatto (lo stesso paragone con la
Provincia di Trento) per sostenere il passaggio ad un'economia a
bassa emissione di carbonio in tutti i settori. Mentre noi abbiamo
messo un 40 percento, la Provincia di Trento è andata direttamente
su un 50 percento, cioè, quando si crede in alcuni progetti, o in
alcune programmazioni, poi però bisogna dargli corso e gambe anche
con le risorse necessarie. Grazie.
Presidente
- Grazie collega Certan.
Io penserei di procedere in questa maniera: aspettiamo le
repliche della Giunta, dopodiché, come vi ricordo, i due atti vanno
votati in maniera separata, quindi faremo una votazione sul punto
30.1, prima l'ordine del giorno e dopo il provvedimento, e poi
faremo la votazione sul punto 31.1, prima l'ordine del giorno e poi
l'altro provvedimento. Per la replica, la parola all'Assessore
Marquis.
Marquis (SA)
- Grazie Presidente.
Ho ascoltato con attenzione gli interventi che si sono succeduti
in questa mattinata di dibattito sulla presentazione dei due
programmi dedicati alla crescita e allo sviluppo e vorrei fare
alcune considerazioni di carattere generale sugli interventi che ho
avuto modo di ascoltare. In particolare, mi riallaccio subito con
quanto è stato detto poc'anzi dal Consigliere e collega Certan su
quella che la modalità per arrivare all'allocazione delle risorse
sui vari assi e dove è emerso che ci sono delle realtà diverse
dalla nostra, che hanno dato dei rapporti e dei pesi diversi
rispetto a quanto abbiamo fatto noi. Credo che questo sia proprio
il risultato di un approccio corretto a questa problematica, perché
l'allocazione delle risorse sugli obiettivi prioritari, che poi
sono declinati in azione, è mirata a valorizzare le debolezze che
sono individuate dall'analisi del proprio contesto territoriale.
Evidentemente ciascun territorio presenta delle debolezze diverse,
faccio un esempio pratico: probabilmente le Province di Trento e di
Bolzano, che hanno un migliore tasso di occupabilità rispetto alle
altre realtà italiane, hanno concentrato i loro sforzi
sull'istruzione, piuttosto che su altre iniziative e questo in
linea con le previsioni dell'accordo di partenariato che è stato
siglato tra l'Italia e la Comunità europea. Questa quindi è la
motivazione per cui ciascuna realtà ha dei rapporti con pesi
diversi tra le varie voci che compongono le proposte che sono state
presentate.
In quanto ad altre considerazioni - e mi riferisco a quanto è
emerso anche nella relazione da parte del Consigliere Fabbri, che
giustamente ha evidenziato che siamo arrivati al
fotofinish
a presentare degli atti importanti che vanno a disegnare il futuro
della programmazione europea che riferisce alla nostra comunità - è
vero che siamo arrivati agli ultimi giorni, ma così come sono in
questi giorni le altre Regioni a discutere del medesimo oggetto.
Questo discende un po' dalle logiche che non dipendono da noi, ma
che funzionano a livello gerarchico e partono dai livelli
sovraordinati: si parte dall'Europa, che dà degli input, l'Italia e
vari Stati li assimilano...ed è stato solo il 22 del mese di aprile
che è stato siglato l'accordo di partenariato. Da lì quindi sono
decorsi 90 giorni per arrivare alla compilazione vera e propria dei
piani operativi regionali, però il lavoro non è cominciato a
decorrere dal 22 del mese di aprile, è un lavoro che è cominciato
nel 2013 con la stesura dell'analisi di contesto.
Credo che bisogna dare atto agli uffici, a chi ha operato per
definire questo corposo lavoro di aver fatto un grande servizio,
perché è stato utile e fondamentale per arrivare alla definizione
delle azioni consequenziali e necessarie. È un lavoro a cui hanno
partecipato tutte le strutture dell'Amministrazione regionale
coinvolte: il contributo l'hanno portato i vari dipartimenti. Come
abbiamo detto prima, c'è stato anche un contributo fattivo delle
associazioni di categoria, pertanto credo che occorra ringraziare
tutti quelli che hanno partecipato a questo lavoro. Così come
voglio ringraziare la commissione, perché mi rendo conto che è
stato messo negli ultimi giorni a disposizione un corposo e congruo
materiale da esaminare, il lavoro non è stato facile da parte di
tutti, quindi a nome di tutta la commissione ringrazio il
Presidente Isabellon e tutti i membri che hanno dato e fornito il
loro apporto.
Altre considerazioni di carattere generale che mi preme
sottolineare sono un ragionamento sulla formazione. È emerso nel
corso della discussione...e non solo qui, ma anche sui giornali, a
livello nazionale sono state fatte delle riflessioni negli ultimi
tempi su qual è il ruolo della formazione e soprattutto su quali
sono i risultati che dà la formazione sull'occupabilità e sulla
concretezza pratica di valore aggiunto sul prodotto interno lordo.
Non è facile arrivare a delle conclusioni su questa materia, perché
richiede delle analisi molto complesse che pochi sinora hanno
provato a fare. Vi riporto alcuni dati che sono riportati in uno
studio che è stato commissionato dalla Regione Veneto e che ha
avuto le risultanze dell'analisi fatta in relazione a qual è
l'effetto della formazione sull'occupabilità e poi in definitiva
sul PIL. Viene evidenziato che il sostegno che l'FSE ha erogato in
Veneto tra il 2007 e il 2010 ha portato oggi a valori di
disoccupazione più bassi di 1,5 punti percentuali. Questo non
voglio dire che sia un dogma, però è un esempio concreto di quanto
questi interventi possono agire e dare una mano per migliorare le
condizioni di occupabilità e poi trasferire dei risultati concreti
sul territorio.
Mi rendo conto che su questi argomenti dei passi avanti se ne
possono ancora fare, il nostro impegno sarà quello - una volta
definito il programma, così com'è stato concordato sull'ordine del
giorno che abbiamo condiviso questa mattina e che è stato appena
presentato, (entro 120 giorni, dal momento che sarà definitivamente
approvato lo strumento) - di portare all'attenzione della
commissione consiliare le azioni che vengono proposte e mirate a
risolvere i problemi nella loro concretezza. Credo che da qui ad
allora avremo anche modo di discutere su qual è il ruolo della
formazione, su come la formazione deve anche progredire a livello
qualitativo per dare i risultati che noi ci aspettiamo in termini
di occupabilità ed occupazione per la popolazione valdostana.
Credo che tante cose ci sarebbero ancora da sottolineare una che
mi preme evidenziare è in riferimento all'intervento che è stato
fatto dal collega Cognetta, durante il quale, sostanzialmente
riferendosi alla programmazione 2007-2013
,
è stato
evidenziato che siamo arrivati al 34 percento della spesa. Questo
credo che sia un dato che sia giusto correggere, perché forse c'è
stata un'incomprensione. Siamo già arrivati al 100 percento degli
impegni e della spesa, quella che ancora manca è la certificazione
della spesa, che ci porrà nelle condizioni di poter arrivare al
trasferimento dei soldi, delle risorse da parte dell'Unione
europea. Questo è un obiettivo che è stato monitorato con
attenzione sino ad oggi e che è già stato oggetto di interventi in
Consiglio. In questo momento siamo allineati sul
target
del
2014, abbiamo ancora il 2015 per arrivare al completamento della
programmazione.
Io rimarcherei ancora, come avete detto tutti voi, l'importanza
di quest'iniziativa, che confidiamo possa essere utile in un
momento di grande difficoltà anche per l'economia valdostana, che
comunque dobbiamo evidenziare che ha retto meglio di tante altre
situazioni in un contesto di grave crisi finanziaria generalizzata,
non solo in Italia, ma anche in Europa. Da queste misure
concentrate sulla crescita e l'occupazione ci aspettiamo molto,
quindi credo ci sia un'aspettativa grandissima da parte di tutti:
da noi, dagli uffici, dalla comunità per ottenere i risultati per
dare un nuovo benessere ed occupazione ai nostri concittadini. Io
con questo concludo il mio intervento e vi ringrazio.
Presidente
- Grazie Assessore. La parola per la replica
al Presidente della Regione.
Rollandin (UV)
- Grazie Presidente.
Gli interventi di questa mattina, dopo l'illustrazione che è
stata fatta cercando di individuare quelle che erano le
indicazioni...e questo vorrei risottolinearlo, perché
nell'elaborazione di questi piani, che sicuramente sono corposi e
sono il frutto di un lavoro importante svolto dagli uffici e dai
consulenti...anch'io mi associo ai ringraziamenti del collega
Marquis per quanto riguarda la struttura dei fondi europei, la
struttura, che ha come Coordinatore Mattei; Riccardi, Ballerini e
tutti i collaboratori che hanno seguito questo dall'inizio e che
sono anche, diciamo per alcuni, la memoria storica, quelli che
hanno seguito questi passaggi e con grande competenza hanno saputo
impostare dei lavori molto difficili, perché nella nostra realtà
abbiamo gli stessi problemi delle Regioni grandi con disponibilità
inferiori e con problematiche variegate, per cui non sempre si
riesce ad accontentare tutti. In questa logica, però, i cinque
punti, i cinque assi sono stati le linee guida, quindi non è che si
poteva inventare o prospettare dei piani, delle proposte che
uscissero da quelle individuate. In quest'ambito si è cercato di
raccogliere, grazie alle azioni di partenariato, alle azioni di
consultazione con associazioni di categoria, la camera di
commercio, tutti quelli, le piccole-medie imprese, che hanno dato
delle risposte che in qualche modo si ritrovano nella parte
principale.
Adesso poi parleremo, del settore agricolo, del PSR e così via,
ma tutto quest'incastro, inoltre, va letto, inserito, in una veste
che fino ad oggi non aveva una linea comune per quanto riguarda la
montagna. Noi oggi abbiamo parlato poco di montagna, abbiamo
parlato delle problematiche dell'occupabilità, dell'occupazione,
del livello di crescita, ma inserirlo in un ambiente montano
diventa automaticamente il valore aggiunto di quella che è la
sensibilità nei confronti di una politica delle Alpi, che già la
Convenzione delle Alpi aveva
in nuce
e che con la nuova
Macroregione alpina potrà dare uno sviluppo a 360 gradi, anche qui
ad una condizione: che la Macroregione alpina non diventi la
Macroregione, come qualcuno voleva, di 70 milioni di abitanti, che
è allargata e che arriva a tutta la Pianura padana, perché
altrimenti non si capisce più nulla del settore alpino. Su questo
ci sono dei colleghi che stanno facendo un'azione importante, per
cercare di rimanere alla fascia veramente alpina, cioè alla
montagna, perché dico questo? Perché la metà delle politiche che
noi abbiamo visto diventano in qualche modo l'ossatura di questo
percorso di crescita se rimangono in quell'ambito, altrimenti fuori
da quella linea non hanno più quello sbocco naturale che invece
serve per noi e che soprattutto è importante. Su questo voglio
sottolineare che è in particolare impegnato in questo settore il
collega Borghi, che è l'Onorevole che segue e coordina questo tipo
di lavoro molto importante che noi vogliamo seguire. L'ho
contattato personalmente, siamo in contatto, ma proprio perché, a
mio avviso, ha individuato la giusta linea di demarcazione tra
quello che è un discorso fatto nel settore della Macroregione
alpina rispetto a qualcuno che vuole invece inventarsi la
Macroregione alpina allargata...come una volta le Comunità montane
che prendevano la pianura, ma arrivavano fino al mare, dopodiché di
montagna non c'era più niente, non si capiva che cos'era la
montagna. Oggi questo piano che noi presentiamo a livello europeo,
sia nella parte culturale che nella parte scolastica, che nella
parte di sviluppo, che nella parte della banda larga, che nella
parte dell'aiuto alle piccole-medie imprese, e lo sarà per il
settore agricolo...tutto diventa funzionale ad un discorso che ha
questo punto di riferimento. Deve mantenerlo perché altrimenti si
snatura, altrimenti i fondi non si capisce più perché devono essere
con questa dialettica e con questa specificità.
Quando il collega Cognetta diceva questa mattina dei fondi che
sono per la parte pubblica e pochi invece per la parte delle
piccole-medie imprese, voglio solo così sottolineare che non sono
solo i 7,2...relativi all'asse 3, ma ci sono anche 13 milioni a
valere sull'asse 1 totalmente destinati al mondo imprenditoriale,
per un totale di 20 milioni di euro, lo dico per far capire qual è
comunque in qualche modo l'importanza di quest'intervento. È chiaro
che questo si situa in una logica, in una strategia che ha un suo
peso, che fa rete con altre realtà analoghe e su cui noi siamo
molto interessati a capire quello che hanno già sviluppato loro,
perché molte volte non c'è da inventare, c'è solo da guardare chi
fa meglio di noi, o l'ha fatto prima, e ad un certo punto riuscire
a seguire quelle che sono...perché se qualcuno è già andato in
qualche modo con delle esperienze positive, perché, soprattutto in
questa logica, non riuscire a collegarci e a fare in modo che
possiamo recepirle e farle nostre, perché sono già in qualche modo
rodate.
Voglio ritornare per correttezza...questa mattina il collega
Chatrian ha molto insistito sui progetti pilota, cioè su quelle che
sono...
(interruzione di un Consigliere, fuori microfono)
...no, se mi è permesso, l'ha detto nel senso di far capire che
quelli avevano e hanno un significato se poi hanno un seguito,
ecco, volevo solo...siccome ha detto che alcuni di questi rischiano
già di essere in qualche modo...
(interruzione del Consigliere Chatrian, fuori
microfono)
...ecco, invece posso dire che, ad esempio, delle
pensiline...questa mattina ce n'è solo una di Valsavarenche che
dev'essere messa a posto, le altre sono perfettamente attive. Lo
stesso discorso...questo è quello che mi hanno...poi io prendo
quello che mi è stato detto, ecco, riferisco...
(nuova interruzione del Consigliere Chatrian, fuori
microfono)
...eh, sì, abbiamo due fonti da mettere assieme, comunque...il
sistema anche per le bici elettriche è questo, c'è un'azione che
continua e che è positiva, però, al di là di questi particolari -
ma lo dovevo...perché è stato segnalato con correttezza dal collega
-, credo che ci sia da tenere nella dovuta considerazione il fatto
che alcuni impegni andranno in qualche modo affinati e visti nella
prossima lettura prima del nuovo passaggio in questo Consiglio,
proprio perché oggi siamo nella fase in cui l'azione di
partenariato viene portata a livello europeo, si conclude
questa...e poi ritornano per poter fare gli affinamenti. Oltre a
tener conto che su questo, come voi capite, ci sono delle procedure
e dei processi che devono andare avanti con una certa logica, in
particolare credo che qualcuno giustamente abbia fatto riferimento
di nuovo alla banda larga, l'avevo citato come punto qualificante,
il progetto
Broadbusiness
. Credo che anche quegli
esperimenti, quegli aspetti che sono stati portati per
l'informatizzazione legata sia ai giovani che agli adulti abbiano
dato dei risultati molto positivi sia con l'utilizzo dei
tablet
...e questi corsi sono stati seguiti dagli adulti,
hanno avuto un seguito e ci sono ancora richieste, è molto
apprezzato questo tipo di rapporto. Chiaramente voglio sottolineare
che noi con l'impegno nella linea...che va fatta su tutta la Valle
e che si sta portando avanti, di cui è già stata fatta una grossa
parte per quanto riguarda le comunicazioni veloci, quindi la linea
di banda larga...noi saremo quelli che hanno infrastrutturato la
regione. Questo poi viene messo a bando e viene utilizzato da tutti
i vari settori, cioè i vari operatori delle telecomunicazioni
utilizzeranno questa banda larga per fare arrivare naturalmente i
segnali necessari, veloci e soprattutto nella logica con cui anche
le piccole-medie imprese hanno bisogno, perché se non arriva
questo, non c'è...e anche nel settore turistico una delle lamentele
di alcune zone turistiche è proprio quella di non avere ancora
questi servizi all'altezza della situazione, ecco, questo per
chiarezza.
Per gli altri punti, nell'ambito delle sottolineature dei fondi
regionali e dell'opera di cofinanziamento, penso che ci sia il
mantenimento degli impegni che a livello del nord sono stati
proposti e che noi abbiamo mantenuto nella logica che è stata
prevista e che noi abbiamo qui sottoscritto e proposto a voi.
Per quanto riguarda la parte relativa all'infrastrutturazione
che ne consegue, si è fatto un riferimento al trasporto
ferroviario, al fatto che non abbiamo inserito...ora, questa
linea...i programmi non possono intervenire in tale settore nelle
regioni di centro-nord, questo purtroppo è un limite che noi
abbiamo, lo dico al collega... Lei ha fatto riferimento al discorso
del perché non si è in qualche modo sviluppato un progetto per
quanto riguarda ad oggi il discorso ferroviario...ora, ad oggi, nel
settore di centro-nord questi sono esclusi da interventi a livello
europeo con gli assi che abbiamo previsto...
(nuova interruzione di un Consigliere, fuori
microfono)
...ecco, voglio solo dirlo. Non è che è stata una scelta quella
di non mettere, è stato purtroppo un vincolo il non poterlo mettere
adesso, potrebbe poi essere aperto...c'è tempo per discuterne, per
vedere come inserirlo nell'ambito dell'infrastrutturazione, ma ad
oggi questo era escluso. Come ad oggi dico, è già stato riferito
dall'Assessore competente, per quanto riguarda le miniere, ci sono
delle difficoltà che conosciamo, ecco, per i grandi progetti, per
quanto riguarda quello che ha già detto... Nella sostanza, quello
che voglio ribadire è che questo piano FSE risponde appieno a
quelle che sono le possibilità di tradurre in fatti...perché questo
è l'obbligo che noi abbiamo ormai...e questo significa anche
responsabilizzare la formazione professionale. Molti hanno
giustamente sottolineato quest'aspetto, perché anche noi ce
l'eravamo posti quando avevamo visto i risultati della precedente
opera di formazione, che aveva visto degli impegni importanti, con
sicuramente una formazione fatta, ma senza avere poi una
coincidenza con il personale formato e il successivo passo, cioè di
trovare in qualche modo una collocazione... Questo con i nuovi
piani non può più essere permesso, perché ci dev'essere una
focalizzazione a priori tra quella che è la formazione ai vari
livelli e quello che è il successivo passo di occupabilità, quindi
di occupazione, che significa avere gli effetti positivi che noi
abbiamo sottolineato. Ecco, questo volevo dire a complemento di
quello che già i colleghi hanno ampiamente illustrato. Sicuramente
ci possono essere altre situazioni che andranno riviste.
Il collega Donzel parlava anche del fatto che non c'è
stato...anche in questi piani non ci sono state completamente delle
rivoluzioni, cioè il passaggio dall'esclusione...in qualche modo ai
contributi o comunque all'intervento specifico. In alcuni settori,
come sarà nel settore agricolo, è possibile; in altri settori
questo sicuramente ha una logica di partenariato che è un po'
diversa, ecco, questo è perché le regole vanno in questa direzione.
Nell'insieme credo che il modello a cui ci siamo ispirati sia
quello di una logica di concatenazione attiva tra i vari settori,
che è la cosa più difficile, perché essa porta ad avere anche un
investimento che qualcuno ha ricordato questa mattina... I milioni
messi per la riforma della pubblica amministrazione, se questi
avessero l'effetto desiderato, avrebbero sicuramente un effetto
moltiplicativo, il problema è che è difficile andare nella
direzione giusta senza avere scossoni, senza avere delle difficoltà
operative, che, purtroppo, tutti noi conosciamo. Su questo comunque
credo che oggi ci sia una sensibilità nuova, una nuova voglia di
ricollocare quelle che erano le modalità di lavoro, che fino ad
ieri avevano la loro logica, oggi devono cambiare per forza. Una
possibilità in più per dare delle risposte celeri e soprattutto per
ridurre al minimo quelli che sono i "costi dell'Amministrazione" -
tra virgolette - che pesano e che pesano fortemente sia in termini
di ritardo se i tempi non sono conseguenti, sia in termini di tempo
perso utilizzato per svolgere queste pratiche. L'informatizzazione
sicuramente è un passo avanti importante, però deve essere in
qualche modo rivista nella logica di un utilizzo il più possibile
specifico e soprattutto mirato alle esigenze sia delle imprese che
dei singoli che svolgono attività lavorative a vari livelli. Ecco,
è con questo spirito che spero si possano votare i provvedimenti
che avete nelle vostre mani. Grazie.
Presidente
- Grazie Presidente.
Passiamo alla votazione dell'ordine del giorno in merito al
punto 30.01 e poi, prima della votazione del punto, ci saranno le
dichiarazioni di voto per chi è interessato a farle. La parola a
Certan per...? L'ordine del giorno è stato illustrato ed è stato
firmato congiuntamente, quindi, se volete fare la dichiarazione di
voto prima, dovete però fare due votazioni separate: si vota prima
l'ordine del giorno, prima di fare la votazione sul testo che è
stato presentato al Consiglio, perché l'ordine del giorno deve
essere votato prima.
Certan (ALPE)
- La faccio dopo allora.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK