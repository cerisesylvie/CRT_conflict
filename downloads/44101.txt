Consiglio Regionale della Valle d'Aosta - Oggetto del Consiglio n. 1167 del 13 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1167 del 13 gennaio 2022 - Resoconto
OGGETTO N. 1167/XVI - Interpellanza: "Potenziamento del
servizio di amministrazione di sostegno, tutela e curatela svolto
dalla Regione".
Bertin (Presidente) -
Possiamo riprendere i lavori del
Consiglio. Eravamo arrivati al punto n. 41. Per l'illustrazione
dell'interpellanza, si è prenotata la Consigliera Minelli, a cui
passo la parola.
Minelli (PCP) -
La legge nazionale n. 6 del 9
dicembre 2004, più conosciuta come legge sull'amministrazione di
sostegno, è un istituto che mira a tutelare in modo transitorio o
permanente le persone che, per un'infermità o per menomazioni
fisiche o psichiche, anche parziali o temporanee, non hanno la
piena autonomia nella loro vita quotidiana e si trovano
nell'impossibilità di provvedere ai propri interessi. Questa legge
stabilisce che possono essere nominati come amministratori di
sostegno i parenti dell'amministrato entro il quarto grado o in
alternativa un soggetto istituzionale.
Per la nostra Regione, l'Autorità giudiziaria ha affidato
proprio all'Amministrazione regionale le curatele, le tutele e le
amministrazioni di sostegno nel caso in cui non ci sia una
disponibilità da parte dei familiari. Sono quindi gli operatori, in
particolare gli assistenti sociali, che effettuano la valutazione
dei singoli casi, dopo la quale o i parenti o i servizi
territoriali possono richiedere al Tribunale la nomina di un
soggetto per affiancare la persona che ha questa necessità e che ha
capacità che risultano compromesse.
Nel corso degli anni in Valle d'Aosta sono notevolmente
aumentate le amministrazioni di sostegno: nel 2007 erano 8, nel
2009 erano arrivate a 22, nel 2015 a 59 e successivamente sono
cresciute in maniera esponenziale. Oggi sul nostro territorio, in
39 comuni che vanno da un capo all'altro della Valle, da Courmayeur
a Pont-Saint-Martin, operano soltanto due amministratori di
sostegno, dipendenti dell'Ufficio Tutele e curatele e
amministrazioni di sostegno, che seguono ben 200 casi di utenti
adulti, suddivisi in 127 amministrazioni di sostegno, 49 tutele, 28
curatele e poi 32 casi di minori di cui 30 tutele e 2 curatele
speciali. In più, per le persone ultra sessantacinquenni residente
nel Comune di Aosta, l'Autorità giudiziaria ha affidato la tutela
di questi al Comune medesimo, che ha delegato a un suo
funzionario.
Noi riteniamo che questo servizio di amministrazione di sostegno
sia uno strumento sicuramente molto importante, che ha lo scopo di
tutelare una categoria di cittadini che, in assenza o anche solo in
carenza di questo aiuto, potrebbe peggiorare la sua situazione,
rappresentando poi anche un costo sociale ed economico più
significativo per l'intera comunità. Siamo però convinti che
l'altissimo numero di casi che è seguito dai due amministratori di
sostegno regionali richiederebbe perlomeno una struttura
amministrativa di supporto adeguata in termini di risorse tecniche,
che affianchi e sostenga il lavoro quotidiano degli amministratori
stessi, se non anche - e sarebbe la cosa migliore - un incremento
numerico degli amministratori veri e propri.
Ciò che chiediamo quindi è se si ritengano adeguate le risorse
oggi destinate dalla Regione al servizio di amministrazione di
sostegno, tutela e curatela, che sono rimaste le stesse da molto
tempo, a fronte di una modifica importante della situazione
contingente.
In secondo luogo, chiediamo quali provvedimenti si intendono
assumere per assicurare la continuità, l'efficacia e l'efficienza
di un servizio così importante, che è gestito con responsabilità
dal personale designato; un servizio che, a causa del continuo
aumento delle richieste, difficilmente potrà continuare a dare gli
stessi risultati se non ci sarà un potenziamento della struttura di
supporto.
Presidente -
Risponde l'assessore Barmasse.
Barmasse (UV) -
Ringrazio la consigliera Minelli per
averci dato l'opportunità di mantenere questo confronto sul tema
delle tutele, curatele, amministrazione di sostegno. Come noto, ai
sensi dell'articolo 12 del Codice civile recante: "misure di
protezione delle persone prive in tutto o in parte di autonomia",
Capo I, articolo 404 e seguenti, l'Autorità giudiziaria ha la
facoltà di affidare un incarico di tutore, curatore e
amministratore di sostegno a vari soggetti di cui al Titolo II del
Codice civile, tra i quali la Regione autonoma Valle d'Aosta,
ovvero alla persona che ha questa facoltà di delegare.
Il Presidente della Regione ha provveduto con proprio decreto n.
59, in data 9 febbraio 2021, a delegare le funzioni inerenti le
tutele, curatele e amministrazioni di sostegno in favore degli
adulti alla signora Carola Diotri, Avvocato in servizio presso la
Struttura Invalidità civile, disabilità e tutele; a delegare le
funzioni inerenti le tutele, curatele e amministrazioni di sostegno
in favore dei minori alla signora Amelia Torreano, assistente
sociale in servizio presso la Struttura Servizi alla persona, alla
famiglia e politiche abitative.
Per quanto riguarda concerne il numero degli utenti adulti in
carico, sono 127 amministrazioni di sostegno, 49 tutele e 28
curatele. Per quanto concerne il numero di minori in carico, sono
30 minori tutelati, di cui 2 curatele speciali nell'ambito dei
procedimenti penali. Infine, per i soli residenti nel comune di
Aosta ultra sessantacinquenni, l'Autorità giudiziaria affida la
tutela degli stessi al Comune medesimo che ha delegato le tutele,
curatele e amministrazioni di sostegno a favore degli adulti alla
signora Paola Tibaudi. L'Ufficio Tutele, curatele e amministrazioni
di sostegno adulti, oltre al tutore, è supportato da un funzionario
con profilo di assistente sociale, che fornisce la propria
esperienza professionale in merito ai contatti e all'ascolto degli
utenti e dei familiari, provvede alle incombenze di tipo economico,
finanziario che il tutore può delegare (a titolo esemplificativo:
ricarica di prepagate, pagamenti mensili delle utenze,
predisposizione della documentazione per la redazione dei
rendiconti, per le richieste dell'ISEE, per la redazione di
eventuali atti notarili, del 730, eccetera) e di un coadiutore che
provvede alla consegna pressoché quotidiana di documentazione varia
al Tribunale, ai CAF, agli Uffici regionali, ai Comuni di
residenza, recupero e consegna di effetti personali agli utenti
impossibilitati a farlo, ad accompagnare il tutore a visionare gli
appartamenti degli utenti per manutenzioni o affitti e, più in
generale, all'espletamento di quelle pratiche amministrative presso
i vari uffici con delega del tutore. Il tutore, infine, si avvale
di professionisti esterni (quali architetti, geometri,
commercialisti) nel caso in cui gli utenti siano titolari di beni
mobili e immobili, utilizzando per i compensi, previa
autorizzazione del giudice tutelare, i denari tutelati stessi.
L'Ufficio Tutele, curatele e amministrazioni di sostegno minori,
oltre al tutore, è supportato da due funzionari con profilo di
assistente sociale. In caso di urgenza, nei periodi di assenza
temporanea di uno dei delegati succitati, la sostituzione è
effettuata dal delegato presente in servizio che ne assume
interamente le funzioni. In caso di urgenza, nei periodi di assenza
temporanea di entrambi i delegati, le funzioni sono svolte dai
rispettivi dirigenti che provvedono altresì a eseguire
personalmente o far eseguire le incombenze necessarie (note
urgenti, pagamenti, eccetera) ad altri dipendenti delle rispettive
strutture, avendo cura di non interrompere il servizio e cercando
di soddisfare nel più breve tempo possibile le richieste avanzate
dagli utenti.
Ciò premesso, alla richiesta: "se si ritengono adeguate le
risorse a oggi destinate dalla nostra Regione al Servizio di
amministrazione di sostegno, tutela e curatela" la risposta è
scontata tenuto conto del numero dei casi in premessa riportato.
Riconoscendo un carico di lavoro per entrambi i tutori
considerevole, ci si è impegnati a prestare maggiore attenzione
alla complessità delle funzioni e a valutare l'incremento
dell'organico di tali uffici e in particolare per l'Ufficio Tutela
adulti si è provveduto con note protocollate n. 15606 del 7 maggio
2019 e protocollo n. 18966 del 2 settembre 2020, nel corso del 2021
a richiedere l'incrementi di organico con un istruttore
amministrativo il cui arrivo è previsto per il mese di febbraio
prossimo venturo, un assistente amministrativo contabile e un
coadiutore, per i quali occorrerà attendere l'espletamento dei
concorsi.
Infine, in relazione alla richiesta di quali provvedimenti si
intendono prendere per assicurare la continuità, l'efficacia e
l'efficienza di un servizio così importante gestito con competenza
e responsabilità dai funzionari designati, che, tuttavia, a causa
del continuo aumento delle richieste, difficilmente potrà
continuare a dare gli stessi risultati in assenza di un
potenziamento della struttura di supporto, oltre al potenziamento
degli uffici, anche in deroga ai limiti di legge imposti dal
turnover, che per i servizi essenziali resi si stanno dimostrando
insostenibili nel medio e lungo periodo, si intende ritentare, come
già avvenuto infruttuosamente in passato, un confronto con i
giudici tutelari affinché gli incarichi possano essere affidati
anche a terzi, considerato il fatto che questa funzione è
attribuita dagli organi giudiziari altrove e svolta da
professionisti esterni, di norma avvocati o dottori commercialisti
che dichiarano la propria disponibilità all'assunzione
dell'incarico.
Presidente -
Per la replica, ha chiesto la parola la
consigliera Minelli, ne ha facoltà.
Minelli (PCP) -
Grazie Assessore per la risposta che
conferma i dati che ho citato in premessa e completa anche il
quadro, specificando che c'è anche l'assistente sociale che svolge
una serie di mansioni e il coadiutore che ha questo compito di fare
da raccordo con il territorio, oltre alla collaborazione con
professionisti quali i geometri come lei ci ha ricordato. Mi fa
piacere che si condivida la necessità e anche l'urgenza di
potenziare questa struttura e che si condivida anche il fatto che
ci sia una carenza di organico.
Lei ha citato atti del 2019 e del 2020 e la richiesta anche per
il futuro è di cercare di ottenere un incremento delle risorse. Se
già da febbraio, almeno per quello che riguarda il supporto
tecnico, ci sarà un miglioramento, questa è sicuramente una notizia
positiva. Per quello che riguarda il potenziamento poi degli
amministratori veri e propri, auspico che, oltre al confronto con i
giudici per affidare a terzi, a terzi soggetti, questo ruolo,
questa funzione, se sarà infruttuoso come lei ci dice è già stato
in passato, si cercherà da parte della Regione comunque di
potenziare questo organico perché, effettivamente, è di due; se io
e lei dovessimo occuparci dal punto di vista amministrativo di 200
persone in difficoltà, persone che spesso sono anche incapaci di
intendere e di volere, credo che ci sarebbe da impazzire. Le
persone che si stanno occupando di questo e che lo stanno facendo
con responsabilità e professionalità, per poter svolgere al meglio
il loro lavoro e non avere un carico così importante, dovrebbero
essere credo almeno raddoppiate per svolgere in modo adeguato
questo compito.
Credo che, nel momento in cui si avvierà l'interlocuzione con i
giudici o comunque si deve risolvere questo problema, forse
bisognerà porre anche la questione di un rapporto
amministratore/amministrato, quindi concordare con le autorità
giudiziarie un rapporto, non so, di 1 a 50, che sarebbe già qualche
cosa di utile. È vero, poi, che ci sono delle situazioni in cui il
compito si limita forse a incombenze prettamente burocratiche e
amministrative, ma in altri così no, quindi ci vuole davvero
un'attenzione particolare. Mi sembra comunque che la disponibilità
ci sia e, di conseguenza, la ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK