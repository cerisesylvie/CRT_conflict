Consiglio Regionale della Valle d'Aosta - Oggetto del Consiglio n. 2749 del 27 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2749 del 27 settembre 2023 - Resoconto
OGGETTO N. 2749/XVI - Approvazione di mozione: "Adesione alla
carta d'identità della Rete Nazionale delle Pubbliche
Amministrazioni Anti Discriminazioni per orientamento sessuale e
identità di genere (R.E.A.DY)".
Bertin (Presidente) -
Alla presenza di 31 Consiglieri,
possiamo riprendere l'ordine del giorno. Siamo al punto n. 10. Per
l'illustrazione della mozione, si è prenotata la consigliera Erika
Guichardaz a cui passo la parola.
Guichardaz E. (PCP) -
Documenti internazionali - come il
trattato per il funzionamento dell'Unione Europea, la Carta dei
diritti fondamentali dell'Unione Europea e il Libro verde della
Commissione Europea - individuano i fattori di discriminazioni che
le istituzioni comunitarie devono impegnarsi a combattere. Vietano
ogni forma di discriminazione e stabiliscono che i principi di
parità di trattamento, e non discriminazione, siano al centro del
modello sociale europeo rappresentando i valori fondamentali
dell'individuo.
La stessa Costituzione italiana afferma che tutti i cittadini
hanno pari dignità sociale e sono uguali davanti alla legge senza
distinzione di sesso, razza, lingua, religione, opinioni politiche,
condizioni personali e sociali.
L'Organizzazione Mondiale della Sanità in data 17 maggio 1990 ha
rimosso l'omosessualità dalla lista delle malattie mentali nella
classificazione internazionale delle malattie e nel 2019 lo stesso
organismo ha rimosso dalle malattie mentali anche l'essere
trans.
Dal 2007 l'Unione Europea ha inoltre istituito ufficialmente la
giornata mondiale contro l'omofobia, la bifobia e la trans fobia,
che ogni anno viene celebrata il 17 maggio, e proprio in quella
data vengono spesso evidenziate le situazioni di discriminazione
nei diversi ambiti della vita familiare, sociale e lavorativa, che
in Italia e in Valle d'Aosta, lesbiche, gay, bisessuali, trans,
spesso vivono a causa del perdurare di una cultura condizionata dai
pregiudizi.
In questi ultimi anni diverse amministrazioni locali e regionali
hanno avviato politiche per favorire l'inclusione sociale delle
persone della comunità Lgbt, sviluppando buone prassi e promuovendo
atti e provvedimenti amministrativi che tutelano le
discriminazioni.
Azioni importanti delle pubbliche Amministrazioni per promuovere
sul piano locale politiche che sappiano rispondere ai bisogni delle
persone Lgbt, contribuendo a migliorare la qualità della vita e
creando un clima sociale di rispetto e di confronto libero da
pregiudizi.
Proprio per cercare di fare rete, nel 2006 è stata istituita la
Rete Ready, rete nazionale delle pubbliche Amministrazioni anti
discriminazioni per orientamento sessuale e identità di genere, che
riunisce enti locali e regionali per promuovere cultura e politiche
delle differenze e sviluppare azioni di contrasto alle
discriminazioni basate sull'orientamento sessuale e sull'identità
di genere.
Tra le finalità, gli obiettivi e le azioni della carta d'intenti
in particolare evidenziamo le seguenti finalità: individuare,
mettere a confronto e diffondere politiche di inclusione sociale
per le persone lesbiche, gay, bisessuali, trans, realizzate dalle
pubbliche amministrazioni a livello locale; contribuire alla
diffusione di buone prassi su tutto il territorio nazionale,
mettendo proprio in rete le pubbliche amministrazioni impegnate
nella promozione dei diritti delle persone; supportare le pubbliche
Amministrazioni nella realizzazione di attività rivolte alla
promozione e al riconoscimento dei diritti di queste persone.
Questa carta d'intenti chiede inoltre ai soggetti che aderiscono
alla rete di avviare, ove possibile, un confronto con le
associazioni Lgbt locali, di favorire l'emersione dei bisogni, di
sviluppare azioni positive e di comunicare alla rete le esperienze
realizzate.
In Valle d'Aosta ha già aderito nel gennaio del 2020 alla rete
Ready il Comune di Aosta, mentre tutti gli altri Comuni, sia nella
passata legislatura che in quella attuale, hanno accolto con favore
la legge contro le discriminazioni e violenze determinate
dall'orientamento sessuale e dall'identità di genere che giace in
Commissione dal 17 maggio 2022.
Ancora la cronaca di questi giorni porta alla luce diverse
aggressioni a Pavia e a Foggia, dove nell'ultimo caso è stato
arrestato un uomo con l'accusa di maltrattamenti per aver
minacciato di morte il figlio e la moglie dopo aver scoperto che il
ragazzo era omosessuale. L'omotransfobia c'è anche in Valle
d'Aosta, e vi sono diverse testimonianze, fra cui quella che forse
ha destato un po' più di clamore perché riguardava un noto artista
valdostano che durante l'estate aveva denunciato proprio
l'aggressione in una palestra del capoluogo. In questo caso, le
interviste fatte a questo ragazzo, evidenziano come spesso queste
situazioni non vengano denunciate, per una sorta di pudore, per
paura. L'Associazione Arcigay ha più volte segnalato che anche in
Valle d'Aosta vi sono eventi di questo tipo.
Per queste motivazioni - non comprendendo ancora oggi il blocco
in Commissione della legge che ho citato prima e di cui magari
dalle risposte del Governo potremo capire anche perché - chiediamo
almeno un impegno che è l'inizio di un percorso verso quella legge,
ossia provvedere all'adesione alla carta d'intenti della Rete Ready
e intraprendere un percorso istituzionale con le realtà locali
volto alla sensibilizzazione del territorio su temi riguardanti le
discriminazioni derivanti dall'orientamento sessuale.
Permettetemi infine di ricordare che nei prossimi giorni
inizierà l'Aosta Pride, un momento pensato per tutta la comunità
valdostana, non solo quella Queer, ma aperto a tutte le persone che
ritengono che i diritti umani o sono di tutti o altrimenti si
devono chiamare "Privilegio".
Spero che in questo caso tante persone di quest'aula, come è
avvenuto per il Pride dell'anno scorso, possano partecipare agli
eventi che verranno organizzati.
Presidente -
Con l'illustrazione della mozione, apriamo
la discussione generale sulla mozione. Si è prenotato il
consigliere Manfrin, ne ha facoltà.
Manfrin (LEGA VDA) -
Innanzitutto ringrazio la collega
per averci dato la possibilità di parlare di questo tema, perché
quando il Comune di Aosta, unica realtà in tutta la Valle, decise
di aderire a questa rete, era il 2020 ed ero già all'interno di
quest'assise e purtroppo non ebbi la possibilità di poter dare il
mio parere.
Ho dovuto forzatamente informarmi su quello che giustamente lei
chiede a quest'Aula, ovvero di condividere la proposta di aderire a
questa rete. Devo dire che ho approfondito il tema e ho visto che
c'è un sito dedicato a questa rete che tutti possiamo
consultare.
La rete risulta essere stata fondata nel 2006, quindi tra poco
saranno vent'anni dalla fondazione di questa rete di
amministrazioni. Ad aderire a questa rete sono una serie di
soggetti istituzionali. Io ho verificato questi soggetti
istituzionali: ci sono dei Comuni, come lei sa i Comuni in Italia
sono circa 8 mila, ci sono delle unioni di Comuni, che sono 544 in
tutto il Paese, ci sono delle Province che hanno aderito, che
vengono conteggiate ovviamente sul sito e che sono 107 in totale,
ci sono le Regioni che, come sappiamo, sono 20 ma non basta, perché
hanno voluto aggiungere anche qualcos'altro per fare brodo.
Quindi in questa rete di soggetti che aderiscono vengono
conteggiati anche i Municipi; come sappiamo ci sono quindici
municipalità a Roma, dieci a Napoli, nove a Milano e a Genova, otto
a Torino e a Verona, sei a Venezia e a Bologna, cinque a Bari e a
Firenze. Mi fermo qui. Ci sono poi le Autonomie locali italiane
aggiunte come soggetti, io non le conoscevo. Ho fatto un'esperienza
amministrativa importante guardando qui. Sono 19, in totale
sempre.
Hanno aderito a questa rete le Comunità comprensoriali che sono
quindici, poi hanno aderito i Consiglieri di parità regionale, che
giocoforza devono essere venti, poi i Consiglieri di Parità
provinciale, che sono circa centosei, poi i Consiglieri di parità
cittadina, non so quanti siano ma penso molti a fronte di 8 mila
Comuni, poi i Liberi Consorzi comunali. Pensi che cosa ho scoperto:
ci sono anche i Liberi Consorzi comunali e anche tra questi alcuni
hanno aderito a questa rete.
Conteggiando tutti questi soggetti istituzionali che si trovano
nel nostro Paese - io sono andato tenendomi basso -  essi
ammontano a una cifra di 10 mila.
Ebbene, sapete in quasi 20 anni, quante di queste
amministrazioni, quanti di questi enti, quanti di questi soggetti
che vi ho elencato hanno aderito a questa Rete? Trecento, su più di
diecimila.
Allora se questo era un progetto irrinunciabile, che produceva i
suoi effetti e senza il quale, purtroppo, non ci si può dire
persone democratiche che accettano i diritti e rifiutano i
privilegi, mi sarei aspettato un'azione più larga.
Peraltro mi duole verificare come la gran parte dei soggetti che
hanno aderito siano amministrazioni locali dell'Emilia Romagna e
della Campania, da sempre amministrate dalla Sinistra, quindi è di
tutta evidenza che questa è nient'altro che un'iniziativa politica.
Chi aderisce a questa Rete, fa semplicemente iniziativa
politica.
Se qui sostituiamo Rete Ready con Rete delle città, delle
Regioni, delle Autonomie o altro amministrate dalla sinistra, è
uguale, è sovrapponibile. Se vado in quell'elenco, mi dichiaro
di... Basta, non c'è nient'altro.
Non c'è nient'altro perché io ho letto, sempre all'interno di
questo sito, al netto delle motivazioni che voi avete esposto, che
cosa comporta aderire a questa rete, e c'è scritto: "Avviare, ove
possibile un confronto con le associazioni Lgbt locali, favorire
l'emersione dei bisogni della popolazione Lgbt" - tra l'altro
dovrebbero aggiornarlo perché adesso è LGBTQIA+ - "e operare
affinché questi siano presi in considerazione anche nella
pianificazione strategica degli enti, sviluppare azioni positive
sul territorio, comunicare alla rete le esperienze realizzate,
supportare la rete nella circolazione delle informazioni" - quali
informazioni non lo so - "creare una pagina informativa delle
attività della rete sul proprio sito seguendo una traccia comune,
partecipare alla giornata tematica annuale anche con propri eventi
di rilevanza pubblica, partecipare agli incontri annuali tra i
partner della rete e avviare, ove possibile, una collaborazione
interistituzionale tra i diversi livelli di governo locale".
Ma il succo di tutto questo qual è? Il succo di tutto questo sta
esattamente in una frase che voi avete riportato nelle motivazioni
di quest'iniziativa, ovvero garantire l'uguaglianza per tutti.
L'ultima volta che ho controllato - e controllo tutte le mattine -
non c'erano dei divieti di poter amare chi si desidera o di poter
esprimere pubblicamente un amore verso una persona o un'altra, o
anche più persone. Poi ho controllato e ho visto che divieti di
questo tipo non ci sono.
Dirò di più però: nel mio controllo ho verificato che l'articolo
3 della Costituzione fosse ancora vigente, e devo dire che
effettivamente il controllo ha dato esito positivo.
Come voi avete giustamente riassunto nella vostra iniziativa,
l'articolo 3 della nostra Costituzione prevede già che venga
garantita un'uguaglianza per tutti, senza distinzione alcuna, e mi
dispiace che lei lo abbia voluto citare in questa sede, perché io
le avrei chiesto i dati effettivamente, perché se ci fosse una
comunità particolarmente a rischio, lo vorrei sapere.
Io le ho chiesto i dati e lei come dato cita un esempio, cioè un
esempio di un noto artista, musicista, non ho capito, che ha
denunciato.
Io sono felice che lo abbia fatto e mi auguro che con questa
denuncia - spero che non sia soltanto una denuncia sui social -
avremo modo di capire quale sarà l'esito finale e se ci dirà
effettivamente come si sono svolti i fatti e se hanno dei rilievi
penali.
A memoria però io non rammento che vi siano azioni di questo
tipo o condanne di questo tipo riportate in Valle d'Aosta, cosa che
ci dice che la nostra democrazia non è particolarmente in pericolo.
Soprattutto anche se la nostra democrazia o la garanzia dei diritti
fosse in pericolo, di certo non l'adesione a questa rete... che è
una decisione politica che non produce nessun effetto, se non
quello di dire: "Che bello, sono anche io nella Rete Ready assieme
a ben 300 Amministrazioni e 300 enti locali su 10 mila". Altro non
fa.
Mi spiace doverglielo dire, ma obiettivamente noi, con
quest'impegno, non siamo rimasti sicuramente convinti e riteniamo
che questo non sia un impegno che questa amministrazione di questa
Regione possa prendersi.
Presidente -
Siamo in discussione generale. Il
consigliere Perron si è prenotato, ne ha facoltà.
Perron (LEGA VDA) -
Alcune considerazioni su questo tema
che più volte è arrivato in aula, e arriverà ancora. È un tema
molto dibattuto, perché non si può prescindere da una discussione
di questo tipo, ormai basta aprire qualsiasi pagina di giornale e
questo tema è in primissima pagina oppure no. Apritevi la pagina
culturale della Stampa il giovedì, guardatevi i libri che sono
proposti e vedrete quali tematiche vengono proposte, tutte su
quest'ambito. A riprova ci sono grandi forze che si muovono, grandi
interessi che si muovono dietro a questo mondo.
Nel nostro ordinamento, che ha componenti liberali, è tutelato
il diritto degli individui, non esistono diritti per categorie
speciali. Gli individui sono tutelati proprio a prescindere dal
genere, dalla religione, dall'etnia e dalla razza perché sono
individui. Quindi non si può fare una categoria a sé per ogni
individuo discriminato o che si ritiene discriminato, perché poi
entriamo nella percezione e questi sono altri casi, quindi il mondo
liberale già tutela questo, come il nostro ordinamento; prova ne è
che chi fa denuncia, se questo è stato il caso - la Consigliera ce
l'ha confermato, molto bene - io mi auguro che se c'è stata
un'ingiuria, una discriminazione per il ragazzo che era lì e si è
preso degli insulti, molto bene. Quello che l'ha insultato, che
probabilmente è un cretino se ha insultato, paghi: siamo i primi a
essere contenti di ciò.
Vi sono già tutti gli strumenti per la tutela, ci sono le
querele, ci sono le denunce, però attenzione, ci sono i tribunali,
non ci sono i giornali. Ci sono i tribunali dove anche chi viene
accusato si può difendere, e questa non è una cosa da poco.
Io capisco che la sinistra abbia nel DNA un certo giacobinismo
proprio forcaiolo, infatti andate perfettamente d'accordo con i 5
Stelle su questo: DNA politico simile, per cui i processi si fanno
sui giornali. Ti becchi un'accusa e sei già sul giornale.
No, ci sono i tribunali, così funziona nel nostro ordinamento,
per fortuna, e noi difendiamo questo.
Unire, tra l'altro, il potere dei giornali, il potere
dell'apparato giudiziario, l'immenso potere, oggi, dei media sulla
reputazione di una persona... molti in quest'aula ne sanno qualcosa
per vissuto personale. I media più i social in un attimo fanno
divampare centinaia di persone che insultano, ingiuriano. La
persona magari viene assolta, ma attenzione perché quello è un
mondo estremamente pericoloso, e chi ha studiato la storia, se l'ha
fatto con occhi aperti e non partigiani, dovrebbe saperlo.
Quando noi vediamo che per una certa Sinistra gli apparati non
sono mai abbastanza, bisogna sempre mettere un pezzettino in più,
perché il vostro modello è un po' quello collettivistico, tutto in
mano allo Stato, così le cose andranno benissimo. Invece no, perché
chiaramente negli apparati si mettono le vostre persone, avete
bisogno di nutrire le vostre lobby, ve l'ho già detto una volta:
sono le vostre lobby queste. Queste associazioni e questi movimenti
sono le vostre lobby. Le lobby sono illegittime in democrazia? No,
sono legittime, e ci mancherebbe, ognuno avrà la sua. Ci sono le
lobby cattoliche, finanziarie, economiche; qual è il problema?
Basta che siano palesi, basta sapere che cosa si fa o cosa si sta
facendo. Questo è un vostro modo ogni volta di premiare, di nutrire
l'ego delle proprie lobby, quindi ogni volta i vostri interventi
sono volti in questa visione. Bisogna capire quello che state
facendo.
Per tornare al tema della difesa, voi citate l'articolo 3 della
Costituzione, benissimo, ma c'è anche l'articolo 24 della
Costituzione, per cui tutti possono agire in giudizio per la tutela
dei propri diritti e interessi legittimi.
Quindi chiunque si senta discriminato in qualche modo, può
ricorrere - grazie a Dio - alla legge, ed è per questo che noi ci
opponiamo a ogni livello successivo, perché si va a finire in
ambiti che non sono più quelli che conosciamo, ma si va
nell'ignoto, o meglio, nel conosciuto, che è molto peggio
dell'attuale.
Voi continuamente cercate di erodere, di conquistare spazi
pubblici per i vostri interessi, per le vostre visioni politiche e
per le divisioni ideologiche.
Non sto a leggere i vari punti - li ha letti il collega - ma qui
ci sono varie richieste di questa rete. Apro una parentesi: io
questa rete non ho ancora capito bene che cosa sia. Sono andato a
guardare sul sito e non so se è un'associazione, un comitato, non
so quale sia l'ente giuridico, onestamente non l'ho capito, ditelo
voi. Forse non è nemmeno un ente giuridico. Non l'ho capito perché
sul sito non l'ho trovato.
Anche qua nuovi adempimenti per la pubblica amministrazione,
chiaramente va nel solco della vostra visione, altri adempimenti
del pubblico, nuovi adempimenti... quindi cosa dovrebbero fare
votando questa mozione e andando in quella direzione? Nuove
procedure da avviare? Nuovi confronti con le associazioni? Ma
perché, non ce ne sono già abbastanza di confronti? Il Comune di
Aosta non ha abbastanza confronti con le associazioni?
L'artista che si dice discriminato in quell'episodio del 5
giugno non lo conosco. Io in questo caso sono il primo firmatario
di una legge sulla questione degli artisti in Valle di cui si
parlerà. Sono andato a cercare l'artista: aveva fatto delle mostre
per il Comune perché appartiene al mondo LGBTQIA+. Ce li ha i
contatti.
Sa quanti ne ho sentiti - e li porterò in Commissione - che
invece non conoscono nessuno e dai Comuni si sentono dire: "Le farò
sapere" e nulla fanno sapere. Chiaro? Fortuna chi ha dietro
qualcuno che può fare da lobbista, buon per lui, ma non è così per
tutti, alla faccia della discriminazione.
Anche qua nuovi adempimenti per la pubblica Amministrazione, che
già sappiamo gravata di un sacco di problemi, già sappiamo in tilt
su molte questioni, proprio per mancanza di personale, e qui
andiamo ad aggiungere altri pezzi, altre cose da fare. Comunicare
alla rete le esperienze realizzate, creare una pagina informativa,
chi lo pagherà il lavoro di queste persone? Poi dite: "Questa
mozione non riguarda aspetti finanziari", bene, chi è che pagherà
questa gente che farà cose in più? Nessuno? Non lo so, ditemelo
voi.
Ennesimo tentativo di utilizzare gli apparati. In questo caso ne
avete creato uno nuovo per questa rete e non si capisce bene che
cosa sia, ma la visione è sempre la stessa. Di nuovo il vostro
tentativo di entrare negli apparati e da lì fare la vostra
propaganda, dai più giovani ai più grandi, utilizzando, come al
solito, le risorse pubbliche.
Ecco perché, non certo perché siamo omofobi, omotransfobici
eccetera, ma semplicemente non riteniamo che queste cose debbano
andare a gravare ancora una volta sugli apparati pubblici e pagati
da tutti i cittadini quando vi sono tutti i modi che qualcuno ha
per essere difeso, tanto più sul mondo del lavoro: ci sono i
sindacati, c'è un diritto del lavoro. Se qualcuno viene
discriminato deve denunciare, non deve passare tramite
qualcos'altro, deve denunciare e far pagare chi sbaglia. Dopo un
processo però, non sui giornali, non negli osservatori, non in
quest'aula e neanche sui social.
Per questo motivo noi voteremo contro a questa mozione.
Presidente -
Consigliera Minelli ne ha facoltà.
Minelli (PCP) -
Ho ascoltato con attenzione l'elenco che
il collega Manfrin ha fatto degli enti e dei soggetti istituzionali
che sono contemplati tra coloro che possono aderire alla Rete, ci
ha parlato di un totale circa di 10 mila soggetti a fronte di
un'adesione a oggi di circa 300 enti o istituzioni.
La prima cosa che mi viene da dire molto spontaneamente è
questa: bene, bisogna aderire, bisogna far crescere questo numero,
bisogna in qualche modo - a mio avviso - dare anche il buon esempio
e, perché no, seguire l'esempio virtuoso di Regioni che già hanno
aderito, noi qui parliamo come Regione, e lei ha citato l'Emilia
Romagna e la Toscana. Le Regioni che hanno aderito sono ad oggi
otto, le possiamo citare, sono l'Abruzzo, la Campania, l'Emilia
Romagna, il Lazio, le Marche, il Piemonte, la Puglia, la Toscana,
la Provincia Autonoma di Bolzano, la Provincia Autonoma di Trento.
Quindi vedo che, sia dal punto di vista geografico sia dal punto di
vista della collocazione politica di queste Regioni, c'è un'ampia
casistica.
Commentando la mozione e l'esposizione, lei dice: "Il succo di
tutto sta in una frase, garantire l'uguaglianza per tutti".
Io sono assolutamente d'accordo, il succo è garantire
l'uguaglianza per tutti, ma poi lei dice: "Garantire l'uguaglianza
per tutti ma non esistono dei divieti" e cita l'articolo 3 della
Costituzione (non so se l'ha fatto lei o il collega Perron) dicendo
che l'articolo 3 prevede che ci sia quest'uguaglianza.
Sappiamo tutti benissimo che la Carta Costituzionale scritta nel
48 è una Carta molto avanzata, soprattutto per quello che riguarda
la parte sui principi generali - e meno male che c'è, meno male che
è stata scritta così - però, come sappiamo benissimo, un conto sono
i principi contenuti nella Carta Costituzionale, un altro è
l'applicazione di quei principi e dal momento dell'approvazione e
della promulgazione della Carta Costituzionale sono passati un po'
di anni e ci sono state innumerevoli leggi che hanno cercato di
declinare, di applicare, di rendere completamente radicati nella
società quei principi.
Noi qui non stiamo parlando in questo momento di una proposta di
legge, stiamo parlando di una mozione, della legge parleremo a suo
tempo quando ci si arriverà, ma credo che l'azione di oggi, come
altre, vada esattamente nella direzione per cui chi occupa dei
ruoli istituzionali - e in questo caso chi fa parte di un'assemblea
come questa - ha il diritto/dovere di cercare di applicare i
principi.
Credo che siamo perfettamente in linea con il lavoro che viene
fatto da parte di chi vuole far progredire in qualche modo, o
perlomeno applicare, i principi del dettato costituzionale.
Il collega Perron poi ci dice che è importante, l'ha già detto
in altre occasioni, quando non parlavamo di discriminazioni di tipo
sessuale, omosessuale eccetera eccetera ma quando facevamo un
discorso semplicemente sulla violenza contro le donne... il collega
Perron dice: "Ci devono essere le denunce, a fronte delle denunce,
a fronte di una documentazione inoppugnabile, di fronte alle prove
provate, allora si può intervenire, ed è corretto che chi ha
compiuto degli atti che sono assolutamente contrari alle regole e
alle norme venga punito".
Non so se è il caso di ricordare - ma penso che l'abbiamo ben
presente tutti - che arrivare a denunciare - e in questo caso
faccio un riferimento alle denunce da parte delle donne vittime di
violenza ma forse ancor più alle denunce di tutte queste altre
categorie di persone che sono state elencate - fare una denuncia
non è assolutamente un percorso semplice o facile, è un percorso
doloroso, che molti per fortuna stanno cominciando a fare, a
portare avanti, anche perché supportati da una rete sociale, dal
fatto che nell'opinione pubblica sta cambiando il modo d'intendere
le cose. Qualcuno ce la fa, qualcuno non ce la fa. Di certo, e non
lo dico io, i dati sul sommerso, per quello che riguarda questi
tipi di violenze, sono dei dati altissimi, quindi non credo davvero
che si possa ridurre il discorso a "Si applicano le sanzioni nel
momento in cui abbiamo la certificazione", il certificato che
violenza c'è stata o comunque che violenza è stata denunciata, poi
accertare che ci sia stata è ancora un altro percorso.
Per quanto riguarda la questione degli artisti, faremo il
percorso della legge di cui lei è primo firmatario, collega Perron,
però, permetta, non bisogna confondere le pere con le mele. Noi qui
non stiamo parlando di artisti, ed è stato fatto l'esempio di un
artista che ha subito un episodio di quel tipo e lei subito va a
tirar fuori la questione di quali siano gli artisti che sono
sostenuti e quali altri no; qui stiamo parlando di una questione
diversa.
Noi crediamo che l'impegno che è stato esplicitato nella nostra
mozione - quindi di aderire alla carta d'intenti della Ready, e
soprattutto di intraprendere un percorso istituzionale con le
realtà locali, che sia volto in maniera concreta alla
sensibilizzazione del territorio sui temi riguardanti le
discriminazioni derivanti dall'orientamento sessuale - sia
importante, sia un atto che questo Consiglio può fare.
Dal mio punto di vista - e spero anche dal punto di vista di
altri colleghi - è una manifestazione di civiltà.
Presidente -
Siamo sempre in discussione generale. Ci
sono altri interventi? Assessore Marzi ne ha facoltà.
Marzi (SA) -
L'adesione alla carta d'identità Ready
s'inserisce, da un punto di vista politico-amministrativo,
all'interno di un quadro più generale che, tra l'altro, ci ha visto
nel corso degli ultimi mesi trattare questo tema anche rispetto ad
altri progetti e processi. Allo stesso tempo è frutto di una serie
d'interlocuzioni politiche che in V Commissione vanno da alcune
proposte di legge ancora in discussione fino a un quadro più
generale e amministrativo che, nel frattempo, si sta dipanando sul
tema.
Stiamo infatti lavorando in termini più generali per la
revisione della legge regionale n. 4/2013, quindi sugli interventi
di prevenzione e di contrasto alla violenza di genere e le misure
di sostegno alle donne vittime di violenza di genere. La legge, che
risale a circa dieci anni fa, necessita infatti di essere
aggiornata, sia per quanto riguarda il recepimento delle
indicazioni normative nazionali e sovranazionali, sia per ciò che
concerne il concetto di violenza e le nuove forme di violenza di
genere, e quindi anche tutte le azioni discriminatorie, sia per le
ulteriori strategie d'intervento, prestazioni e modalità operative,
non ultimo il focus e gli ambiti di azioni che stiamo mettendo in
campo per ciò che concerne gli uomini maltrattanti o autori di
violenza.
Nell'ambito di tale revisione troverebbe quindi naturale
inserimento la parte inerente alle disposizioni oggetto di
quest'iniziativa, determinate anche dall'orientamento sessuale o
dall'identità di genere, così come per l'abilismo e le
discriminazioni di genere piuttosto che multiple.
Con tale revisione vogliamo addivenire alla definizione di una
nuova norma cosiddetta "Quadro" che definisca le politiche a
contrasto della violenza di genere e di quelle determinate
dall'orientamento sessuale o dall'identità di genere stesso o dalla
condizione di disabilità, questo declinando le azioni di sistema e
di interventi che possono essere in capo a diversi Assessorati e
Dipartimenti, in virtù del fatto che eventuali servizi, interventi
e prestazioni, possono ricadere non solo nell'ambito delle
politiche sociali ma anche nei settori dell'istruzione, delle
politiche del lavoro, della sanità, rimandando a successivi atti
deliberativi finché ciascuno - nell'ambito delle proprie
competenze, attraverso risorse economiche proprie - renda attuativo
il quadro generale di cui sopra.
È quindi opportuno attendere l'emanazione di tutta una serie di
atti al fine di recepire quanto previsto a livello centrale e poter
anche individuare e declinare ulteriori azioni nell'ambito della
realtà valdostana, quale ad esempio l'adesione alla Carta
d'identità Ready che presenta specifiche caratteristiche e
peculiarità proprie.
Infine, sia nell'ambito del recepimento della normativa
nazionale che ai fini della revisione della legge 4/2013, che ad
azioni come appunto l'adesione alla Carta d'identità Ready, con
l'inserimento delle specifiche relative alle disposizioni contro le
discriminazioni e le violenze determinate dall'orientamento
sessuale o dall'identità di genere abbiamo avviato un primo
percorso d'interlocuzioni con le realtà locali, avviando sul
territorio valdostano le attività di mappatura delle violenze
determinate dall'orientamento sessuale o dall'identità di genere
per comprendere la portata del fenomeno e disporre di un quadro di
realtà utile sia per la condivisione dei dati a livello centrale
con il Ministero, sia per l'eventuale valutazione a livello locale
delle aree d'intervento e delle azioni necessarie.
Nello specifico, sono stati interpellati alcuni interlocutori
privilegiati che, in virtù del ruolo che ricoprono e/o
dell'organizzazione che rappresentano, possono intercettare questa
tipologia di violenza.
A titolo esemplificativo, ma non esaustivo, sono stati coinvolti
diversi servizi specifici dell'Azienda USL della Valle d'Aosta, le
Forze dell'ordine, l'Associazione Arcigay, Queer VDA eccetera, ed,
essendo l'ambito dell'identità di genere dell'orientamento sessuale
molto articolato, specifico e pertanto complesso, è sicuramente
auspicabile sia la definizione d'interventi di sensibilizzazione e
d'informazione sia di formazione degli operatori di prima linea che
possano entrare in contatto con queste situazioni di violenza già
conclamate o potenziali. Ai vari professionisti che devono
intervenire sono richieste competenze specifiche
nell'accompagnamento e nel supporto di queste persone e delle loro
famiglie.
Su tutto ciò, proprio per fare le cose per bene e per non
lasciare lettere morte, adesioni a Carte d'identità prima di aver
fatto valutazioni opportune, come si evince dal documento
"Strumenti operativi di lavoro della rete" all'interno della
documentazione di riferimento della Carta d'identità Ready, le
Amministrazioni firmatarie la Carta d'intenti devono realizzare
concretamente diverse attività che vanno poi presentate in una
relazione annuale da inviare alla Segreteria nazionale.
L'assenza di una norma regionale di riferimento che allochi le
sopracitate risorse economiche di fatto non consentirebbe la
realizzazione d'interventi e attività, vedi già solo la
realizzazione dell'iniziativa congiunta di tutti i partner Ready in
occasione della Giornata internazionale del 10 maggio.
L'iniziativa quindi dev'essere realizzata da tutti nello stesso
modo.
La relazione deve contenere, tra l'altro, le seguenti
informazioni: linee politiche dell'ente aderente; obiettivi; da
quanto l'argomento è attenzionato da parte dell'ente; aree
tematiche chiare e azioni svolte annualmente; aree, dipartimenti,
servizi amministrativi coinvolti; collaborazioni con enti,
organizzazioni e associazioni nazionali e/o territoriali;
collaborazione con altri partner, oltre naturalmente alle persone
di contatto e infine le politiche locali di LGBTQIA+ sul sito web
istituzionale.
Nel documento "Strumenti operativi di lavoro della rete" viene
dedicato spazio ai partner inattivi, ovvero quelli che hanno
firmato l'adesione ma che poi nella pratica, per diverse ragioni,
non concretizzano gli interventi predefiniti e richiesti dal
nazionale.
In sintesi, in parallelo proprio per non far parte di
quest'angolo della Carta d'identità di cui sopra, per arrivare a
quanto indica la Carta d'identità Ready, oltre naturalmente a una
politica più ampia su tutto quello che sono le azioni
discriminatorie, oggi stiamo attendendo a livello nazionale
l'emanazione del programma per la prevenzione e il contrasto della
violenza per motivi legati all'orientamento sessuale e identità di
genere, che è in predisposizione. Abbiamo avviato le attività di
mappatura del fenomeno che interessa il territorio valdostano per
poter disporre di un quadro di realtà utile alla definizione delle
aree d'intervento e delle azioni da realizzare. La mappatura
richiede un gran lavoro di coinvolgimento delle associazioni di
settore presenti sul territorio e le interlocuzioni con i servizi
sociali territoriali e con gli altri dipartimenti regionali
interessati dalla proposta di legge.
Presidente -
Ha chiesto la parola l'assessore Guichardaz,
ne ha facoltà.
Guichardaz J. (FP-PD) -
Brevemente solo per evidenziare
anche il mio punto di vista e anche per l'esperienza che ho
acquisito in questi mesi in quanto Assessore competente nell'ambito
dell'istruzione.
Io non penso sia tanto una questione di Destra o di Sinistra,
non rilevo questi posizionamenti tanto diversi rispetto a un tema,
quello del riconoscimento, del fatto che certe persone, perché poi
parliamo di persone, subiscano, a causa di varie situazioni, delle
discriminazioni. Non penso che la questione sia risolvibile solo ed
esclusivamente attraverso il procedimento della denuncia penale o
chissà che cosa, proprio per evitare che si arrivi allo scontro in
una sede giudiziaria, che sappiamo avere anche degli effetti poi
sul lungo termine, sia sulle vittime ma anche sui presunti, in
questo caso, discriminatori o molestatori nel caso per esempio
delle pratiche di molestia sessuale, nelle pratiche di
mobbizzazione in coloro presunti mobbizzatori.
Sappiamo anche dalle statistiche che questo tipo di procedimento
richiede spesso un percorso faticoso di consapevolezza anche degli
effetti che può avere su persone che hanno subito, durante tutto un
percorso di vita, degli atteggiamenti e delle situazioni di tipo
discriminatorio.
Il fatto che nel 1990, quindi pochissimi anni fa, sia stata
cancellata dalla lista delle malattie mentali nella classificazione
internazionale delle malattie l'omosessualità, dice comunque di un
percorso che è ancora fresco, che deve continuare anche in termini
di consapevolezza.
Io intervengo solo per dire che recentemente, qualche giorno fa,
la Giunta esecutiva dell'Università della Valle d'Aosta ha
deliberato un codice di condotta per la tutela, la dignità e la
prevenzione delle discriminazioni e molestie nell'Università della
Valle d'Aosta. Un codice, secondo me, estremamente interessante che
credo non abbia colori politici, perché è il frutto di un confronto
ampio della comunità universitaria, un confronto che si è
sviluppato anche, da quello che mi diceva la rettrice, in un
periodo molto lungo; ha avuto una genesi piuttosto non dico
sofferta ma prolungata, ed è un codice che, secondo me, dice anche
di una sensibilità che può essere affrontata all'interno di una
situazione circoscritta, come quella per esempio dell'Università, e
che non preclude in nessun modo la possibilità di aderire poi ad
altre forme, sempre valutando, come si diceva prima, il livello
d'impegno, le circostanze di tipo finanziario. Non esclude la
possibilità, per esempio che ci siano altre forme.
Vi invito a leggere questo protocollo, questo codice di
condotta, perché tiene conto di vari fattori che possono minare la
tranquillità e la serenità, in questo caso degli studenti, ma non
solo degli studenti, anche della comunità docente e di tutti coloro
che lavorano all'interno dell'Università. IL codice prevede, ai
sensi dei decreti legislativi 2015 e 2016 del 2003, la possibilità
di ricorrere - per discriminazioni dirette, situazioni nelle quali
per religione, per convinzioni personali, per abilità e disabilità,
per età e per orientamento sessuale, ad altri percorsi che non
siano necessariamente sempre quelli del percorso giudiziario.
Nel caso specifico per esempio si è immaginato di costituire un
cosiddetto "Consigliere di fiducia" che è un Consigliere che nella
sua funzione può in qualche modo mettere in conto la persona che ha
subito delle discriminazioni anche in una logica di confronto con
il presunto molestatore o il presunto discriminatore, per capire se
attraverso queste forme di confronto si arriva a capire se la
discriminazione è avvenuta o se è solo una percezione.
Sono intervenuto solo per rappresentare una situazione ed un
percorso che nella nostra Università credo non abbia avuto ostacoli
di sorta nel momento in cui si è immaginato di cominciare a
ragionare sull'adozione di un codice di condotta per la tutela
delle persone da varie forme di discriminazione di
persecuzione.
Sostanzialmente credo che attraverso queste azioni, che sono
azioni reali e positive, si possa comunque in qualche modo
ragionare per capire quali siano gli estremi e quali siano le
possibilità per eventualmente aderire poi alla Carta di intenti
della Ready.
Presidente -
Consigliere Perron per il secondo
intervento, ne ha facoltà.
Perron (LEGA VDA) -
Per secondo intervento ancora in
discussione generale, per rispondere brevemente alla collega
Minelli.
Mi spiace collega, lei è incapace di scindere in un discorso la
parte fondamentale da quella accessoria. Proprio non ce la fa;
quindi se io apro una parentesi sulla questione dell'artista, lei
si va ad attaccare a quello.
Il discorso principale, l'ho detto più volte, è che ci sono le
denunce. Lei mi dice "Uno non sempre denuncia, può non farlo".
Questo è l'apparato giuridico che funziona così, e adesso farò
alcuni esempi. Prima però rispondo all'assessore Guichardaz, lei
cita "Nel 1990 c'era nell'impegnativa la questione della malattia
mentale", ma ci mancherebbe. Chiaramente gli omosessuali sono stati
discriminati nella legislazione per anni ma oggi non è più così, è
questo il punto. Da qua in poi si sfora dall'ambito del mondo che
conosciamo, e adesso vi faccio un paio di esempi.
Facciamo caso che la legge sull'omotransfobia, che mi sono
studiato bene la scorsa estate, che aspetto arrivi in Commissione,
ha un osservatorio. Stiamo istituendo un qualcosa che in un certo
modo è a metà tra l'apparato della società e quello giudiziario, si
creano osservatori. Attenzione, perché chi ha studiato i sistemi,
l'Unione Sovietica ad esempio, gli autoritarismi o le dittature di
sinistra, sa che si creano apparati di questo tipo. Anche nel
fascismo c'erano. Si creano apparati intermedi e quindi il
cittadino non è più tutelato. Quando qui qualcuno riceve una
denuncia, anche se è il peggior delinquente del mondo, ha diritto
alla difesa in Tribunale. No, ci sono gli apparati intermedi.
Allora ipotizziamo che ci sarà un giorno l'osservatorio sulla
discriminazione, molto bene. Facciamo l'esempio che io abbia una
pizzeria, sono un imprenditore, pago già un sacco di tasse, non
trovo il personale, ho mille problemi. Prendo tre persone a
lavorare e supponiamo che una non lavori, una non venga, una
approfitti della mutua ed utilizzi tutta una serie di comportamenti
che io non vedo l'ora di togliermi dai piedi perché legittimamente
voglio avere qualcuno che lavora.
Mettiamo caso che questa persona, una volta licenziata, vada
dalle Consigliere o dall'Osservatorio che sarà fatto un giorno, a
dire che è stata discriminata in quanto omosessuale, transessuale
eccetera.
Tra l'altro, dalla nostra parte, in questo caso la visione
liberale, noi non ci chiediamo neanche che orientamento sessuale
uno abbia. Io non so che orientamento abbia uno. Il collega
Padovani, non lo so. Io stesso potrei essere omosessuale, ma chi se
ne frega, non lo so, non mi interessa, non va ad influire su quello
che faccio, tanto più sul lavoro.
In questo senso siete voi che fate la discriminazione. Fate
uscire queste cose qua, come se fosse una categoria che tiene
dentro tutto l'individuo, come il fatto di essere tutti
eterosessuali qua dentro, dovremmo andare d'accordo su tutto, siamo
la grande categoria degli eterosessuali. No, non lo siamo.
L'individuo è molto più complesso della sua categoria sessuale.
Questo è un altro tema ma è profondo e capisco che poi c'è gente
che non capisce.
Torniamo all'esempio, costituiamo un Osservatorio, dove qualcuno
comincia a dire: "Guarda, sono stato...". Va senza alcun tipo di
prova, perché chi è che va a cercare le prove a quel punto? Chi? Me
lo spiegate voi? Andate voi Consiglieri a dire: "Ci dica" al
pizzaiolo o il signore che ha la pizzeria "che cosa è successo, che
cosa ha detto lei? ". Chi è che va a prendere le prove della
discriminazione?
Questo dovete dirmelo, sarebbe interessante saperlo. Ve lo dico
io, nessuno, non potete farlo perché non si possono costituire
apparati. Non potete farlo.
Cosa succederà? Che se questa cosa viene fuori, andrà ad
ingrandire i numeri ma potrebbe anche uscire il nome di una
persona, potrebbe uscire sui giornali che il signor "Tal dei tali"
discrimina nella sua pizzeria.
Questa persona, mettiamo caso che non abbia discriminato e sia
vittima lui di un ricatto di questo tipo, che non è possibile
accertare, anche perché uno non può sapere qual è l'orientamento
sessuale di un suo dipendente e non è nemmeno tenuto a saperlo,
chiaro?
Come farà un giorno questa persona a difendersi ad esempio? Ci
avete mai pensato su questo? Avete mai proiettato in avanti le
vostre idee?
Altro esempio: sono a scuola, ritorno a scuola. Perron Simone
che su queste questioni ci ha messo la faccia molte volte,
beccandosi dell'omofobo, cosa che non sono per nulla e lo certifica
la mia vita personale e lo posso dire centomila volte qua: ho avuto
dodici anni di insegnamento, decine di classi, centinaia di alunni,
e voglio vedere se una sola volta ho avuto problemi di questo tipo.
Io un giorno torno a scuola e mi trovo qualcuno bello "Pompato"
dalla vostra propaganda, per cui tutti quelli della Lega sono
cattivi, omofobi, conservatori, che ce l'hanno con gli omosessuali.
Io mi trovo un alunno, quest'alunno, ad esempio, mi dà problemi di
condotta, oppure devo dargli un'insufficienza oppure devo
interrogarlo, io rischio di dover dire: attento a quello che fai,
perché in due secondi lui, se si dichiara omosessuale, e torniamo
al discorso di prima, io posso non saperlo e, anzi, non me ne frega
nulla. Potrebbe dire che ha un professore che discrimina, un
professore che gli mette un'insufficienza perché ce l'ha con lui,
perché è omofobo. Le avete mai pensate queste cose qua? La risposta
è no, perché voi non pensate.
Assessore Guichardaz, mi fa piacere che lei abbia citato la
malattia mentale, io le cito - e questo verrà fuori sulla Carriera
Alias - che è un problema suo, questo sulle scuole. È già uscita
questa cosa, sulla Carriera Alias. Lì invece sarà interessante la
questione di andare a guardare, visto che citiamo organismi
internazionali o autorità internazionali, io le citerò in quel caso
la disforia di genere che è il caso per cui una persona si sente di
un altro genere, che oggi sta diventando particolarmente di moda,
quando ci saranno dei numeri ben precisi su questo glieli porterò.
In quel caso il DSM5, che è quello che l'Associazione americana
degli psichiatri aggiorna ogni anno per vedere quali sono le
patologie o i disturbi, mette la disforia di genere tra i disturbi
ancora oggi.
Quindi quando arriveremo alla Carriera Alias, noi cercheremo di
farvi capire che in certi casi, e lo dice il DSM5 e non Perron
Simone che conta nulla, è un disturbo e quindi giustamente ci vorrà
il parere di uno psichiatra.
Sarà molto interessante su questo campo, sono contento che lei
abbia citato un qualcosa di medico perché in questo caso saremmo
tutti in quell'ambito.
Per il resto non sono stupito dalla risposta dell'assessore
Marzi, anzi, io devo dire che adoro vedere la faccia del collega
Marzi quando deve ogni tanto portare alla luce, un po' in maniera
nascosta, bisogna capire tra le righe, il suo eloquio e a me piace
ascoltarlo, che dice: "Sì, lo faremo". Lo avevo già percepito
perché vedevo invece il collega Chatrian, che adesso non vedo più,
particolarmente carico ed avevo già presentito che la cosa sarebbe
andata verso la sinistra, cosa che giustamente è legittima, è la
vostra parte. Quindi colleghi bene così, vi confermate in questo
caso un autonomismo che va a sinistra, la Schlein sarebbe
perfettamente contenta. Noi vi diciamo che secondo la nostra
visione state sbagliando, andate ad infilarvi in campi che non
conoscete perfettamente e creeranno danni. In questo caso il danno
minimo sarà dare del lavoro in più alla pubblica Amministrazione
così ci sarebbe molto altro da fare per una cosa che non servirà
assolutamente a nulla, se non a far contente le colleghe, le
associazioni e le loro lobby.
Presidente -
Consigliere Manfrin per secondo
intervento.
Manfrin (LEGA VDA) -
Io inizierò la mia replica con
un'esortazione nei confronti dell'assessore Marzi che questa
mattina ha iniziato e questo pomeriggio ha terminato, quindi ha
presentato la sua migliore veste di Conte Mascetti, così come io lo
ricordavo nel Consiglio comunale di Aosta, che con grande fatica e
con evoluzioni linguistiche ha cercato di dire che questa
maggioranza voterà questa mozione senza dire che questa maggioranza
voterà questa mozione. Io sinceramente ho chiesto al collega Perron
di spiegarmi effettivamente che cosa aveva dichiarato a lei. Io ho
capito che il collega Perron le ha chiesto esplicitamente: "Ma
quindi la votate oppure no?" e gli ha dato la risposta. Così ho
potuto capire che questa mozione la votate, probabilmente verrà
riformulata, non lo so, perché ho visto il collega Chatrian che
faceva ampi gesti di "Poi la firmiamo, poi la firmiamo". Sto
mettendo insieme gli indizi ma non ho idea di cosa accadrà.
Prendo atto di questo e se questo accadrà, Assessore, io sarò
lietissimo di vederla votare quest'iniziativa, soprattutto per
quella che è la tradizione che lei rappresenta all'interno di
quest'aula democratica, cristiana, democristiana, soprattutto
cristiana. Sarò lieto di vedere questa sua adesione importante a
quest'iniziativa, a questa scelta, che comunicherà ovviamente anche
a chi l'ha sostenuta, come si è schierato in questo caso, e lo dico
non a caso.
Collega Minelli, lei ha detto che non è una questione politica
perché le Regioni che lei ha citato sono di tutti i colori. Lei ha
ragione ma sono di tutti i colori adesso, in questo momento. Lei
legge un elenco di Regioni, così come di Comuni - perché per
fortuna in gran parte hanno cambiato colore. Il problema è che
l'adesione è avvenuta quando in realtà il colore politico era
diverso.
Il fatto che lei dica che si può poi fare un passo indietro, mi
conforta per il futuro, perché si potrà fare un passo indietro
anche da quest'adesione se per caso dovesse mai cambiare il governo
di questa Regione. Per cui sappiamo bene che sono scelte molto
contraddittorie e non condivise, permetterà a chiunque che si
siederà su quei banchi, di poter condividere o non condividere
questa scelta, e di questo ne siamo consci. Se effettivamente
questa fosse soltanto una rete per scambiarsi buone prassi e
ricette per la torta alle pesche, io potrei quasi quasi essere
d'accordo con voi.
Il problema è che poi però le informazioni in rete rimangono, e
in rete, soprattutto sul sito. Giustamente il collega Perron si è
interrogato ed ha aperto un dubbio anche a me, io non me l'ero
posto questo dubbio, associazione, soggetto giuridico, non
giuridico, gruppo informale, non saprei come definirlo.
Se noi andiamo a vedere su questo sito, troveremo, nella parte
delle buone prassi, un bellissimo riferimento, dedicato a tutte le
reti che aderiscono e a tutti i soggetti che aderiscono, che dice:
"Iniziativa congiunta, proposta di legge, misure di prevenzione e
contrasto della discriminazione, della violenza per motivi legati
al sesso, al genere, all'orientamento sessuale e di genere". Il 16
luglio 2020 l'assessore Giusta, mi pare fosse piemontese se non
sbaglio, ha invitato i partner a un'azione congiunta della rete a
sostegno dell'iter parlamentare del testo unificato della proposta
di legge che vi ho letto, presentato dal deputato Zan ed altri.
Che cos'è questa? È semplicemente una richiesta che questa rete
fa a tutti i partner per chiedere di sostenere il disegno di legge
Zan.
Allora davvero qualcuno ci vuole dire che non c'è una scelta
politica dietro? Davvero avete l'ardire di sostenere che questo è
semplicemente "Un gruppo di amici, ci diciamo delle cose, diciamo
che è bello essere tutti uguali ma anche tutti diversi, è bello
contrastare le discriminazioni, non in tribunale, ma in un organo
che non è il tribunale, che non può fare delle sanzioni però può
raccogliere segnalazioni". Un po' come è successo per l'adunata
degli alpini a Rimini, dove sono arrivate centinaia di migliaia di
segnalazioni di aggressione di questi alpini cattivissimi, che
hanno violentato le donne, che le hanno molestate, che ne hanno
fatto veramente di tutto e poi che cosa è emerso? C'era una sola
denuncia che è stata peraltro archiviata.
È facile così. Voi dite: "È difficile denunciare". Ma come? Poi
abbiamo centinaia di persone che vanno sugli organi di
informazione, ci mettono la faccia e dicono: "Io sono stato
molestato". "Allora dillo a chi di dovere, c'è la Procura, c'è la
Polizia, fai denuncia". "No, io lo dico al giornalista poi, sai,
non è che me la sento tanto di denunciare".
Collega Minelli e collega Guichardaz, collega assessore
Guichardaz, ma non ci raccontiamo le favole, almeno tra noi,
sappiamo come funzionano queste cose.
Volete davvero farci pensare che l'adesione a questa rete sia
una grande evoluzione? Collega Minelli, mi stupisco di lei che è
sempre così concreta, che si prepara. Lei ci dice il fatto che in
20 anni di esistenza di questa rete informale, nella quale
tantissime Amministrazioni avrebbero potuto aderire a questa rete e
scambiarsi queste informazioni così vitali, che ci permettono di
vivere una democrazia finalmente piena, in tutto in questo tempo,
su diecimila soggetti che potevano aderire, hanno aderito in 300 e
questo è segno che dovrebbero aderirne di più?
Non so lei, ma a me hanno insegnato che se su un banco del
mercato c'è la coda di persone che vuole comprare e in un'altra non
c'è la coda di persone che vuole comprare, forse la merce è
migliore da una parte rispetto che ad un'altra, quindi
tendenzialmente mi fido del fatto che così tante Amministrazioni
non abbiamo voluto aderire, probabilmente anche per gli
adempimenti. L'ha detto anche l'assessore Marzi nel suo intervento.
Ci sarà la necessità di andare a impegnare le strutture, impegnare
dei fondi, delle risorse. Come è il contenuto della proposta che le
due colleghe hanno formulato, fare corsi di formazione, come il
Consigliere di fiducia che c'è all'Università. È bellissima questa
cosa, io non lo sapevo, mi ha aperto un mondo collega assessore
Guichardaz, e mi informerò di questo Consigliere di fiducia che c'è
all'Università al quale vado a raccontare tutti i miei problemi più
intimi e segreti perché lui ovviamente li risolverà.
È una cosa meravigliosa, sono davvero curioso di vedere come
funziona perché se io ho subito una discriminazione, posso
rivolgermi a questo Consigliere anche se ritengo di essere stato
discriminato da un professore per un voto troppo basso o troppo
alto? No. È giusto limitarlo ad un tipo di discriminazione, mica ad
altre, è giusto, limitiamolo, non è che possiamo aprirlo a tutte le
discriminazioni. Ha ragione assessore Guichardaz, lei ha
perfettamente ragione.
In questa parte delle buone prassi, ho visto anche le iniziative
che vengono condivise, che poi dovremo adottare, dovrete adottare,
assessore Marzi, come il riconoscimento formale di diritti di
cittadinanza dei figli nati da coppie omogenitoriali.
Lei sa che c'è un dibattito piuttosto approfondito ed è
complesso come sistema. Sa che però c'è una legge che lo
disciplina, adesso c'è anche la proposta di rendere reato
universale quello che viene discusso, quindi io la vorrò vedere,
assessore Marzi, se davvero avrà l'ardire di votare
quest'iniziativa nel sostenere le famiglie che l'hanno sostenuta,
che giustamente provengono da una tradizione democristiana,
democratico cristiana ma soprattutto cristiana, che lei sostiene
questo tipo di iniziative e dirà: "Sì, io sono democratico, ma
soprattutto cristiano, vivo cristianamente ma sostengo
quest'iniziativa rispetto alle famiglie e rispetto anche al disegno
di legge Zan".
Un grosso "In bocca al lupo" anche a lei, assessore Marzi.
Presidente -
Consigliere Distort, ne ha facoltà.
Distort (LEGA VDA) -
Solo per condividere con voi alcune
riflessioni. Ritengo comprensibile che le colleghe Minelli e
Guichardaz portino avanti quest'iniziativa che fa parte
dell'arsenale di bandiera che permette loro di riscuotere un certo
consenso. Quello che mi stupisce è il ripiegamento della
maggioranza nei confronti di quest'iniziativa, questo ve lo devo
dire francamente. Mi stupisce il ripiegamento sullo strapotere
delle lobby Lgbt perché è di fatto una forza emergente, si tratta
di una forza emergente a livello mondiale.
Colleghi della maggioranza, forse non lo sapevate? O forse lo
sapete benissimo e volete comunque, in questo modo, in nome di non
so che cosa, forse di una sorta di masochismo politico, dare una
lezione politica di debolezza, di essere banderuole soggette ad
ogni vento di dottrina. Il vento tira di qua e quindi noi andiamo
in là. Fate attenzione perché negli anni 30 sono stati in tanti a
cadere in queste trappole.
Io vorrei ulteriormente riflettere sul fatto che nella
dimostrazione di debolezza politica da parte della maggioranza,
nell'aderire a quest'iniziativa, perché così pare anche a me, come
diceva il mio collega Manfrin, non è risultata così chiara
l'adesione a seguito dell'intervento dell'assessore Marzi, però
pare che sia proprio questa la posizione che intendete assumere.
Allora dimostrate di essere:
1) Complici di un incremento della burocrazia, e questo sarebbe
un buon Governo? E siete tutti d'accordo? Tutti in maggioranza?
2) Dimostrate di non credere nelle Istituzioni, perché a quanto
pare la Magistratura non è adeguata a gestire queste situazioni,
non è adeguata a gestire quelli che sono i problemi di violazione
relativi ai diritti della persona. Siete tutti d'accordo in
maggioranza su questo?
Dimostrate, visto che la collega Minelli ha ribadito, dal suo
punto di vista, che è difficile il percorso di una denuncia, ma una
denuncia - da quanto mi risulta - inizia rivolgendosi alle Forze
dell'ordine. Allora è chiaro che se io ho una buona considerazione
delle Forze dell'ordine, di Polizia, di Carabinieri, di Polizia
locale, io parto, intraprendo il percorso di denuncia confortato da
questa fiducia nelle Forze dell'ordine.
Voi maggioranza mi stupite che dimostrate di non credere nel
ruolo delle Forze dell'ordine, quindi per voi Polizia e
Carabinieri, ai quali normalmente vengono depositate le denunce,
per voi non contano nulla, sono armi spuntate. Invece serve un
apparato, serve l'ennesimo apparato.
Permettetemi ancora di condividere con voi una riflessione, più
che altro un'informazione. Sapete che c'è una categoria veramente
debole, è la categoria dei minori.
Qui dovrebbe parlare il mio collega Sammaritani. Io gli rubo un
attimino il mestiere e spero di non fare brutta figura, sapete che
nelle situazioni in cui sono coinvolti i minori, normalmente i
familiari non possono accedere all'Aula per ovvi motivi di tensioni
che si generano, quindi immaginate questi bambini e bambine che si
trovano con il loro avvocato difensore e l'avvocato di controparte
che gli fa le domande e li mette in difficoltà. Queste sono le vere
vittime.
Sapete che cosa è successo nel mondo normale? Non quello della
burocrazia, non quello che vuole continuare a caricare la
burocrazia, non il mondo che non crede nelle Istituzioni. È nata
un'iniziativa nel mondo motociclistico. C'è un gruppo a livello
mondiale di motociclisti, tatuati, con i giubbotti, che hanno
siglato un accordo per poter entrare nelle aule di Tribunale e
schierarsi dietro o vicino ai bambini durante le udienze. Sono i
B.A.C.A., Bikers, è un acronimo, Against Child Abuse.
Con questo non voglio far pubblicità ad un gruppo che stimo, ma
questo succede nel mondo reale, nel mondo di persone che si
svegliano una mattina, si accorgono che c'è un problema e cercano
una soluzione.
È un mondo completamente diverso, non è il mondo che si rivolge
ad un'Aula di Consiglio ed in qualche modo persuade una maggioranza
consenziente ad adottare una linea che va infine a complicare la
burocrazia e a dimostrare la mancanza di fiducia nelle
Istituzioni.
Complimenti, continuate così.
Presidente -
Assessore Bertschy ne ha facoltà.
Bertschy (AV-VdA Unie) -
Intanto il consigliere Chatrian
deve stare fermo perché sta sviando un po' il dibattito. Il
Presidente più tardi vi dirà cosa faremo e che cosa vorremmo
proporre, quindi non fatevi portare fuori strada, siamo qua a fare
un dibattito, aspettate che ci esprimiamo e dopo date il vostro
giudizio e soprattutto riportiamo la discussione a un tema più
politico.
Ho sentito parlare delle Forze dell'ordine. Noi oggi ci dobbiamo
confrontare su un tema che ognuno poi può decidere di colorare come
vuole, anche di dare il taglio politico che ritiene di dare.
Noi vogliamo, su un tema così importante - in una situazione
delicata come quella che vediamo vivere giornalmente in termini di
discriminazioni e di fragilità delle persone in generale - lavorare
per approfondire quello che ci viene presentato.
Non crediamo assolutamente che ci siano istituti o associazioni
che possano risolvere, se esistono, problemi come questi, ma
crediamo piuttosto che sia necessario lavorare per capire come
questi possano essere vissuti negli ambienti che meglio
conosciamo.
L'impegno che ci prendiamo - per quello che ci riguarda, le
politiche sul lavoro - è di portare questo tema all'attenzione del
Consiglio politiche del lavoro, per continuare a cercare di
costruire in una comunità del lavoro le migliori condizioni
possibili perché tutto questo sia oggetto da un lato di valutazione
ma anche di crescita di ambienti inclusivi, dove le persone si
possano misurare per le competenze, per le capacità e per la
disponibilità a crescere in aziende che sappiano essere altrettanto
inclusive.
Oggi essere così tranchant da un lato o dall'altro, per quello
che ci riguarda non è l'atteggiamento con il quale vogliamo
affrontare un tema che ha necessità di essere approfondito.
Non lo sappiamo, per quello che ci riguarda saranno le
associazioni di categoria, saranno le forze sociali, saranno le
singole aziende a dirci quanto di questa progettualità si vorrà
mettere in campo. Noi riteniamo che sia un tema da non banalizzare,
sia un tema sul quale parlare ai giovani. La società è sempre più
violenta, questo è un tema da affrontare insieme ai giovani che
hanno - come tutti noi, persone adulte - le loro valutazioni e io
devo dire che sempre di più trovo giovani attenti a cercare di
generare condizioni di comunità inclusive anche negli ambienti di
lavoro, negli ambienti dove le relazioni sociali sono
importanti.
Noi, rispetto a questo, non stiamo valutando se l'adesione o
meno a un progetto, a un'associazione, a una carta d'intenti,
piuttosto che a un documento, possa farci togliere un peso sulla
coscienza e dire "Abbiamo fatto anche questo" e magari abbiamo
complicato, attraverso adempimenti burocratici amministrativi,
l'azione dell'Amministrazione regionale; piuttosto vogliamo che su
un tema come questo, visto che più volte è arrivato in aula, si
vada, ognuno per l'ambito di propria competenza, ad approfondirlo
nei luoghi in cui questi argomenti possano trovare una trattazione
che vada al di là della discussione in Consiglio regionale.
L'impegno che mi assumo, con la delega al lavoro, è di parlarne
all'interno del Consiglio politiche del lavoro e di poter anche lì
fare un percorso per creare le condizioni migliori possibili perché
l'alleanza per i lavori di qualità è un tema trasversale ed è un
obiettivo che ci deve unire per creare le migliori condizioni di
lavoro possibili per tutti.
Presidente -
Consigliera Minelli per secondo
intervento.
Minelli (PCP) -
Per secondo intervento, per alcune
considerazioni e puntualizzazioni. Io concordo con una delle
osservazioni fatte or ora dall'assessore Bertschy, e cioè che non
c'è la presunzione, penso da parte di nessuno, di credere che si
possa risolvere un problema o affrontarlo in maniera anche compiuta
attraverso una semplice adesione a uno strumento come è quello che
viene proposto. È ovviamente uno strumento utile, che nelle realtà,
poche, dove è stato applicato, dove si è deciso di utilizzarlo, ha
dato dei risultati, quindi è una valutazione che si può fare e che
noi crediamo possa essere utile.
L'altra considerazione è questa. Si è dibattuto molto in
quest'inizio di pomeriggio sul fatto che ci deve essere una fiducia
nei confronti delle Forze dell'ordine, che ci sono degli aspetti
giuridici, che ci sono delle strade in qualche modo già tracciate,
che esistono e che possono essere percorse per affrontare tematiche
e problemi come questo. Io credo che non ci sia nessuno che metta
in dubbio neppure questa questione, però qui si tratta di un
argomento diverso e che è di prevenzione, cosa su cui, secondo me,
si riflette sempre troppo poco, perché poi bisogna arrivare a
discutere delle cose quando ormai siamo oltre e diventa molto più
difficile; quindi è una cosa intelligente mettere in campo tutte
quelle azioni che possono, in qualche modo, portarci a non adottare
provvedimenti di tipo emergenziale, quando proprio si arriva a una
situazione più delicata.
Alcune altre considerazioni che hanno fatto i colleghi. Tra
l'altro, devo dire che dovete mettervi d'accordo perché il collega
Perron dice addirittura che non siamo in grado di pensare - perché
questo è stato detto - e il collega Manfrin dice a me che sono
sempre molto pragmatica e vado a trovare il pelo nell'uovo, in
qualche modo.
C'è un poco di confusione in questo senso, anche sulla questione
culturale, storica. Ormai abbiamo capito, collega Perron, l'unico
qui che abbia delle competenze in questo senso è lei, dall'alto
della sua preparazione, e anche della conoscenza del mondo della
scuola, dall'alto dei suoi dodici anni di onorato servizio.
Io sono contenta se lei non si è mai dovuto confrontare nel
corso della sua carriera lavorativa, della sua professione, con
degli episodi che hanno coinvolto dei ragazzi in un'età
particolarmente fragile, in cui anche distinguere un'azione
intimidatoria, se vogliamo, proprio per non arrivare addirittura a
degli attacchi plateali ma comunque a un atteggiamento ostile nei
confronti di un orientamento sessuale, di un comportamento. Bene,
se lei ha avuto la fortuna di non essere mai incorso in questi
episodi, ne sono felice. Io vorrei soltanto che facessimo
attenzione, perché alle volte è facile, e lo dico pensando anche
alla mia esperienza, avere i paraocchi e non cogliere qualche cosa
di molto più complesso, che di sicuro non si esplicita nei giovani
con una denuncia, perché per arrivare a quello ci vuole tanto altro
prima e ci vuole una forza d'animo, un percorso, un sostegno che,
alle volte, viene soltanto da chi è vicino. Può essere
un'insegnante, può essere un'associazione, può essere un contesto
familiare, sociale; alle volte c'è, spesso non c'è.
Quello che dico è che uno strumento come questo - in cui si
chiede di aderire a una rete che ha quelle finalità e quegli
obiettivi - è un modo per cambiare un certo paradigma culturale
che, purtroppo, io credo sia ancora molto radicato nella nostra
società, nella società di questo Paese, temo anche un po' nella
società di questa regione.
Senza dare dei giudizi, io credo che sia opportuno compiere dei
passi. Questo è uno. Ce ne saranno altri, tantissimi, però in
quella direzione io ritengo sia opportuno muoversi.
Presidente -
Si è prenotato il Presidente della Regione,
ne ha facoltà.
Testolin (UV) -
Intervengo alla fine di un percorso che
la Giunta ha voluto rappresentare a quest'Aula, un percorso di
serietà - a mio avviso - verso questa tematica, una tematica nella
quale non vogliamo entrare per partito preso o con opinioni, con
pregiudizi o con un modo di classificarla che non ci
appartiene.
Vogliamo avvicinarci a questa tematica con la serietà, la
tranquillità e la coscienza di chi lavora quotidianamente per
affrontare tutta una serie di problemi che oggi toccano questo tipo
di situazione, o che magari domani toccheranno i problemi legati
alla discriminazione giovanile, o a chi è portatore di disabilità o
a chi ha delle problematiche diverse che possono indurre a
lasciarlo da parte perché è più debole o perché è diverso da tutti
gli altri.
Abbiamo voluto rappresentare in questo spaccato di riflessioni,
che i vari Assessori hanno espresso, i pro e i contro di quello che
vuol dire affrontare un percorso che ci è stato presentato e
proposto.
Ci sono delle difficoltà che possono derivare dal fatto di non
avere le persone che poi diano gambe alle richieste di una carta di
intenti, perché in una carta di intenti la firma non si rifiuta a
nessuno, ma in realtà poi bisogna affrontare anche queste cose in
maniera corretta, in maniera appropriata, con le quattro risorse
che possono servire per fare le iniziative e, allo stesso tempo,
conoscendo e avendo contezza se quel tipo di approccio può essere
utile alla nostra comunità o se, invece, è utile, come è emerso, ad
altre situazioni. Bisogna capire se quello può essere un punto
d'approdo per confrontarsi con altre realtà che l'hanno
sottoscritta e dalle quali si può trarre qualche beneficio o se,
invece, le scelte di un confronto diverso, ma ugualmente
determinato, possano dare i risultati migliori.
Alla fine di queste valutazioni, noi ci ritroviamo serenamente
coscienti che le Forze dell'ordine sono assolutamente centrali per
quanto riguarda ogni forma di prevenzione, - io direi qualsiasi
tipo di discriminazione -, ci viviamo assieme tutti i giorni e
tutti i giorni ci confrontiamo per cercare di risolvere le
problematiche che, purtroppo, nella società fanno parte della
quotidianità, quindi le affrontiamo con l'idea che se possiamo
prevenirle lo facciamo.
In molti casi si sta lavorando - sia in ambito scolastico, sia
in ambito culturale, sia in ambito sanitario - in collaborazione
proprio con le Forze dell'ordine per trasmettere dei messaggi che
siano univoci, a partire dalle scuole, dalle situazioni di maggior
disagio, perché pensiamo che il fatto di poter informare e
sensibilizzare il territorio su certe tematiche, sia qualcosa di
positivo e che dia forza anche a chi lo fa e soprattutto a chi lo
riceve.
Per questo motivo proponiamo un emendamento, con l'idea che sia
un emendamento assolutamente coerente con quello che ci siamo detti
e con quello che possiamo e sarà opportuno o meno fare.
Noi andremo a chiedere, senza entrare nel merito delle premesse
della mozione, di eliminare il primo punto dell'impegnativa e di
riprenderlo sotto altra forma all'interno di una nuova dicitura del
secondo punto, dove chiederemo di modificarlo in questo modo: "Di
intraprendere un percorso istituzionale anche con le realtà locali,
volto alla sensibilizzazione del territorio, su temi riguardanti la
discriminazione derivanti dall'orientamento sessuale, valutando in
tale percorso anche la possibile adesione alla Ready".
Questa è una proposta che ci sentiamo di sottoscrivere perché
non obbliga nessuno ad avvicinarsi a dei percorsi di cui non si
conoscono gli effetti, le finalità fino in fondo e le capacità
soprattutto di andare a intervenire, ma ci assumiamo quest'impegno
all'interno di un percorso che è già iniziato e che continuiamo a
portare avanti con serietà ogni giorno nel lavoro che ognuno di noi
svolge.
Pensiamo che possa essere un punto di caduta, un compromesso
positivo al quale tutti potremmo aderire.
Presidente -
Consigliera Erika Guichardaz ne ha
facoltà.
Guichardaz E. (PCP) -
Per evidenziare che accogliamo
questa proposta emendativa, anche se rende un po' più debole
l'impegnativa che avevamo proposto, ma crediamo che sia intanto un
buon modo per iniziare quel percorso che, in qualche modo, già
anche le realtà locali hanno portato avanti. Soprattutto anche
rispetto alle osservazioni fatte dall'assessore Marzi per
evidenziare che qualcosa già è stato fatto e si sta facendo, quindi
non è che partiamo dall'anno zero; sicuramente su questa tematica
prendersi un impegno di questo tipo, vuol dire dare una sorta di
accelerazione, speriamo, in un percorso che, come ha detto
giustamente anche la collega Minelli, purtroppo non deve per forza
arrivare alle denunce.
Quello che noi auspichiamo - e questo si evince chiaramente
dalle premesse della mozione - è che proprio un lavoro culturale e
un lavoro fatto anche attraverso buone prassi e attraverso la rete
con altre Amministrazioni possa far sì che non si debba neanche mai
arrivare a delle denunce, perché in qualche modo la società ha
fatto un passo culturale che noi crediamo importante.
Sotto questo punto di vista condivido quanto ha detto il
consigliere Manfrin: proprio il primo passo è la questione di
monitorare la situazione, proprio perché quel sommerso, come
dicevo, è un sommerso che pesa. Lo avevamo visto nella legge contro
la violenza sulle donne: quando si è partiti i numeri erano molto
inferiori rispetto a quelli che si conoscono oggi, e questo è
dovuto proprio grazie al percorso culturale che si è fatto in
questi anni.
Credo che, soprattutto per la fascia giovanile, questo sia un
impegno che possa in qualche modo fargli sentire una sorta di
attenzione da parte della nostra Aula.
Evidenzio - perché purtroppo ci piace anche evidenziare i
particolari - che mi è molto dispiaciuto quello che ha detto il
Consigliere Perron riferito all'artista valdostano di cui abbiamo
parlato, perché in qualche modo ha anche messo in dubbio che si
citasse lui perché non fosse di valore, perché avesse fatto una
mostra ad Aosta.
Io lo invito a guardare il curriculum vitae di quell'artista e
poi dirmi se effettivamente si tratta di una persona non degna di
nota e che, dopo un lungo percorso, è arrivato anche ad essere
valorizzato nella sua regione, ma prima è stato a Palazzo Strozzi,
a Belgrado, a Bangkok e a Vienna. Quindi sicuramente, dopo tutte
queste mostre è arrivato anche nella piccola cittadina di
Aosta.
Credo che, anche dall'alto delle sue competenze, forse un po' di
umiltà ci vorrebbe.
Presidente -
Consigliere Perron per fatto personale.
Circoscriva la cosa.
Perron (LEGA VDA) -
Per fatto personale, sarò
telegrafico. Alla consigliera Minelli non ho mai detto che io in
dodici anni abbia visto tutto lo scibile possibile a scuola, ho
parlato della mia esperienza, che non ho mai avuto casi, io, di
atteggiamenti omotransfobici. Questo ho detto, purtroppo non capite
quello che viene detto.
Collega Guichardaz idem, non ho sminuito nessuno, tanto che ho
presentato una legge proprio su questo tema. Se voi non capite
perfettamente quello che gli altri dicono, per cortesia almeno non
gli addebitate le parole che voi avete nella vostra testa. Non ho
sminuito nessuno e prima ho parlato di me, che non ho mai avuto
alcuna macchia di omotransfobia in dodici anni di insegnamento. Ho
parlato di me. Please, basta, chiuso.
Presidente -
Consigliera Minelli.
Minelli (PCP) -
No collega Perron, è lei che non ha
capito e che non capisce quello che io dico. Io non ho
assolutamente detto che lei in dodici anni abbia potuto avere
davanti a sé tutto lo scibile delle casistiche, ho detto che è
stato fortunato perché in quei dodici anni non le è successo.
Questo ho detto. Lei evidentemente non ha capito.
Presidente -
Se non ci sono altri interventi, chiudiamo
la discussione generale. La discussione generale è chiusa.
L'emendamento è stato illustrato. Ci sono altri interventi? Se non
ci sono altri interventi, possiamo passare direttamente alla
votazione... Consigliere Manfrin per dichiarazione di voto, ne ha
facoltà.
Manfrin (LEGA VDA) -
Innanzitutto quest'Aula mi deve dare
a questo punto ragione, quando io ho visto alcune movenze in quella
zona dell'emiciclo e ho detto che poi ci sarebbe stato un
emendamento "Firmiamo e facciamo", avevo ragione, ci ho visto bene,
ci ho visto giusto, quindi direi che avevamo poi alla fine capito
dove si andava a parare.
Abbiamo preso atto dell'emendamento e l'emendamento non tocca la
parte delle premesse. Ci sono una serie di errori che vedo nelle
premesse ma mi concentrerò su quello maggiormente evidente, cioè si
dice qui che l'adesione alla rete Ready non comporterà oneri
finanziari a carico della Regione.
L'intervento dell'assessore Marzi l'ha evidenziato in maniera
chiara e netta: ci saranno degli adempimenti da fare in caso in cui
si dovesse aderire, quindi si può dire che non ci saranno degli
adempimenti. È chiaro che ci saranno ed è chiaro che ci saranno
degli oneri finanziari nel caso in cui si volesse aderire, motivo
per cui è vero che le colleghe hanno accettato di annacquare la
loro mozione e che la mozione non parla più di un impegno ad
aderire a questa rete, quindi almeno per il momento non vedremo il
logo della Regione in questo bellissimo sito dove c'è questo
fantastico elenco di azioni, tra cui sostenere il disegno di legge
Zan in Parlamento, tra cui sostenere anche le adozioni e la
compravendita di bambini che avviene al di fuori del nostro Paese,
ma c'è comunque un emendamento che ne mette la possibilità, ne
paventa la possibilità.
Noi, a fronte di tutto questo, non possiamo condividere né le
impegnative né, come ho illustrato, tantomeno le premesse, abbiamo
già spiegato in maniera direi esauriente il nostro pensiero, con
dovizia di particolari, quindi a nome del gruppo Lega annuncio che
il voto su questa mozione sarà contrario.
Presidente -
Ci sono altre dichiarazioni di voto? Non
vedo altre richieste, pertanto passerei alla votazione della
mozione così come emendata. La votazione è aperta. La votazione è
chiusa.
Presenti: 35
Votanti: 28
Favorevoli: 21
Contrari: 7
Astenuti: 7 (Aggravi, Baccega, Brunod, Lucianaz, Marquis, Planaz
e Restano)
La mozione è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK