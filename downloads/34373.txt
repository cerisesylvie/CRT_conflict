Consiglio Regionale della Valle d'Aosta - Oggetto del Consiglio n. 2159 del 11 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2159 del 11 gennaio 2012 - Resoconto
OGGETTO N. 2159/XIII - Interpellanza: "Approvazione
dell'accordo di programma tra la Regione e il Ministero del lavoro
e delle politiche sociali per il finanziamento di interventi
finalizzati all'insegnamento della lingua e cultura italiana ai
cittadini extracomunitari".
Interpellanza
Vista la deliberazione della Giunta regionale n. 3064 del 16
dicembre 2011 inerente all'approvazione dell'accordo di programma
con il Ministero del lavoro e delle politiche sociali per il
finanziamento di un programma di interventi finalizzati alla
diffusione della conoscenza della lingua italiana destinato ai
cittadini extracomunitari regolarmente presenti in Italia;
Evidenziato che, con nota n. 2218 del 12 dicembre 2010, il
Ministero ha manifestato il proprio intendimento di destinare parte
delle risorse afferenti il Fondo nazionale per le politiche
migratorie anno 2011 per la promozione e la realizzazione di moduli
formativi di insegnamento della lingua e cultura italiana rivolti a
cittadini extracomunitari e che nella stessa nota è stata
comunicata la quota di riparto spettante alla Valle d'Aosta
ammontante a 93.000,00 euro;
Ricordato che con deliberazione della Giunta regionale n.
2040 del 2 settembre 2011 sono stati approvati i progetti
presentati ai sensi del bando concernente la diffusione della
lingua italiana tra i cittadini extracomunitari, approvato e
finanziato con la deliberazione della Giunta regionale n. 3571 del
17 dicembre 2010;
Verificato che la definizione degli atti amministrativi
relativi alla attuazione dei programmi concernenti le problematiche
dell'immigrazione registrano, di solito, tempi piuttosto
lunghi;
Considerato che nelle premesse alla DGR 3064/2011 si richiama
il fatto che questi interventi per essere efficaci esigono "una
continuità di programmazione, affinché il patrimonio di esperienze
e risultati nel frattempo raggiunti in tale settore sia
ulteriormente consolidato";
Sottolineato che le trasformazioni in atto nella società e la
necessaria ridefinizione delle norme relative ai diritti/doveri
degli immigrati non possono trovarci impreparati ad affrontare
questa esigenza di civiltà e di sviluppo economico, sociale e
culturale;
Preso atto che le politiche migratorie, nella mappa
dell'Amministrazione regionale, non sono incardinate in una
struttura, fatte salve l'assistenza alle persone, la mediazione
interculturale e quelle connesse alle funzioni prefettizie, che
rispondono a specifici bisogni ma che non garantiscono la
definizione di strategie complesse;
tutto ciò premesso i sottoscritti Consiglieri
regionali
Interpellano
il Presidente della Regione e l'Assessore competente per
sapere:
1) quali sono i motivi che hanno portato all'approvazione
dell'accordo di programma con il Ministero del lavoro e delle
politiche sociali un anno dopo la comunicazione ministeriale di
destinazione dei fondi (12 dicembre 2010/16 dicembre 2011);
2) se non ritiene utile assumere quello delle politiche
migratorie come un impegno la cui regia per la sua complessità,
trasversalità e importanza debba essere affidata ad una struttura
che abbia la responsabilità di coordinare i diversi
interventi.
F.to: Rigo - Donzel
Presidente
- La parola al Consigliere Segretario
Rigo.
Rigo (PD)
- La prima domanda è molto chiara e semplice:
se il Ministero del lavoro e delle politiche sociali ha
manifestato, a dicembre 2010, il proprio intendimento di destinare
un apposito finanziamento per la promozione e la realizzazione di
moduli formativi di insegnamento della lingua e cultura italiana
rivolti a cittadini extracomunitari regolarmente presenti in Valle
d'Aosta come mai la Regione ha deliberato in merito un anno dopo?
Per la precisione, la nota del ministero è del 12 dicembre 2010 e
la deliberazione della Giunta è del 16 dicembre 2011. Vorremmo
conoscere quali sono i motivi che hanno prodotto questo lungo lasso
di tempo per preparare una semplice deliberazione, una pagina
fronte-retro in tutto, perché l'allegato è la bozza tipo preparata
dal ministero per tutte le Regioni interessate.
La deliberazione citata nelle premesse ci ha dato anche
l'opportunità di affrontare un tema particolarmente importante per
la società contemporanea - ed è la seconda domanda - e che non
siamo ancora capaci di comprendere appieno: le profonde
trasformazioni che, anche la nostra regione, sta attraversando sul
fronte demografico e dell'immigrazione. Con la deliberazione della
Giunta sono usciti quasi in contemporanea i recenti dati
dell'ISTAT, che ci hanno rappresentato un'immagine spietata che
dovrebbe suscitare profonde riflessioni, ma così non è ancora. La
rappresentazione che emerge è quella non solo di un paese
invecchiato, cosa che da tempo sappiamo, bensì quella più
inquietante di un'organizzazione sociale destinata ad una profonda
mutazione. Certo, le previsioni sulla popolazione quando si
proiettano su tempi molto lunghi come nel caso dell'ISTAT, si parla
di 50 anni, possono presentare grosse sorprese,
"così come è
stato nel passato quando si è largamente sottovalutato il
contributo dell'immigrazione"
, come ha ricordato su
La
Stampa
Giovanna Zincone il 29 dicembre scorso:
"...oggi
potrebbe essere sopravvalutato il numero dei nuovi arrivi. Non è,
infatti, detto che il mercato del lavoro
- scrive la consulente
del Presidente della Repubblica per i problemi della coesione
sociale -
nei prossimi anni, sia ancora capace di attrarre
potenti flussi dall'estero"
.
Detto questo, lo scenario disegnato dall'ISTAT è tale da mettere
in discussione - almeno così dovrebbe accadere - le due opposte, e
speculari, strategie emerse negli ultimi anni in materia di
immigrazione. La prima è quella che rimanda ancora all'ideologia
dei politici dell'intolleranza, che, in sostanza, riduce
l'immigrazione a problema di ordine pubblico, a questione
criminale, a risorsa per l'acquisizione del consenso xenofobo. Il
prevalere poi di tale politica nell'arco degli ultimi vent'anni ha
fatalmente indotto nel campo avverso, quello del centro-sinistra,
una politica di reazione; alla criminalizzazione dello straniero si
è risposto con la sua "umanizzazione". Dunque, allo straniero
stigmatizzato come minaccia sociale si è contrapposta l'immagine
dello straniero come vittima, i cui diritti umani andavano
tutelati. Impostazione spesso preziosa, sempre necessaria, ma
parziale. Nell'un caso come nell'altro, il migrante è stato
considerato come un problema. Da respingere o da tollerare, da
sanzionare o da assistere. Ma se quella vittima, ostracizzata dalla
destra ed accettata dalla sinistra, va a costituire un quarto
dell'intera popolazione, appare evidente che entrambi quegli
atteggiamenti, l'uno ripugnante e l'altro condivisibile, sono
destinati a rivelarsi vani. Quindi questo scenario futuro impone un
cambio di mentalità e di strategia già ora, e questo dovrebbe
produrre quella politica per l'immigrazione che oggi sembra
mancare, al di là se si escludono alcune misure varate da Prodi e
da alcune leggi regionali; una politica che si sgombri della
sciocca retorica di risorsa per il nostro Paese.
Ecco la ragione che ci ha spinti a porre la seconda domanda: la
Regione Valle d'Aosta non ha ancora approvato una specifica legge
regionale in materia di politiche per l'immigrazione ed anche per
questo la mappa dell'Amministrazione regionale, presente sul sito
della Regione, non riporta uno specifico richiamo alle politiche
migratorie. Il riferimento è generico e riguarda l'assistenza, la
mediazione e quelle problematiche connesse alle funzioni
prefettizie. Settori che rispondono a specifici "bisogni", ma che
non riguardano la definizione di più complesse politiche, quelle a
cui cercavo di richiamarmi all'inizio. Lo stesso consiglio
territoriale che dovrebbe avere un ruolo non solo consultivo, non
mi sembra svolga funzioni di regia, anche se è in capo alla
Presidenza della Regione. In questo senso individuare una struttura
regionale a cui affidare competenze specifiche di programmazione e
di coordinamento delle politiche migratorie vuol dire compiere un
passo nella direzione di favorire una maggiore integrazione sociale
e strutturale. Vuol dire mettere ordine e segnalare chiaramente ai
cittadini, alle istituzioni - penso ai Comuni, e non solo - ed alla
società civile tutta, a chi è in capo la responsabilità politica e
amministrativa di un settore complesso e trasversale quale quello
dell'immigrazione. Proprio su questo quindi vorremmo conoscere
l'orientamento del Governo regionale. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Sulla prima domanda devo dire che la data indicata nelle
premesse è il 12 dicembre 2011 e non il 12 dicembre 2010 come
erroneamente indicato, pertanto i fondi dell'accordo del 2010 sono
già stati ampiamente usati. Le ragioni per le quali c'è stata tutta
questa fretta sono da ascrivere al funzionamento della macchina
statale, fra l'altro l'accordo della firma di questi fondi è
avvenuta il 30 dicembre 2011, quindi è stata una corsa continua. Il
ministero, l'ultimo trimestre, ha atteso per verificare i residui
disponibili da destinare a questa misura, pur importante, per
garantire una piena integrazione della persona immigrata nel
contesto socio-economico. Il ritardo per il 2011 è stato aggravato
inoltre dalla sensibile riduzione dei fondi disponibili, passati da
6.000.000 di euro a 2.600.000, con una contrazione del 57,7%. Colgo
l'occasione per sottolineare come per la prima volta il ministero
abbia introdotto tra i criteri di ripartizione i principi di
premialità, destinando più fondi alle Regioni che abbiano
dimostrato migliore capacità di spesa e progettualità più organiche
e abbiano prodotto risultati misurabili qualitativamente e
quantitativamente. La Regione Valle d'Aosta, per la qualità di
lavoro svolto in questi ultimi anni, è risultata particolarmente
virtuosa (per questo ha ricevuto convinti apprezzamenti da parte
del Coordinatore del dipartimento del Ministero in occasione della
firma dell'accordo, avvenuto il 29 dicembre 2011) ed è questa la
ragione per cui, a fronte di una decurtazione del 57,7%, le risorse
assegnate sono diminuite solamente del 9,7%, passando da 108.000 a
98.000 euro.
Per quanto riguarda le considerazioni più generali, sulla
gestione delle politiche migratorie nella nostra regione,
l'opportunità di prevedere una cabina di regia per governare una
materia così complessa e trasversale, noi riteniamo al momento di
non condividere la creazione di un ulteriore ente, anche perché,
già nel febbraio 2011, su proposta della Presidenza della Regione,
Servizio affari di prefettura, l'Amministrazione si è dotata di uno
strumento, in seno al consiglio territoriale per l'immigrazione,
articolato in tre gruppi di lavoro tematici coordinati dai
dirigenti delle strutture regionali competenti. In particolare si
coagulano, attorno ad un dirigente del Dipartimento politiche del
lavoro, rappresentanti del mondo produttivo, delle organizzazioni
sindacali, dell'associazione degli immigrati, della direzione del
lavoro e dell'INPS per progettare e presentare ai decisori delle
politiche a favore dell'occupazione.
Sotto la Sovrintendenza agli studi, insieme ai rappresentanti
delle associazioni di volontariato ed ai rappresentanti degli enti
locali, del mondo della scuola, le associazioni degli immigrati,
sono pianificate politiche per l'integrazione culturale e, a guida
del dirigente del Dipartimento sanità e politiche sociali, insieme
al dirigente del Servizio di edilizia residenziale per
l'Assessorato delle opere pubbliche, ai rappresentanti delle
associazioni di volontariato, dell'Azienda USL, dell'associazione
degli immigrati ed una rappresentanza dell'ICRE, sono elaborate e
proposte strategie di promozione sociale per l'abitazione. La
struttura di coordinamento generale è guidata dal dirigente
responsabile del Servizio affari di prefettura e composta dai tre
coordinatori dei gruppi di lavoro, dal dirigente dell'Osservatorio
economico e sociale, dal dirigente dell'Ufficio immigrazione della
Questura, da un rappresentante dell'Ordine degli avvocati e da un
rappresentante del CCIE. I lavori dei gruppi sono paralleli, ma
flessibili ed intercomunicanti secondo le tipologie di iniziative
promosse; a tale scopo, nel 2011 si sono tenute numerose riunioni
di gruppo ed intergruppo, proprio nell'ottica della cooperazione e
dello scambio di informazioni. Nel caso degli interventi
finalizzati alla diffusione della conoscenza della lingua italiana,
destinati ai cittadini extracomunitari, la Commissione di
pianificazione e valutazione dei progetti coinvolge più attori e
rappresentanti del mondo della scuola, della formazione
professionale, delle politiche sociali, alla luce dell'auspicata,
sistematica sinergia fra le strutture e fra le organizzazioni
interessate ai temi dell'immigrazione. Grazie.
Presidente
- La parola al Consigliere Segretario
Rigo.
Rigo (PD)
- Per quanto riguarda la prima domanda,
chapeau
, Assessore, mi ritengo pienamente soddisfatto.
Adesso si capisce questo lungo ritardo, che lungo ritardo non è,
quindi mi complimento con gli uffici per la celerità. In poco tempo
hanno approntato la delibera - non difficile per la verità - e
impegnato totalmente i fondi assegnati, così da ottenere anche
quella premiazione sul campo da parte del ministero; ma su questo
non ne avevo dubbi, mi sembrava strano, appunto, questo lungo lasso
di tempo per scrivere una deliberazione molto semplice.
Per quanto riguarda il secondo punto, non intendevo la creazione
di un nuovo ente, né di una nuova struttura, volevo solo
significare il fatto che per gli esterni, per chi vuole avere
contatti con l'Amministrazione non è facile capire qual è il
settore dell'Amministrazione regionale che si occupa di politiche
migratorie. Non intendo aumentare il numero dei funzionari, intendo
assegnare ad un dirigente il compito specifico del coordinamento di
queste politiche, perché ne avremo sempre più bisogno all'interno
della nostra Regione, ma anche come interlocutore per le politiche
migratorie che verranno sempre più incrementate da parte del
Governo, e non solo, anche da parte delle Regioni del nord, che su
questo vorranno avere linee di indirizzo comuni. Allora volevo
capire quale delle attuali strutture ha il compito non solo di
coordinamento esterno, ma di regia del fenomeno. In pratica,
individuare un dirigente specifico che abbia questo importante
incarico. È una responsabilità chiaramente amministrativa, ma allo
stesso tempo anche politica: chi, all'interno del Governo
regionale, ha la competenza rispetto a queste politiche. È chiaro
che l'Assessorato delle politiche sociali si occupa di assistenza e
la Prefettura si occupa delle norme che riguardano l'ingresso di
persone non residenti nel nostro Paese, ma il problema è la
responsabilità politico-amministrativa di questo settore come già
avviene per tutti gli altri comparti dell'Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK