Consiglio Regionale della Valle d'Aosta - Oggetto del Consiglio n. 3251 del 20 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3251 del 20 febbraio 2018 - Resoconto
OGGETTO N. 3251/XIV - Interpellanza: "Adozione di misure per
la riduzione del tasso della "mortalità evitabile"".
Farcoz (Président) -
Point n° 19 de l'ordre du jour. La
parole au collègue Chatrian pour l'illustration.
Chatrian (ALPE) -
Solo pochi giorni fa il rapporto MEV
(Mortalità Evitabile) con intelligenza a livello nazionale ha
confermato un'Italia a più velocità: in base alle classifiche
provinciali e regionali, Rimini, Treviso e il Trentino ai primi
posti, Napoli e la Campania restano in fondo. Un approfondimento
sulla mortalità evitabile per tumori evidenzia tra i maschi
un'incoraggiante diminuzione, questa è un po' la fotografia di
pochi giorni fa. Il rapporto scientifico che è stato fatto mette in
evidenza, in luce le diverse velocità di un'Italia che ha veramente
un sistema sanitario diverso. Confermata dai dati definitivi, la
notizia ha provocato indubbiamente discussioni a diversi livelli,
spesso supportate da pochi dati oggettivi fino a veri e propri
j'accuse
contro il Servizio sanitario pubblico, perché poi
alla fine, come si dice in gergo, il punto di caduta è quello che
fa la differenza, cioè avere contezza di qual è la temperatura del
termometro per quanto riguarda la mortalità evitabile, con
intelligenza.
Abbiamo voluto fare questa iniziativa per conoscere il punto di
caduta politico di chi in questo momento governa la sanità
valdostana, gradiremmo non parlare del passato - più volte in
quest'aula abbiamo parlato della situazione sanitaria -, gradiremmo
invece avere contezza e sapere cosa avete fatto, cosa state
facendo, quali sono gli obiettivi che l'allora Direttore generale
ha dato ai suoi dipartimenti, al suo
staff
, ai
dirigenti.
Faccio un passaggio legato al piano della salute, che a metà
2015 era stato illustrato a tutte le forze politiche. Il suo parto
è stato molto difficile, tant'è vero che a inizio 2016 la terza
bozza era pronta, ma poi non ha trovato corrispondenza, non c'è
stato un atto definitivo, cioè non c'è stata un'approvazione vera e
propria. Qui chiedo a lei, collega Bertschy: "se è a conoscenza dei
dati riguardanti la nostra regione riportati proprio dal rapporto
MEV 2018 e quali valutazioni esprima in merito anche in relazione
al
trend
degli ultimi anni". Questo è un passaggio
delicatissimo. Abbiamo un trend negativo, che continua purtroppo ad
alimentare in maniera negativa il rischio della poca prevenzione
che viene fatta in Valle d'Aosta, tant'è vero che a livello
nazionale - ed è lì che siamo molto preoccupati - la Valle d'Aosta
presenta livelli particolarmente elevati, al di sopra della media
nazionale con riferimento alla mortalità prevedibile, piazzandosi
al diciottesimo posto tra le regioni italiane: questo è un dato
tecnico, un dato scientifico.
Si sottolinea l'importanza della prevenzione per ridurre il
tasso di mortalità evitabile e quindi la seconda domanda che
poniamo all'Assessore competente è: "se nell'ultimo triennio
l'Amministrazione regionale ha assegnato all'USL obiettivi...",
perché sono i documenti che fanno la differenza, con le buone
intenzioni non andiamo da nessuna parte. Vogliamo sapere negli
ultimi due anni quali sono stati gli obiettivi assegnati
all'Azienda, con che strumenti, con che risorse, in che modo e in
che tempi.
Terza domanda invece: "quali misure intenda attuare al fine di
mutare la preoccupante classifica...". Il nostro trend è negativo,
siamo vicini alle due regioni del Sud e tutto questo non solo ci
preoccupa, ma vorremmo capire cosa c'è a monte. Siamo preoccupati
soprattutto perché il trend, evidenziato negli ultimi anni in Valle
d'Aosta, evidenzia una costante e cattiva
performance
.
Legato a questo, oggi su
La Stampa
nazionale a pagina 15 si
è dedicata un'intera pagina a questo, si mette in evidenza una
sanità a diverse marce, la sanità che divide l'Italia: al Sud si
muore prima che al Nord, le differenze fra le aspettative di vita
arrivano fino a quattro anni, purtroppo anche qui noi siamo tra gli
ultimi. Dove si vive di più in tutta Italia? In Trentino, nelle
Marche, in Umbria, in Veneto, in Toscana, in Lombardia, in Emilia,
in Abruzzo, in Friuli e poi man mano andiamo verso il Sud e noi
siamo tra la Sicilia e la Calabria. Questi sono altri dati
statistici che pongo al fattor comune di quest'aula, ma soprattutto
al collega che si occupa di sanità, di prevenzione.
Il nostro obiettivo, nel momento in cui abbiamo predisposto
questa iniziativa, è stato uno solo: stimolare, cercare di provare
a dare qualche suggerimento a chi guida l'Assessorato e, di
conseguenza, l'Azienda, in modo che ci sia la possibilità di
obbligare l'Azienda a raggiungere determinati obiettivi, a fare
della prevenzione, a mettere in campo un piano che possa fare la
differenza. Dubito che in due anni si possa cambiare marcia, ma
sono certo che il collega in quest'anno e mezzo-due anni di
Assessorato abbia avuto modo di raggiungere degli obiettivi di cui
oggi noi non siamo a conoscenza, obiettivi che il Direttore
generale non ha messo in campo, ma soprattutto strumenti. Magari
non è lei che se ne occupa da due anni, ma il suo movimento sì. Mi
scuso per aver sbagliato il delta temporale, ma l'obiettivo era
esclusivamente di natura politica per capire qual è stata
l'inversione di rotta, quei famosi annunci, avete messo a posto
l'agricoltura, avete già messo a posto tutta la sanità, adesso vi
accingete a mettere a posto il "sistema Valle d'Aosta". Noi siamo
contenti se in pochi anni riuscite ad invertire la rotta in tutti i
campi: questo è quanto annunciate per il tramite della stampa, ma
noi rimaniamo sui dati. La classifica 2018 regionale dice questo:
"a livello regionale, ad esempio, il Trentino-Alto Adige ha
progressivamente risalito negli anni la classifica regionale fino a
raggiungere in questo rapporto la prima posizione per entrambi i
generi. Di contro la Campania permane sul fondo della classifica
con valori sensibilmente maggiori anche rispetto alle regioni che
la precedono. La distribuzione dei valori regionali per le due
componenti della mortalità evitabile è particolarmente esplicita
nel grafico alla pagina seguente - e c'è un passaggio sulla Valle
d'Aosta, questo a livello nazionale - la tabella in questa pagina e
la sua rappresentazione grafica permettono di cogliere altre
particolarità. L'unica Regione del nord che si posiziona in fondo
alla classifica è la piccola Valle d'Aosta: ad esempio, si
evidenzia per entrambi i generi un valore al di sotto nettamente
della media nazionale".
Penso che questo debba farci riflettere, ma l'obiettivo della
nostra iniziativa è sapere non cosa faremo, cercheremo, metteremo,
parleremo, affronteremo, ma i documenti che invece avete posto,
invertendo la rotta all'interno dell'Azienda dicendo: "questo è il
nostro piano, queste sono le nostre idee, questa è la prevenzione
che vogliamo fare, questi sono gli strumenti che noi mettiamo in
campo, queste sono le risorse". È stato bravo ad avere più risorse
nel suo dicastero in questi mesi e quindi utilizzare al meglio le
risorse pubbliche per poter fare la differenza.
Ho voluto dilungarmi un po', ma io penso che questo possa essere
utile a provare a mettere in campo delle azioni per poter invertire
la classifica in questo senso e, dall'altra parte, tenendo sempre
molto fermo il baricentro, quello del punto di caduta, e, se
riusciamo a fare meglio la prevenzione, io penso che siano degli
elementi fondamentali e importanti per tutta la comunità
valdostana.
Président -
La parole à l'Assesseur Bertschy pour la
réponse.
Bertschy (UVP) -
Collega Chatrian, io posso risponderle
in qualsiasi maniera che lei completerà la sua interpellanza
dicendo che siamo scarsi, che non siamo efficaci e non riusciremo a
risolvere i problemi. Visto che lei mi ha detto cosa devo
rispondere nella sua interpellanza, mi ha già detto cosa si aspetta
che io le rispondo, come capita in tutte le interpellanze,
anticipo, perché poi magari... ogni tanto dice: "ma perché
l'Assessore non replica?". Nell'interpellanza succede che uno
espone, l'Assessore risponde e poi l'interpellante replica. È
capitato così in ogni interpellanza: siamo scarsi, non siamo capaci
e quindi a breve finalmente ci sarà qualcuno più capace che
risolverà i problemi.
Per quello che riguarda il rapporto del MEV 2018 e i dati che ha
citato, ne siamo a conoscenza e, come nella gestione di qualsiasi
politica, si cerca prima - e si cercherà di farlo dopo - di dare,
attraverso una programmazione dei progetti ancor prima che delle
risorse, una priorità alle criticità che vengono segnalate. I dati,
come lei ha ben evidenziato, dicono che la quota dei decessi che
intervengono prima dei 75 anni di età, per cause prevenibili o
trattabili con interventi di prevenzione primaria, secondaria
attraverso la diagnosi precoce, una terapia o altra assistenza
sanitaria di riconosciuta efficacia, ci vedono per una parte di
questo rapporto in difficoltà. È chiaro che la prima cosa riguarda
la prevenzione primaria, che riguarda le iniziative di promozione
di corretti stili di vita: alimentazione, attività fisica, lotta al
tabagismo e all'alcol, sicurezza nei luoghi di lavoro e in casa; la
seconda la prevenzione secondaria che riguarda la diagnosi precoce
delle malattie e la terza l'attività di prevenzione, igiene e
assistenza sanitaria.
La complessità dei temi da affrontare è molta ed è importante
una lettura differenziata di questi dati, altrimenti si rischia
anche di generalizzare sull'argomento. Una lettura differenziata
dei dati per cause di mortalità, in modo da fare una valutazione
che sia di tipo analitico. Ciò consente di riscontrare le criticità
e mettere in atto degli interventi che possano modificare i trend
segnalati nel corso degli anni in rapporto con le altre Regioni. I
dati del rapporto MEV 2018, che si riferiscono al 2015 sulla
mortalità evitabile in Valle d'Aosta, confermano il dato medio
nazionale, che vede i maschi superare le femmine di grande misura
su questa specifica mortalità. Nel 2015 i maschi valdostani
deceduti hanno perso mediamente 25,97 giorni di vita contro i 13,68
delle femmine. I corrispondenti valori medi nazionali per i maschi
sono di 23,36 giorni e per le femmine di 13,42 giorni, ciò
verosimilmente per l'effetto degli stili di vita nocivi, ai quali i
maschi sono tendenzialmente più esposti.
La mortalità evitabile ha due componenti: la mortalità
cosiddetta "prevenibile" e la mortalità cosiddetta "trattabile". La
prima si riduce con una prevenzione efficace, la seconda con una
buona qualità assistenziale. La Valle d'Aosta presenta - e questo
credo vada sottolineato per il lavoro che fino ad ora è stato fatto
- dei valori inferiori alla media nazionale per entrambi i generi
per la componente trattabile, ma registra nel 2015 dei livelli
particolarmente elevati a confronto delle altre regioni per la
componente prevenibile. Infatti se in media a livello nazionale si
sono persi 11,36 giorni nei maschi e 8,95 nelle femmine decedute
per cause dovute alla mortalità trattabile, gli stessi valori nella
nostra regione sono stati più bassi: pari al 10,68 per i maschi e
8,07 nelle femmine. Diversa e opposta, invece, è la situazione per
le cause di morte che potevano essere evitate con maggiore
prevenzione. In questo caso nel 2015 la Valle d'Aosta ha perso
21,08 giorni per i maschi deceduti e 11,11 giorni tra le femmine
decedute, a fronte dei medesimi valori medi nazionali di 18,50 per
i maschi e 10,16 tra le femmine. Il differenziale rispetto alla
media nazionale è quindi più elevato anche se più ampio tra i
maschi valdostani, che non tra le valdostane. È sulla mortalità
prevenibile quindi che la Valle d'Aosta evidenzia dati che devono
essere sempre più attenzionati.
Negli ultimi anni sono stati programmati a livello nazionale, e
in parte attuati, progetti di prevenzione primaria che vedranno i
loro frutti nel corso dei prossimi anni, poiché l'effetto di tali
interventi, come credo tutti capiamo, si sviluppa non nel breve ma
nel medio periodo. I dati del MEV vanno comunque approfonditi nella
maniera più analitica possibile, perché questo ci permetterà di
entrare nelle aree di criticità da affrontare in maniera sempre più
tempestiva con attività di prevenzione primaria. Un esempio su
tutti più evidente è quello rispetto alle altre regioni, dove si
riscontrano, nel gruppo delle morti violente, dati sugli incidenti
stradali e sugli incidenti domestici da sottolineare. Diciamo che
questo richiederà un approccio alla materia con interventi di
sensibilizzazione e informazione di natura multiprofessionale e
multidisciplinare.
Nell'ultimo triennio l'Amministrazione regionale ha assegnato
all'ASL degli obiettivi che andremo adesso a specificare, cercando
di andare un po' più veloce. Nell'ambito della prevenzione primaria
l'assegnazione della relazione di sviluppo del piano regionale
della prevenzione con monitoraggio e il raggiungimento dei valori
attesi nel corso del quadriennio 2016-2020, culminato con
l'approvazione del piano regionale avvenuto con la deliberazione
del 2016, in cui si prevede espressamente la promozione di stili di
vita attraverso il governo delle azioni del piano regionale teso
alla promozione e all'adozione nelle popolazioni di stili di vita
sani con particolare riguardo all'alimentazione, al contrasto al
fumo e all'alcol, alla promozione dell'attività fisica, al
benessere psicofisico delle nuove generazioni, passando attraverso
la sensibilizzazione e la responsabilizzazione genitoriale a
partire già dal periodo della gravidanza e dell'attesa. Non ultimo
ricordiamo l'approvazione del piano di prevenzione vaccinale
2017-2019. Per quanto riguarda la prevenzione secondaria,
ricordiamo la deliberazione della Giunta con la quale sono stati
introdotti
screening
oncologici femminili; si è incrementata
l'offerta attiva per lo screening mammografico, riorganizzata
l'attività di senologia clinica e si è previsto anche l'utilizzo
del test HPV come test primario.
Per ciò che concerne invece l'attività definita dal MEV "igiene
e assistenza sanitaria", ricordiamo che l'area ospedaliera ha
ricevuto come mandato la costituzione di reti cliniche per
patologie tempo dipendenti quali infarto, ictus, traumatologia,
sviluppo dei DEA di secondo livello.
L'area territoriale è stata incaricata di occuparsi, tra
l'altro, di assistenza in emergenza e assistenza primaria. Inoltre
sono stati affrontati percorsi
diagnostico-terapeutico-assistenziali per le principali e più
diffuse patologie che integrano i servizi sanitari ospedalieri con
quelli territoriali e i servizi sanitari con quelli sociali, ma
anche la riorganizzazione dei servizi socio-sanitari rivolti a
quella fascia di popolazione, minori adolescenti e giovani che
consentano la diagnosi precoce delle problematiche di salute più
diffuse e preoccupanti riferite alla salute mentale e alle
dipendenze patologiche e la presa in carico, attraverso competenze,
di servizi specifici dedicati ai minori di età attraverso lo
sviluppo di collaborazione fra dipartimenti aziendali, servizi
sociali regionali e le istituzioni scolastiche.
"Quali misure intenda attuare al fine di mutare la preoccupante
classifica, riportata nel rapporto sopracitato, che mette in luce
le criticità della prevenzione sanitaria": nel piano regionale
2016-2020 sono quindi previsti obiettivi che riguardano,
direttamente e indirettamente, la riduzione della mortalità
evitabile attraverso interventi di prevenzione primaria, quindi
sono in progetto azioni rivolte ad incidere in tal senso con i
risultati che saranno però rilevabili solo a medio-lungo termine.
Alcuni tra gli interventi di prevenzione primaria in via di
sviluppo rientrano tra le tematiche rilevate come particolarmente
dolenti per la nostra regione. Sono previste specificatamente
azioni basate su prove di efficacia che riguardano la riduzione del
consumo a rischio alcol, l'identificazione precoce dei soggetti con
problemi comportamentali, con disturbo del comportamento
alimentare, con situazioni di disagio sociale e forme di
dipendenza. Sono inoltre previsti interventi di formazione degli
operatori socio-sanitari per il riconoscimento precoce di tali
fattori di rischio, soprattutto tra gli adolescenti e i
giovani.
Per quanto concerne la prevenzione primaria degli avvelenamenti
da sostanze chimiche pericolose per l'uomo, sono in via di
potenziamento i programmi di controllo oggi attivi e che mirano
alle rilevazioni tempestive di situazioni di non conformità
relativamente ai regolamenti di settore. Infine è in programma il
potenziamento della sorveglianza epidemiologica per focalizzare
meglio la natura delle problematiche a livello locale, ma anche
l'obiettivo di monitorare efficacemente le situazioni di rischio e
di disagio.
Per venire a concludere, anche perché il tempo è concluso, le
sei azioni che si stanno promuovendo nel piano socio-sanitario
sono: le scuole che promuovono salute, la comunità che promuove
salute, l'Azienda sanitaria che promuove salute e la sicurezza, il
programma 4 (Sicurezza alimentare e sanità pubblica veterinaria),
il programma 5 (Salute e benessere, sicurezza nei luoghi di lavoro)
e il programma 6 (Ambiente e salute rivolto agli ambienti di vita).
Su questi cinque programmi si sta sviluppando un'iniziativa
importante, soprattutto un'iniziativa di rete con tutti i soggetti
portatori di interesse che possono avvicinare i cittadini,
soprattutto quelli in difficoltà nelle fasce di rischio. Rispetto a
tutto questo, quindi c'è un ampio piano da sviluppare nei prossimi
anni, da finanziare e da rendere efficace nell'interesse dei
cittadini.
Président -
La parole au collègue Chatrian pour la
réplique.
Chatrian (ALPE) -
Cercherò di utilizzare aggettivi non
troppo pesanti e di non urtare il suo essere nel rispondere e
cercare di fare il punto della situazione su tre domande complesse,
alle quali penso che in dieci minuti non sia facile rispondere. C'è
una fotografia che penso preoccupi noi, ma preoccupa anche lei
immagino, perché, dal momento in cui si mette in evidenza la
situazione del sistema Valle d'Aosta, penso che ci obblighi a
cambiare marcia.
Io ho ascoltato la sua replica, mi sembra una replica con tante
buone intenzioni. Come un buon padre di famiglia dice che dobbiamo
rivedere le nostre criticità. Le dico per il futuro, per le
prossime settimane, per i prossimi mesi quanto meno su questo tema
io penso che la differenza la facciano solo i risultati, ma se a
monte ci sono delle priorità, se a monte però ci sono dei
misuratori che possono valutare causa/effetto, azioni che devono
essere molto forti, altrimenti io penso che siano delle azioni che
alla fine non modificano la situazione, quello che, purtroppo, è lo
stato dell'arte di questo documento che ho cercato di mettere in
evidenza e che immagino che i suoi tecnici e lei stesso abbia avuto
modo di studiare, dettagliare e capire.
Collega Bertschy, se poi questo le dà fastidio, non la voglio
assolutamente urtare, ma penso che sia il momento di essere un po'
più coraggiosi. Al di là del disguido che c'è stato qualche giorno
fa, adesso non ha modo di avere un direttore generale, ma io penso
che si debba avere un po' più di coraggio e non vivere alla
giornata seguendo l'ordinaria amministrazione: "abbiamo questa
barca, cerchiamo di non farla affondare". Io penso che sia il
momento di prendere il toro per le corna, fare un'analisi
dettagliata e puntuale e darsi delle priorità.
In pochi anni uno non può indubbiamente cambiare il mondo, ma
può invertire la rotta. Se il trend è negativo, è importante
mettere un freno, questo dal mio punto di vista. Mai vorrei dare
delle lezioni a lei che guida l'Assessorato da un anno - e il suo
movimento da due -, che sta mettendo a posto le sorti del sistema
Valle d'Aosta, anche se i dati dicono il contrario. Vorremmo essere
utili alla causa e quindi le facciamo sapere dove le cose non
vanno, ma soprattutto come dovrebbe invece provare ad invertire
quella rotta. Si prenda quindi qualche settimana, provi a fare
un'analisi con i suoi tecnici, con i suoi capi dipartimento, con il
futuro Commissario che guiderà l'Azienda e individui le principali
criticità, tra le quali isoli le priorità e trovi gli strumenti, le
risorse e la prevenzione che si vuole mettere in campo. In questi
giorni mi sono studiato cosa succede nell'arco alpino, di chi abita
in montagna come noi che ha le nostre stesse difficoltà, lei prima
mi parlava di patologie, tempi dipendenti legati a chi per scelta
vuole rimanere in montagna, nell'alta montagna, dove è distante, a
cui dobbiamo garantire le pari opportunità: la salute dei residenti
in aree rurali è peggiore di quella delle popolazioni urbane,
questi sono dati scientifici e quindi noi su questo dobbiamo
lavorare. Per territori rurali troppo antropizzati e con una
popolazione dispersa e isolata nei centri più popolosi la montagna
mostra svantaggi sia nei fattori di rischio che nella mortalità per
tutte le cause, per le cause accidentali e per le malattie
respiratorie e circolatorie ed è lì che io la invito veramente a,
come si dice in gergo,
flaggare
, cioè provare a cambiare
passo, cambiare marcia per raggiungere degli obiettivi che oggi non
sono raggiunti per chi ha deciso, per scelta, di rimanere in
montagna.
Una terza considerazione che vorrei farle è questa: il riscontro
dei più sfavorevoli livelli di salute in montagna sarebbe contro
intuitivo dato che nel senso comune prevale l'idea che la vita in
montagna sia esente da molti fattori di rischio per la salute
caratteristici dello sviluppo industriale. Tutto questo le
assicuro, dati alla mano scientifici, non ci aiuta in questo
momento e, se può esserle utile, se è sua intenzione, magari fermi
un attimo la macchina per quanto riguarda la prevenzione e si dia
tre semplici priorità per poter invertire la rotta sul nostro
sistema di prevenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK