Consiglio Regionale della Valle d'Aosta - Oggetto del Consiglio n. 1267 del 10 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
ARTIGIANATO
ASSISTENZA SANITARIA E OSPEDALIERA
ASSISTENZA SOCIALE
Assistenza socio-sanitaria
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1267 del 10 giugno 2015 - Resoconto
OGGETTO N. 1267/XIV - Interpellanza: "Sospensione
dell'indennità giornaliera per ricovero ospedaliero a favore dei
coltivatori diretti, artigiani e commercianti".
Presidente
- Per l'illustrazione, chiede la parola la
Consigliera Morelli, ne ha la facoltà.
Morelli (ALPE)
- Merci Président.
Quest'interpellanza che condivido con il collega Fabbri riguarda
la sospensione della legge regionale n. 20 del 1981, sospensione a
cui è stato dato ampio risalto sugli organi di informazione:
"addio all'indennità per i ricoveri, stop all'aiuto destinato ad
agricoltori, artigiani e commercianti, costa troppo"
. Abbiamo
quindi reperito la deliberazione che sospende quest'indennità;
indennità che, tra l'altro, nella scorsa legislatura era stata
oggetto di una revisione, poiché la legge del 1981 proprio nella
scorsa legislatura era stata modificata e addirittura incrementata.
Ricordo il dibattito che c'era stato in commissione e poi in
Consiglio regionale, sul quale tutte le forze politiche, ad
esclusione del PdL, si erano pronunciate a favore. Ricordo i toni
convinti del relatore, che in quest'aula aveva sottolineato che
"questo disegno di legge nasce da un'attenta analisi delle
domande di indennità di ricovero ospedaliero presentate negli
ultimi anni, che ha fatto emergere un aumento dei giorni di
ricovero ospedaliero che presuppongono situazioni sanitarie
complesse e, di conseguenza, è emersa la necessità di pensare ad
un'ulteriore indennità che andasse a coprire il periodo post
ricovero durante il quale il soggetto non può certamente riprendere
l'attività lavorativa"
. Il relatore, il collega Cretaz, aveva
concluso dicendo:
"vorrei sottolineare che con questo
provvedimento saremo gli unici in Italia a concedere tale indennità
a favore di artigiani, commercianti e coltivatori diretti. Ciò
significa che la nostra Regione può essere considerata un modello
di riferimento in questo settore. Il nostro è un messaggio politico
chiaro e forte"
.
Il messaggio politico che viene dato ora non ci pare ugualmente
chiaro e forte, anche perché con la delibera di Giunta si è sospesa
la ricezione delle domande per la concessione delle indennità
giornaliere a favore di esercenti attività commerciali, agricole e
artigiane, si dice:
"in attesa dell'approvazione da parte del
Consiglio regionale di disegno di legge di abrogazione della norma
stessa"
. Ora, la nostra questione è cercare di capire quali
sono state le valutazioni che hanno portato alla sospensione di
un'indennità...che solo cinque anni fa, in un momento in cui, tra
l'altro, la crisi economica era agli inizi e non era così
conclamata e così pesante e non aveva gli effetti gravi che ha
attualmente su artigiani, commercianti e agricoltori...vogliamo
quindi capire perché si è scelto questo percorso della delibera che
sospende in attesa di abrogare la legge e non si è invece avviato
un confronto nel merito della legge all'interno della commissione
interpellando tutte le associazioni di categoria coinvolte. Si è in
qualche modo messo il carro davanti ai buoi, si è cominciato con il
sospendere e poi si vedrà quando e come abrogare la legge, si parla
comunque chiaramente di abrogazione. Bisogna riconoscere che
quest'indennità giornaliera era un'indennità che andava a sostenere
le situazioni più precarie e più gravi. Andava a sostenerle in modo
assolutamente insufficiente e marginale, perché l'indennità
giornaliera era di poco più di 20 euro, però in un momento di crisi
come quello attuale, in cui il commercio, l'artigianato e
l'agricoltura pagano pesantemente gli effetti della crisi,
probabilmente anche quella piccola indennità contava. La nostra
interpellanza quindi va nel senso di capire:
"quali sono le
motivazioni di tale sospensione, considerato che il Consiglio
regionale soltanto cinque anni fa aveva ritenuto addirittura di
incrementare le indennità; a quanto ammonta la spesa annua
sostenuta per far fronte agli obblighi di tale legge; per quali
ragioni si è deliberata la sospensione della ricezione delle
istanze senza aver provveduto a monte all'abrogazione della legge
vigente; se sono allo studio azioni alternative di sostegno delle
categorie interessate, tenuto conto del grave momento congiunturale
e se le stesse categorie sono state consultate"
prima di
procedere con la delibera di Giunta. Ascoltiamo l'Assessore alla
sanità con molto interesse.
Presidente
- Per la risposta, ha chiesto la parola
l'Assessore Fosson, ne ha la facoltà.
Fosson (UV)
- Grazie Presidente.
La ringrazio per quest'interesse, anche se lei ha ben illustrato
la situazione, ma soprattutto ne ha messo in risalto le
contraddizioni politiche, che sono vere. Su ciò, però farei una
premessa. Il quadro economico regionale è cambiato in modo
determinante rispetto soprattutto agli anni passati; la legge è
addirittura del 1981 e l'anno di riferimento che lei adduce
rispetto al finanziamento maggiore era il 2009, anno che - bisogna
anche essere oggettivi - rispetto al bilancio che abbiamo noi nel
2015 rappresenta un altro mondo. Oggi nascono nel
welfare
oggettivamente delle nuove esigenze: contrastare la povertà
assoluta. Ne abbiamo parlato in II Commissione, valutando anche la
proposta di legge presentata dalla Consigliera Fontana, ma ci sono
anche delle altre esigenze, per esempio, i pazienti in attesa di
trapianto. Oppure la legge che prevede un aiuto ai padri separati,
o i problemi con gli autistici e i disabili per i quali non ci sono
più i periodi di vacanza d'estate per alleviare le loro famiglie.
Abbiamo tante necessità nuove di modificare il
welfare
regionale, ma renderlo anche più equo, perché lei l'ha citato
correttamente, eravamo l'unica Regione che ancora aveva delle
provvidenze di questo tipo e ovviamente possiamo essere orgogliosi
di questo, ma qualche ripensamento su questo tipo di aiuto c'era
anche prima. Tra l'altro, io le faccio anche notare che su queste
provvidenze non c'era l'ISEE, rispetto a tutte le altre in cui c'è.
Vi è quindi la necessità di riformare questo quadro. Devo ammettere
- e creda, non è facile, ma io penso che si debba essere oggettivi
e obiettivi - che noi ci troviamo veramente in una difficoltà di
programmazione di fronte a delle variazioni di esigenze che sono
dovute spesso ad una non certezza di risorse, per cui programmare
in modo preciso come dovrebbe essere non è stato facile. Il
bilancio nella finanziaria del 2015 prevedeva 80.000 euro per il
finanziamento di questi indennizzi, che non era sufficiente; tra
l'altro, mancavano 30.000 euro ancora per soddisfare le domande del
2014, per cui c'è stato comunque un lungo ragionamento. Io penso
che la nostra Regione sia sempre orientata alla centralità della
persona; abbia garantito una buona qualità di servizi, in
particolare nell'ambito sociale, anche nell'attuale momento di
congiuntura economica in cui bisogna intervenire per razionalizzare
i procedimenti amministrativi. La modifica intervenuta nel 2009 che
lei ha citato, frutto probabilmente di esigenze diverse, aveva
incrementato la spesa di circa 70.000 euro annui. La somma annuale
liquidata nell'anno precedente la modifica era solo di 37.000 euro.
I cambiamenti intervenuti negli ultimi cinque anni ci obbligano
appunto a ripensare anche questi tipi di indennizzi. La spesa annua
sostenuta nell'ultimo biennio è stata la seguente: nell'anno 2013,
83.958 euro a fronte di 100 domande, per le quali è stato liquidato
un contributo da un minimo di euro 31 a un massimo di 4.000.
Nell'anno 2014 la spesa è stata di 170.000 ed è in tale frangente
che si è sforato di 30.000, come dicevo, a fronte di 144 domande.
Mi permetta una piccola osservazione: pare opportuno ricordare che
tali indennità si configurano come aiuto alla persona, in quanto
tutelano la sfera privata perché queste provvidenze non erano
consequenziali ad un'attività lavorativa su cui interviene l'INAIL
ma lo erano rispetto ai momenti della vita extra-lavorativa. Se uno
si faceva male per sue iniziative al di fuori del lavoro, era
prevista quest'integrazione: l'indennizzo era quindi legato a
infortuni occorsi durante attività svolte nel tempo libero e ciò
creava anche disparità tra altri lavoratori e gli artigiani, i
commercianti e i coltivatori diretti. Anche i liberi professionisti
erano sprovvisti di questa tutela e questo sicuramente, se mi
permette, creava altrettanta disequità. Oltre il 60% della media
dei periodi indennizzati, per ricovero ospedaliero, il cui impegno
giornaliero è di 31,55 euro, ha durata fino a 10 giorni e la media
del 26% tra gli 11 e i 30 giorni.
I periodi indennizzati per l'inabilità temporanea assoluta, il
cui importo giornalieri è di 23,58 euro fino a 30 giorni superano
il 60% del totale delle domande.
Ci vuole coraggio in questo momento, coraggio, ma anche
un'oggettività nelle difficoltà che le ho detto prima: economiche e
di programmazione. Allora, togliere è sempre difficile, ci abbiamo
ragionato a lungo, soprattutto perché eravamo già in difetto
rispetto all'anno scorso e non avevamo il finanziamento previsto
nell'anno precedente. Abbiamo valutato tutte le altre richieste di
welfare
e quindi abbiamo sospeso le domande, ma non abbiamo
chiaramente la possibilità come Giunta di abolire una legge. Nel
prossimo Consiglio ci sarà nell'assestamento una modifica alla
norma che sovvenziona le persone in attesa di trapianto, per
esempio e quindi, la nostra proposta è di sospendere questo
indennizzo che non era collegato all'ISEE, che creava disequità e
che nessuna più altra Regione aveva.
Sulla comunicazione mi permetta un inciso, io ho sentito le
categorie a livello informale, ma le prime a non sapere di questa
cosa erano le stesse categorie interessate che se lei vede, non
hanno fatto nessuna attività di contrasto a questa decisione di
sospensione, perché la maggior parte ha dei periodi di rimborso
dall'INAIL o attraverso assicurazioni private. Sul discorso della
commissione, come dico, noi non possiamo eliminare una legge ma ci
dovrà essere una discussione in Consiglio regionale. Ci vuole
coraggio, come le dicevo quando si devono prendere delle decisioni
rispetto alla diminuzione delle risorse, pensando all'equità di
trattamento, all'indirizzare un
welfare
rispetto a quelle
che sono le prerogative più generali. Rispetto alle azioni
alternative secondo me, devono essere messe in campo rispetto a una
visione generale. Abbiamo parlato, come dicevo, del reddito di
dignità per chi rimane senza lavoro. Al prossimo Consiglio avremo
tutti la possibilità di esprimerci realmente su questa legge, che
ci sembrava non più adatta a rispondere alle esigenze del momento,
soprattutto per gli importi in gioco e perché creava disequità e
perché, alla fine, probabilmente non risolveva la situazione a
nessuno, pur essendo questo - e su questo ha ragione - un periodo
di crisi.
Presidente
- Per la replica, ha chiesto la parola la
Consigliera Morelli, ne ha la facoltà.
Morelli (ALPE)
- Merci Président.
Assessore, io ho ascoltato le sue spiegazioni, che sono
comprensibili. Lei traccia il quadro della situazione e...insomma,
riusciamo a capire, questo non vuol dire che poi condividiamo, ma
capiamo qual è la situazione. La mia questione era anche un'altra:
perché in qualche modo scavalcare il Consiglio quando era stato il
Consiglio ad approvare una legge? Perché far anticipare
l'abrogazione da una delibera di sospensione? Portiamo alla
discussione l'abrogazione della legge e a quel punto è il Consiglio
che decide il da farsi! Si audiscono tutte le associazioni, si fa
un percorso condiviso; così come era stato condiviso il percorso di
approvazione che aveva incrementato le misure a sostegno delle
categorie per quanto riguarda questa legge. Il fatto che dal 2013
al 2014 ci sia stato un incremento così significativo, è
raddoppiato l'importo, ci fa capire quale sia la sofferenza;
probabilmente in altri tempi un'indennità di questo tipo veniva
presa in considerazione in modo marginale, da poche persone. Beh,
in questo momento questo tipo di indennità diventa più importante.
Mi pare quindi che quanto dice lei sulla difficoltà di
programmazione sia significativo, nel senso che dobbiamo porci
questi problemi e se l'aiuto non sarà erogato in questo modo...però
queste problematicità esistono e quindi andranno affrontate; esse
andranno affrontate in modo organico, compatibilmente con quelle
che sono le nostre risorse attuali, che sappiamo bene sono ben
diverse rispetto a quelle del 2009 e rispetto a quelle dei decenni
precedenti, però ci sembra che vadano affrontate. Grazie.
Presidente
- Ha chiesto la parola in sede di replica il
Consigliere Fabbri, ne ha la facoltà.
Fabbri (UVP)
- Sì, grazie Presidente.
Naturalmente condivido quanto ha detto la collega Morelli, del
fatto che la Commissione e il Consiglio potevano essere
interpellati su questo provvedimento, ma proprio anche nell'ottica
di quel ripensamento su tutto il sistema previdenziale, che dovrà
essere per forza attuato a livello regionale. Proprio adesso in cui
si...come lei, Signor Assessore, ricordava, stiamo affrontando
questa legge sul minimo garantito. Vediamo come l'opportunità anche
di eliminare questo piccolo contributo a queste categorie...dovrà
essere coinvolto in questo tipo di discorso e invece è stato...io
credo, naturalmente...preso un po' di imperio per una questione
economica, l'aveva detto, però giustamente sarebbe stato opportuno
discuterne in un'ottica più generale proprio per affrontare questo
problema. Lei ha parlato anche di momenti in cui ci devono essere
delle decisioni drastiche. Dovremo anche affrontare questo problema
e potevamo affrontarlo a 360 gradi discutendo anche di queste cose.
Grazie.
Presidente
- Grazie. Punto 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK