Consiglio Regionale della Valle d'Aosta - Oggetto del Consiglio n. 1566 del 5 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1566 del 5 novembre 2015 - Resoconto
OGGETTO N. 1566/XIV - Approvazione di mozione: "Impegno per
la revisione dei rapporti finanziari tra lo Stato e la Regione
Valle d'Aosta".
Presidente -
Per l'illustrazione della mozione chiede la
parola il Consigliere Bertschy; ne ha facoltà.
Bertschy (UVP) -
Grazie Presidente.
Una mozione, quella che proponiamo come gruppi di ALPE e UVP -
così facciamo una modifica alla solita presentazione dove
presentiamo prima il gruppo - che dà continuità al lavoro fatto
questa mattina da tutti i gruppi consiliari grazie, credo,
all'efficace ricostruzione di un momento di autonomia fatta dal
collega Viérin. Un lavoro che ha visto, pure con sensibilità e
sfumature anche diverse, l'interesse per far sì che si possa
mettere al centro dell'attenzione, su temi di grande importanza, la
Valle d'Aosta e i valdostani, il bene della nostra comunità e lo
sviluppo futuro; un lavoro che per noi è teso a non mantenere lo
status quo
, a guardare avanti, a pensare ad una prospettiva,
a costruire un nuovo modello, a tener conto che questa crisi ha
sicuramente prodotto delle difficoltà che vanno contrastate con
un'azione efficace a livello amministrativo, con un'azione
trasparente nella gestione delle nostre risorse e, soprattutto, con
nuove idee. La mozione - come avrete avuto modo di leggere -
ricostruisce, attraverso dei dati finanziari e dei riferimenti
legislativi, quello che è stato un po' il percorso di questi 5 anni
di crisi. In questo periodo abbiamo avuto occasione, da inizio
legislatura, di confrontarci sul famoso decreto n. 12 del 2011; se
in una prima fase abbiamo guardato soprattutto quello che poteva
essere il patto con lo Stato, ci siamo concentrati da qualche tempo
a questa parte sulle conseguenze finanziarie e su quanto è avvenuto
a modifica di questo patto.
Presidente, abbiamo già avuto occasione come Consiglio di
approfondire il tema, ma noi vogliamo farlo in maniera un po'
definitiva. Ripartendo, i cinque paragrafi che sono nella premessa
della mozione sono un po' l'ossatura e il momento portante per
quello che ci riguarda. La legge n. 42 del 2009 ha dato il via al
federalismo fiscale, un federalismo che ci ha visto arrivare
attraverso il decreto n. 12 del 2011 a questo patto con lo Stato
che ha permesso, da un lato, di migliorare la nostra possibilità di
entrate attraverso i 10/10 dell'accise sulla birra, dell'energia
elettrica e, dall'altro, lasciare quello che era un tesoretto che
negli anni, un "tesorone" che negli anni ci aveva accompagnato,
quei 308 milioni...patto con lo Stato dovuto, questo, perché la
legge sul federalismo fiscale imponeva un nuovo contratto. Siamo
stati tra i primi, e immagino che il patto firmato avesse una
prospettiva; questo patto ha incontrato poi, in maniera sempre
maggiore, la crisi economica e alcuni dei risultati che avremmo
voluto portare a casa non sono stati sicuramente soddisfacenti come
nelle premesse. Al patto si è inserito poi il problema del
risanamento della finanza pubblica a livello nazionale: per ben due
volte sono entrati, anche giustamente, la solidarietà che ci deve
essere in un momento di difficoltà non può che coinvolgere tutti i
territori, tutte le Regioni in questo caso, e a noi è stato chiesto
un sacrificio importante che oggi pesa per 243 milioni di euro.
La situazione finanziaria, quindi, si è complicata già in
maniera interessante con questo fardello che lo Stato ci ha
assegnato. Poi il collega Gerandin, più di altri, ha più volte
argomentato con lei sul fatto dei criteri SIOPE piuttosto che...e
stamattina lei giustamente ha detto: "La solidarietà delle altre
Regioni a Statuto speciale c'è soprattutto sui programmi di
prospettiva, quando c'è da dividere i conti non sempre l'abbiamo
ritrovata...", questo non facciamo difficoltà a confermarlo anche
noi, perché immaginiamo che non sia così semplice dividere i conti
e cercare di pagare di meno, pagar di meno vuol dire fare pagare
qualcosa di più agli altri! Infine la cosa dove noi riteniamo che
si possa trovare finalmente un punto di unione, non per fare la
battaglia contro il Governo come forse in politica a volte si tende
a fare, ma per far rilevare al Governo le serie difficoltà che oggi
viviamo, non per la compartecipazione al risanamento della finanza
pubblica, che certo vorremmo più leggera per le casse dei
valdostani perché pesa in maniera troppo esagerata rispetto agli
altri territori, ma soprattutto per il fatto che la sentenza della
Corte costituzionale della Sardegna incide pesantemente sul patto,
e il dato che noi riportiamo nella premessa è "l'anno scorso a
consuntivo avevamo potuto incassare 187 milioni di euro, quest'anno
probabilmente nel previsionale saremo sotto i 10 milioni"...ecco,
questo fattore secondo me va indicato quanto meno per cominciare
una discussione politica che, sommata alla compartecipazione che
troviamo esagerata, metta sul piatto le nostre difficoltà in una
difficoltà generale.
Nessuno di noi si sogna di dire che l'azione politica che
immaginiamo sia un'azione politica facile e che dall'altra parte
siano tutti pronti ad accorgersi di noi e ad un certo punto dirci
"va bene, avete ragione, vi diamo qualche soldo in più"...no! Però
noi vogliamo rivendicare in maniera precisa questi passaggi per far
sì che ci sia in Consiglio regionale la consapevolezza che ci porti
a fare quest'azione comune nei confronti di una rivendicazione che
dobbiamo fare verso lo Stato, verso le altre a Regioni a Statuto
speciale. Non mi perderò nei dati, ci sarà negli interventi degli
altri colleghi la possibilità di approfondire di più, però è
evidente che la nostra situazione oggi è molto critica. Gli aspetti
propositivi glieli ho detti tutti, glieli abbiamo detti tutti! La
cosa che rileviamo come non troppo coerente con questa situazione è
il fatto che noi, pur avendo avuto a compensazione di questa
perdita di accise l'anno scorso 70 milioni di euro sulla
finanziaria, e avendo firmato un Patto di stabilità che qualche
soldo in più ci ha portato nelle casse...perché ne abbiamo parlato
in più occasioni di questo, sicuramente su certi aspetti è stato
positivo, però è una situazione quella che finisce con il 2015. Dal
2016 rientriamo nelle nostre vecchie difficoltà e i 70 milioni di
euro, se saranno confermati, saranno comunque sempre meno di quelli
che perdiamo con la sentenza della Corte costituzionale che incide
sul fatto.
Allora oggi noi diciamo "facciamo insieme un ragionamento per
fare questa rivendicazione verso lo Stato, cerchiamo di essere
uniti verso questa rivendicazione, per far sì che la nostra Regione
quanto meno possa trovare la forza politica - almeno qualche parte
dalla Valle d'Aosta - per andare a rivendicare quella che è una
giusta battaglia da fare tutti insieme". Come gestire le risorse è
scelta politica, come finalizzarle è sensibilità politica, ma come
ottenerle tutte insieme per poterle gestire in Valle d'Aosta credo
che sia interesse comune. È su questo piano che in termini
propositivi noi vogliamo portare avanti la nostra battaglia,
battaglia che vogliamo estendere ai nostri Parlamentari! Più volte
li abbiamo citati, a volte sembra che siamo distanti, li riteniamo
politici del territorio, eletti per il territorio, per i
valdostani.
Stamattina abbiamo rilevato nelle sue parole anche una certa
sottolineatura rispetto alla riforma che è andata in corso rispetto
ad alcuni passaggi, sicuramente è una sottolineatura critica che
avrà fatto anche con chi oggi ci rappresenta in Parlamento. Questa
sottolineatura deve essere portata avanti anche in questa
battaglia, con i nostri Parlamentari, che è vero che contano solo
per due, ma contano comunque per i 130 mila valdostani, devono
provare a sostenere insieme a noi questa rivendicazione, questa
ricerca di fondi e l'attenzione che ci deve essere deve vedere
appunto una forza grande a livello politico, propositiva, per
portare avanti una rivendicazione che per noi è fondamentale per
costruire i prossimi bilanci. Il bilancio di quest'anno - avremo
poi modo di discuterlo - l'avete presentato, avete anche cercato a
livello comunicativo di dare un po' di prospettiva, un po' di
speranza...bene, nell'analizzarlo vedremo poi come si potrà fare,
ma i 100 milioni che lasciamo per strada non sono pochi, perché non
sono 100 milioni in meno rispetto al miliardo e 6 che avevamo
prima! Sono 100 milioni in meno che ci fanno passare sotto il
miliardo di euro con le spese incomprimibili che sappiamo bene
quali essere. Speriamo di avere spiegato bene nell'illustrazione di
questa mozione l'intenzione politica, speriamo di trovare da parte
vostra continuità rispetto ai discorsi che abbiamo fatto questa
mattina tutti insieme; immaginiamo che oggi al Governo c'è un
Governo di sinistra, ma non mi pare che quando ci fosse stato un
Governo di destra, l'azione e l'attenzione verso Valle d'Aosta
fosse stata così diversa, quindi non è tanto il colore del Governo
che ci interessa, ma la forza politica della Valle d'Aosta di
sostenere, al di là del colore del Governo che c'è oggi, le sue
giuste rivendicazioni. Se poi i Governi che si confrontano con noi
si esprimono attraverso azioni che portano a rivedere un
centralismo che speravamo invece di non più vedere, le valutazioni
le faremo poi tutte insieme dopo. Oggi la battaglia sta in questi
termini, l'attenzione sta in questi termini.
Secondo noi ci sono gli elementi politici per andare a dire
"quel patto almeno per una sua parte importante non ci permette di
esercitare tutta la possibilità che l'accordo che lei aveva firmato
ci dava". Proviamo a capire se c'è da parte vostra l'intenzione di
sostenere questa mozione e avremo modo, nel confronto e nella
discussione generale di sentire un po' tutti i gruppi e di sentire
come si vuole lavorare su questo argomento. Grazie.
Presidente -
Siamo in discussione generale. Qualcuno
chiede la parola? Chiederei cortesemente di iscrivervi. Chiede la
parola il Consigliere Chatrian; ne ha facoltà.
Chatrian (ALPE) -
Sì, grazie Presidente.
Il collega Bertschy ha già ben illustrato la mozione,
soprattutto il percorso che ci ha portato a formulare questa
mozione, sia nelle premesse che negli impegni che abbiamo messo,
nero su bianco, su questa mozione. Due sono i livelli: il primo di
ordine di rapporto, di raccordo con lo Stato in natura
economico-finanziaria e politica, e il secondo, invece, è tutto al
nostro interno e non è tema di questa mozione, anche perché il
tutto sarà affrontato tra poche settimane durante il dibattito
della nostra finanziaria, del bilancio e del triennale.
Mi soffermerò con qualche riflessione sul primo livello che è
quello legato a cosa possiamo e cosa dobbiamo soprattutto mettere
in campo per rivedere quello che è un rapporto che non è più
sostenibile per diverse ragioni, con lo Stato, cioè gli elementi
che si sono sommati in questi anni; dai primi accordi ad oggi,
indubbiamente diverse azioni sono mutate e si sono sommate
bruscamente fino a ridimensionare violentemente le nostre
disponibilità. Ecco che il primo impegno che abbiamo inserito in
questa mozione va proprio in quella direzione, cioè siamo
obbligati, questo Consiglio è obbligato - lo pensiamo noi, di ALPE,
insieme al gruppo dell'UVP - che solo cercando di mettere in campo
un fronte comune possiamo avere quella forza nei confronti dello
Stato di rivedere quello che è, se non un ripristino, quanto meno
rivedere il rapporto economico-finanziario con lo Stato. Sono
semplici le parole su questo tema, sicuramente, sappiamo che la
sfida è non solo delicata, ma molto difficile; nello stesso tempo,
però, ci fosse la possibilità di...o se c'è la volontà soprattutto
dal punto di vista politico di approvare questa mozione, quella di
comunicare al Governo nazionale proprio l'insostenibilità per il
nostro bilancio regionale, viste le numerose applicazioni messe in
atto dallo Stato in questi ultimi anni.
Il terzo
volet
, indubbiamente, è di natura più politica,
le prime due sono di natura più economico-finanziaria, mentre il
terzo
volet
è invece più di natura politica, al di là degli
schieramenti, proprio vista e considerata la difficoltà legata
anche ai nostri piccoli numeri, numeri di abitanti, numeri di PIL,
numeri di Regione a Statuto speciale, la più piccola, non ci
garantisce indubbiamente una
force de frappe
per poter
garantire la nostra autonomia, i nostri rapporti con lo Stato,
quanto meno subordinare la nostra posizione all'interno delle due
Camere oggi esistenti, per quanto riguarda la finanziaria 2016, ma
non solo. Apro solo una parentesi su questo: se magari possiamo
avere qualche delucidazione in più dal Presidente della Regione su
l'iter che state mettendo in campo per definire il punto 7
dell'accordo che ha siglato qualche mese fa con il Ministro
dell'economia e delle finanze, dove si andrà a compensare le
perdite di gettito subite dalla Regione Valle d'Aosta nella
determinazione dell'accisa, all'articolo 4, comma 1, riferito al
periodo 2011/2014...anche per avere una fotografia completa in
questo momento, e soprattutto la possibilità poi di affrontare in
maniera più decisa e più forte la rinegoziazione comunque dei
rapporti tra Stato e Regione.
Il dato politico: perché questa mozione? Sinceramente con i
colleghi del gruppo consiliare dell'UVP nelle premesse abbiamo
voluto fare il percorso degli ultimi anni; nell'impegnativo, però,
abbiamo voluto cercare anche delle soluzioni, portando, sì, il
nostro contributo, ma cercando anche il contributo di tutti i
gruppi consiliari per far fronte comune per quanto riguarda la
rinegoziazione dei rapporti e del ripristino della nostra autonomia
vis-à-vis
verso lo Stato. Questa mattina abbiamo parlato di
difficoltà con lo Stato che è sempre più centralista, difficoltà
comunque di rapporto con i vari Ministeri, difficoltà nel fatto che
comunque siamo una piccola realtà, difficoltà che i nostri numeri
sono molto piccoli; tutto vero, lo sappiamo perfettamente, ma nel
momento in cui ci fosse una presa di posizione forte da parte di
questo Consiglio, noi pensiamo che sia la strada non solo giusta,
ma d'obbligo, doverosa, in un momento dove, così com'è, ne va della
sostenibilità della nostra Regione, del nostro Consiglio, ma della
nostra Regione tutta! Ripeto, questo è il primo livello, quindi è
un livello più politico-istituzionale da una parte,
economico-finanziario legato ai rapporti; dall'altra, invece, il
secondo livello, come dicevo prima, lo andremo a contestualizzare
nel momento in cui ci confronteremo, anche in maniera decisa e
forte, sulla finanziaria regionale e sulle scelte da mettere in
campo per il prossimo triennio.
Gradiremmo veramente, vista l'importanza della mozione che
abbiamo proposto, firmato, scritto e sostenuto, avere da parte dei
gruppi consiliari di maggioranza una loro posizione, soprattutto
una volontà di fare fronte comune, visto e considerato che la
situazione comunque non solo è delicata, ma pesante e delle
soluzioni devono essere al più presto trovate. Grazie.
Presidente -
Grazie. Altre richieste d'intervento? Siamo
in discussione generale. Da parte del Governo non ci sono altri
interventi? Non ci sono altri interventi? Nessun iscritto. Chiudo
la discussione generale? È chiusa la discussione generale.
Per la replica, la parola al Presidente della Regione,
Rollandin.
Rollandin (UV) -
Si, grazie Presidente.
La mozione, nei suoi punti di preparazione al deliberato,
ripercorre una serie di dati ed in particolare richiama il punto di
partenza dell'IVA, al di là dei 308 o dei 348, non è tanto il
quantum
, il
quantum
è il principio del fatto che era
l'IVA di importazione. Vorrei ricordare a questo proposito che era
dal 2000 che il Ministero continuava a chiedere di togliere l'IVA
da importazione, a sollecitare di eliminare questo provento che,
come voi capite, era un aspetto non indifferente (per analogia
vorrei dire un po' come la sollecitazione che veniva dall'Europa
per toglierci i buoni di benzina, fino a quando non se ne è potuto
più, pena infrazioni, e si è dovuto fare). Qui, con la legge n. 42,
si è dovuto intervenire, sennò l'avrebbero, come ad altri, tolta
direttamente. Dopodiché c'è stata la trattativa per arrivare
all'accordo - io la faccio breve, perché oramai ce la siamo
raccontata da un po' - e credo che il problema sostanzialmente
fosse riferito al precedente accordo di Milano dove c'era stata
un'azione analoga per il Trentino Sudtirolo, in cui si era detto
dalla sera alla mattina c'erano 600 milioni in meno; con l'accordo
di Milano al Trentino - voglio sottolinearlo - dal primo anno sono
stati tolti 600 milioni.
Noi abbiamo cercato di partire con un discorso che teneva conto
della nostra situazione e dell'insostenibilità del fatto di avere
da un anno all'altro 348 milioni in meno e abbiamo ottenuto quel
décalage
che ci porta a dire che da 106 iniziali arriviamo
ai 206 di quest'anno. Voi avete scritto nella mozione 243 milioni,
ai 243 vanno defalcati i 37 milioni dell'IMU...lo dico per
correttezza, solo per un calcolo che credo i colleghi sappiano
quanto me, quindi non sono i 40 in più lì e i 37 in meno qui che ci
cambiano il senso del discorso, tanto per intenderci, quello che è
importante è la conclusione di tutto questo. Noi, a fronte di
questo, ci siamo trovati in una situazione in cui dovevamo
prevedere un accordo che in qualche modo stemperasse la ricaduta
immediata di questo choc, e l'abbiamo ottenuta in quei termini che
hanno sicuramente favorito in questi anni il percorso. Oggi ci
avviciniamo all'anno zero, al 2016 che è il massimo, però c'è una
situazione che per fortuna è buona, nel senso che non è
ad
aeternum
. Il 206 vale fino al 2017, dal 2017 cade una parte di
questo e lo spiegheremo meglio nella finanziaria. Voglio solamente
dire che per fortuna non sarà più così dal 2018. Ora, questo per
dire che uno degli aspetti più importanti che sono collegati con
questa situazione è proprio questo impatto che è stato molto
negativo e che lo sarà ancora per il 2017. Con questo cosa voglio
sollecitare? Se non ci fosse stato il discorso della sentenza della
Sardegna sulle accise, che nulla ha a che vedere con il discorso né
del Patto del 2012, né delle altre manovre che hanno
completato...quindi IVA di importazione tolta e abbiamo avuto una
scaletta di sette anni per poter attutire il colpo...nel frattempo
c'è stata la parte della crisi nell'immediato 2008-2010 che ha
portato quindi alla riduzione delle entrate, e nel contempo noi
abbiamo subito il Patto di stabilità, anche l'altra remora è
importante...anzi, vi diremo che quest'anno sollecitiamo di andare
già a regime con l'armonizzazione per non avere il Patto di
stabilità che penalizza noi e i Comuni, e questo lo dico perché,
anche se avessimo entrate maggiori, con il Patto di stabilità
dell'eurocompatibile a 632 milioni, voi capite che diventa
problematico incastrare il sistema, anche se ai 632 c'è da
aumentare tutta la spesa sanitaria, perché la spesa sanitaria
naturalmente non rientra nel Patto di stabilità.
Queste brevi considerazioni che aveva sollecitato anche il
collega Chatrian ci fanno dire che il rapporto con lo Stato
sicuramente va rivisto nelle situazioni di riparto dei fondi per le
Speciali, il discorso SIOPE, che ci ha penalizzato per 100 milioni
nel discorso che stiamo facendo sulle valutazioni di quello che è
dal 2017 in avanti. Soprattutto il discorso determinante è stato
quello delle accise che quest'anno ci ha portato via - come
correttamente ha detto Gerandin - 187 milioni, oltre
all'insicurezza - altro punto - per le accise che nel frattempo
sono state versate in ritardo, di cui abbiamo già parlato, quelle
che la CVA ha versato nel 2015, perché se le versava...ammesso che
le dovesse versare, perché c'è una controversia in atto, però vanno
inserite nel sistema...sarebbero state di nuovo pesanti quelle
accise; dico questo perché è il punto sostanziale. Nella trattativa
con lo Stato noi abbiamo due cose essenziali: naturalmente una è
che se l'accordo - di cui correttamente adesso il collega Chatrian
richiamava il punto 7 - non viene da subito mantenuto nel senso di
mettere la somma dovuta nella legge di stabilità, viene a mancare
la cassa per gli impegni, cosa che ha già detto anche il collega
Gerandin, per gli anni 2016 e seguenti. Questo è il punto delicato,
e io vorrei quindi richiamarlo anche tra i punti sostanziali,
perché i punti sostanziali sono quelli che ci possono aiutare in
questo momento. Quindi l'attuazione dell'intesa per avere i soldi,
questo è il punto essenziale di adesso; l'altro aspetto è di
modificare i criteri SIOPE col sistema PIL, che è quello che
riequilibra il fatto, perché il Trentino e Bolzano hanno fatto i
furbi: siccome c'erano delle società esterne, non hanno
contabilizzato nei criteri SIOPE - che sono sui consumi medi - i
consumi per i trasporti, e quindi noi paghiamo più di Trento,
perché naturalmente con i trasporti - sapete quanto incidono -
questo ha completamente falsato la situazione di oggi.
Sul discorso delle premesse noi non stiamo a vedere...non è
quello il senso. Nel deliberato voi dite: "
alla revisione dei
rapporti tra lo Stato e la Regione per consentire il ripristino
della nostra Autonomia lesa nelle sue prerogative legislative e
finanziarie
". Ora, che ci siano state lesioni legislative e
finanziarie ne sono prova i ricorsi che sono ancora in atto alla
Corte costituzionale, però lì purtroppo io penso che difficilmente
si possa...perché siamo già alla Corte costituzionale. Io chiedo di
impostare questo comma così: "
a sollecitare l'intesa attuativa
del punto 7 dell'accordo previsto a compensazione della perdita di
gettito subita dalle accise dal 2011 al 2014
", perché è un
punto essenziale che ci permette di aver garanzia delle entrate e
questo mi sembra sia corretto. L'altro punto: "
a comunicare al
Governo nazionale l'insostenibilità per il bilancio regionale
dell'applicazione
" non è tanto nell'applicazione dell'accordo
del 2010, perché lì più dei 10/10 non possiamo ottenere,
l'attuazione in sé non è stata messa in discussione, sono state
purtroppo aggiunte tutte le formule di
spending review
,
della "95", del risanamento, è quello che ci ha massacrato, perché
sul resto, i 10/10, non è che ci ha tolto! Sui 10/10 abbiamo
l'IRPEF che è ridotta, perché è chiaro, è ridotta l'IRES, è ridotta
l'IVA, sono ridotte le entrate, ma non perché ci hanno tolto
qualcosa dell'accordo che ha già i 10/10, e con anche delle imposte
innovative che abbiamo ottenuto e che prima non avevamo, ma non è
lì adesso il discorso, non voglio farla più lunga. Ad esempio il
discorso fondamentale sarebbe di uscire dal Patto di stabilità. Ho
letto il primo punto, e sul secondo punto che ho letto: "
a
comunicare al Governo nazionale l'insostenibilità per il bilancio
regionale dell'applicazione...
", secondo me si può...anche se
però non ci porta granché, mentre se andiamo a dire: "
a
comunicare al Governo l'insostenibilità delle norme aggiuntive che
hanno inciso sul bilancio regionale per poter applicare da subito
l'armonizzazione e non più il Patto di stabilità
eurocompatibile
" il che ci permette di uscire e di poter
utilizzare soprattutto i residui che noi abbiamo, i residui
passivi, per poter pagare le opere già intraprese (vedi
depuratori), vedi opere dove ci sono i soldi ma rischiamo di non
poterle pagare. Sull'ultimo punto: "
a subordinare sin da subito
il voto favorevole...
", sicuramente metterei "ad invitare",
perché il "subordinare" l'abbiamo fatto una volta con poco successo
e non vorrei che loro ci dicessero...per carità, è un invito
politico, ma loro ci possono anche dire: guardate che...no, direi:
"
ad invitare i Parlamentari a tenere in considerazione le
richieste per quanto riguarda il rapporto con l'esito finale della
votazione sul progetto di legge del Patto di stabilità
".
Adesso io non ho voluto essere più largo, ma credo che le
argomentazioni sostanziali siano queste.
Noi condividiamo che c'è un'esigenza di far fronte comune, di
sottolineare in questo momento alcuni aspetti che adesso sono in
discussione, soprattutto quello della legge di stabilità dove
devono trovare i soldi per coprire l'intesa che abbiamo dato.
Questi soldi loro li hanno già incamerati, non è un regalo, è solo
un ridarci i soldi che spettano alla Valle d'Aosta e che hanno
riconosciuto, perché il punto 7 non mette in discussione che ce li
devono, dicono solo che l'intesa dirà tempi e modi; "tempi e modi"
vuol dire che quest'anno loro devono cominciare a darci, per il
2016, una parte di questi. Abbiamo anche detto di frazionarli nel
tempo, perché se ce li dessero tutti assieme non potremmo
spenderli! Se ci dessero oggi 570 milioni che ci devono come
corrispettivo delle accise che lo Stato ha introitato al posto
della Regione dal 2011 al 2014 non potremmo utilizzarli, e quindi
vogliamo scaglionarli nel tempo.
Sostanzialmente concordiamo su questo impegno; chiederemo di
poter affinare e di trovare un attimo per scrivere il primo punto,
che penso che sia abbastanza chiaro. Sul secondo, quello del Patto
di stabilità, di poter passare già da quest'anno...a questo
proposito abbiamo fatto un emendamento alla legge di stabilità, già
mandato perché scadevano i termini, per chiedere proprio di
applicare il sistema che sia di armonizzazione, che ci faccia
uscire dal Patto di stabilità, perché questo ci permette di avere
un'elasticità sull'eurocompatibile. Queste sono le due integrazioni
che, a mio avviso, in questo momento, vanno fatte. Poi la
discussione sui rapporti la possiamo riprendere, ma oggi sarebbe
importante se ci focalizzassimo su due aspetti che sono importanti
anche per la discussione del bilancio. Grazie.
Presidente -
Ci sono richieste? Chiede la parola il
Consigliere Gerandin; ne ha facoltà.
Gerandin (UVP) -
Grazie Presidente. La ringrazio,
Presidente, perché penso che - non so se è il clima di questi due
giorni - si sia fatta una discussione veramente franca su una
problematica che riguarda direttamente il futuro della Valle
d'Aosta, perché poi possiamo avere delle visioni diverse su come si
utilizzano le risorse di bilancio, ma se queste non le abbiamo non
c'è neanche la possibilità di confrontarsi su come utilizzarle.
Detto questo, da parte nostra recepiamo l'invito che ha fatto, è
assolutamente corretto mettere in evidenza il punto 7, perché è
fondamentale; mi pare utile ricordare che non sono ulteriori
risorse, non sono 700 milioni in più, ma sono 700 milioni che la
Regione ha già impegnato, per cui sarebbero 700 milioni in meno, se
non arrivano...per essere chiari, affinché sia comprensibile anche
a chi ci ascolta in questo momento. Mi pare giusto affrontare la
proposta che ha fatto lei, di attivarci subito per il pareggio di
bilancio, per non assoggettarci ancora per due anni al Patto di
stabilità, perché sarebbe oltremodo vincolante. Lei ha fatto poi
due passaggi che ho particolarmente apprezzato su due
volet
che comunque riguardano ancora il futuro della Valle d'Aosta: uno è
la "compensazione" famosa, per cui noi, quando abbiamo fatto
riferimento al decreto legislativo n. 12 del 2011, l'abbiamo fatto
proprio perché in questo era previsto che noi rinunciavamo all'IVA
di importazione ma avremmo percepito i 10/10 compresa l'accisa come
veniva calcolata ai tempi. A nostro parere, con questo impegno ci
vorrebbe un riferimento ad avere la totale compensazione dei
risultati nefasti della sentenza Sardegna, uno; l'altro, la
possibilità...è giusta l'osservazione che ha fatto lei, Presidente,
su quello che riguarda il discorso del riequilibrio della finanza
pubblica, del concorso, noi abbiamo messo 243,5 milioni perché era
il totale comprensivo Regione e 37 milioni dei Comuni all'incirca.
Devo dire che, rispetto al 2015, almeno dai primi dati di lettura,
abbiamo circa 14 milioni in meno di compensazione; però, detto
questo, a noi pare ancora eccessivo rispetto all'apporto che su 5
miliardi di euro il Trentino o il bilancio di Bolzano in questo
momento compartecipa, per cui magari un passaggio anche su
questo...invece di aspettare che con il 2018 si chiuda la partita,
apriamola già sulla finanziaria di quest'anno! Per noi, con
l'aggiunta di questi due passaggi, la sua proposta va bene,
Presidente.
Presidente -
Se ho capito bene, sulle proposte formulate
dal Presidente della Regione, chiederei di fare un attimo di
sospensione per concordare...d'accordo? Il Consiglio è sospeso.
Si dà atto che la seduta è sospesa dalle ore 19,32 alle ore
19,55.
Rosset (Presidente) -
Bene, possiamo riprendere i lavori.
A seguito della riunione sulle modifiche dell'impegno della
mozione, nell'attesa posso già anticipare quali sono stati gli
accordi definiti. Il punto 1 della mozione, dove "il Consiglio
regionale impegna", viene sostituito con: "
a sollecitare
l'intesa attuativa del punto 7 dell'accordo previsto a
compensazione della perdita di gettito subita dalle accise dal 2011
al 2014
"; il punto 2 è sostituito da: "
ad autorizzare a
partire dal 2016 il regime di armonizzazione o pareggio di
bilancio
"; viene poi inserito un terzo punto: "
ad integrare
il finanziamento previsto a compensazione del mancato introito
delle accise
"; infine viene aggiunto un quarto punto: "
a
sostituire nel metodo di riparto tra le regioni a Statuto speciale
il criterio SIOPE con il criterio PIL
". Si prosegue con:
"
invita i Parlamentari valdostani
- e viene modificato il
punto 1-
a sostenere le determinazioni sopra richiamate e ad
agire in termini politici di conseguenza.
"
.
Questo è
quanto è stato concordato sulla mozione. Chiedo di consegnarla. Se
ci sono richieste di intervento...sì, viene modificato anche
"
Vista la sentenza della Corte costituzionale della
Sardegna
", nel senso che era un errore, ci si riferiva alla
"
vertenza della Regione Sardegna
" e non alla Corte
costituzionale della Sardegna.
Ci sono richieste di intervento nel frattempo? Posso mettere in
votazione? La votazione è aperta. Tutti hanno votato? È chiusa la
votazione.
Esito della votazione:
Presenti: 35
Votanti: 35
Favorevoli: 35
La mozione è approvata all'unanimità con le modifiche
enunciate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK