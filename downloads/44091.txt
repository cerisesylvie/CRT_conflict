Consiglio Regionale della Valle d'Aosta - Oggetto del Consiglio n. 1157 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1157 del 12 gennaio 2022 - Resoconto
OGGETTO N. 1157/XVI - Interpellanza: "Ragioni della
sospensione del servizio di trasporto pubblico nella tratta
Aosta-Courmayeur nel giorno di Natale".
Bertin (Presidente) -
Punto n. 35 all'ordine del giorno.
Per l'illustrazione la consigliera Spelgatti.
Spelgatti (LEGA VDA) -
Atteso che abbiamo ricevuto varie
segnalazioni relative alla mancata effettuazione del servizio di
trasporto pubblico nella tratta Aosta-Courmayeur nel giorno di
Natale; considerato che non vi era alcun cartello apposto alle
varie fermate dei pullman e le persone sono rimaste inutilmente in
attesa; specificato che alcune persone hanno tentato di chiamare la
biglietteria, però non solo non era possibile parlare con un
operatore, ma il messaggio registrato dal risponditore automatico
recitava solo che gli uffici erano chiusi, senza spiegare che il
servizio fosse sospeso e in quali giorni. Altresì, l'unica
indicazione relativa alla sospensione del servizio era visionabile
sul sito della società Arriva Italia S.p.A. e l'avviso non era
immediatamente individuabile sulla pagina
web
; peraltro,
bisogna ricordare che gli utenti non sono tenuti a consultare il
sito web prima di recarsi alla fermata delle linee di trasporto
pubblico.
Ricordiamo che la Valle d'Aosta è una Regione turistica e non è
concepibile che nel giorno di Natale non sia a disposizione il
servizio di trasporto pubblico locale. Senza contare che questo
servizio è utilizzato ovviamente da molti lavoratori, utenti,
persone che si devono spostare anche valdostani, e questi si sono
trovati in enorme difficoltà, tanto che ci sono state anche delle
lettere aperte sul giornale. Infatti, le persone che dovevano
andare a lavorare, senza saperlo, si sono messe ad aspettare alla
fermata dell'autobus e non c'erano le indicazioni, non si sapeva
assolutamente nulla, per cui continuavano ad aspettare, pensando a
un possibile ritardo, con enormi disagi.
Per questo noi chiediamo: la tratta Aosta-Courmayeur se è stata
l'unica interessata dalla sospensione del servizio o se questa
abbia riguardato anche altre zone; se siano previste altre
interruzioni del servizio, soprattutto nelle festività; se nel
contratto con la società sia stata prevista la sospensione
dell'unico servizio pubblico nelle tratte regionali in esame nel
giorno di Natale. In caso di risposta positiva, le ragioni che
hanno portato a tale scelta; in caso di risposta negativa quali
siano le ragioni del disservizio e se si intendano prendere
provvedimenti, sia nei confronti dell'azienda che per limitare in
futuro i danni agli utenti.
Presidente -
Per la risposta il Presidente della
Regione.
Lavevaz (UV) -
Torniamo a parlare di trasporti e di
disservizi recenti. Su questo disservizio (chiamiamolo così, per
quello che è) va chiarito un aspetto contrattuale a monte che è
sostanzialmente diverso e che colloca questa problematica in un
ambito diverso rispetto ai disservizi di cui abbiamo parlato
stamattina, che sono legati alle problematiche che conosciamo. Nel
caso specifico il contratto di servizio del TPL non ha mai
previsto, a livello contrattuale, il servizio di trasporto nella
giornata del 25 dicembre: a livello contrattuale questo non era
previsto. Questo ovviamente per l'esiguo numero di utenti che il
giorno di Natale usano il trasporto su gomma.
In realtà però, a partire dal 2015, a seguito della chiusura
della tratta ferroviaria Aosta-Pré-Saint-Didier, è stato attivato
un servizio sostitutivo su gomma sulla linea Aosta-Courmayeur e in
questo frangente, nonostante il contratto di servizio del TPL non
lo prevedesse, quindi non fossero previste una serie di corse
durante il giorno di Natale, è stato comunque aggiunto un servizio
straordinario ridotto nella giornata di Natale tra Aosta-Courmayeur
anche in quella giornata. Da questo stride il fatto che quest'anno
non siano state eseguite queste cose.
Purtroppo qua invece torniamo alle problematiche di cui abbiamo
parlato questa mattina, ovvero il motivo per il quale le corse non
sono state fatte, ossia le note problematiche di carenza di
personale e di autisti, da un lato, e dall'altro la situazione
contingente legata alle quarantene e alle malattie, che comportano
sempre la mancanza di autisti, e anche la situazione di cui abbiamo
parlato già più volte in queste settimane, cioè il fatto che ci
sono ancora un discreto numero di autisti che non essendo vaccinati
e non eseguendo il tampone e quindi non si presentano al lavoro.
Abbiamo visto nell'interrogazione precedente che i numeri sono
diversi a seconda delle aziende, però questi numeri sono ancora
significativi. Il combinato disposto di tutti questi aspetti ha
fatto sì che queste corse del giorno di Natale venissero soppresse,
con la premessa però doverosa che dovevo fare sugli aspetti
contrattuali, che sono comunque presenti a monte.
Presidente -
Per la replica la consigliera Spelgatti.
Spelgatti (LEGA VDA) -
In realtà lei mi ha specificato
una serie di cose, ma non ha risposto alle mie domande. Andiamo con
ordine. Chiaramente si rimane basiti dal racconto del fatto che nel
TPL non fosse prevista la giornata di Natale; per fortuna almeno a
questo è stato posto un rimedio, solo perché la ferrovia è stata
soppressa. Però pensare che il giorno di Natale in una regione
turistica le corse vengano sospese, chiaramente era già a monte una
scelta incomprensibile. Comunque, era stato aggiunto il giorno di
Natale, quindi richiamando, visto che non ho il tempo necessario,
tutti contenuti dell'interpellanza del consigliere Manfrin, ricordo
- come da lei citato adesso -  che sono stati aggiunti come
servizi minimi. Ricordo che c'è il potere anche della Regione di
sostituirsi nell'eventualità in cui non vengano svolti dei servizi
che sono assolutamente essenziali, ma le ricordo anche che lei non
mi ha risposto se si intenda prendere dei provvedimenti nei
confronti dell'azienda, anche per limitare in futuro i danni.
La tratta interessata non è stata solo quella di
Aosta-Courmayeur, io gliel'ho chiesto ma in realtà sapevo già la
risposta, perché il giorno di Natale scientificamente sono state
sospese tutte le corse. Ora non mi si può dire che possa essere
plausibile l'ipotesi - non è che sia stata soppressa solo qualche
corsa - per cui ci sono sempre questi
novax
e quindi la
colpa è sempre degli autisti che non si vaccinano; bisogna sempre
individuare delle colpe. Non sono state soppresse delle singole
corse in singole tratte: l'azienda ha deciso scientificamente di
sospendere il servizio il giorno di Natale, perché tutte sono state
soppresse.
Questo non è accettabile. Non è accettabile che venga fatta una
scelta del genere, non è accettabile per la regione e mi stupisce
il fatto che per lei non sia un problema, che il giorno di Natale i
valdostani rimangano a piedi e che soprattutto tutti i turisti
rimangono a piedi il giorno di Natale! Tutto ciò nell'unico periodo
che abbiamo di buono, soprattutto in un momento di questo tipo, per
cercare di far sì che il turismo ci sia, che i turisti siano
soddisfatti. Qual è l'immagine che noi diamo della Valle d'Aosta? I
turisti sono lì, sono alla fermata dell'autobus, ma neanche un
cartello in cui venga indicato "Oggi il servizio è soppresso".
Almeno quello, non sarebbe stato minimamente accettabile
ugualmente, ma almeno questo. Niente! Questa è l'immagine che
abbiamo dato della Valle d'Aosta.
È chiaro che le dico che rivestire contemporaneamente per quasi
otto mesi il ruolo di Presidente della Regione e di Assessore ai
trasporti non è proprio una passeggiata, però vedo che a lei questi
aspetti non stupiscono minimamente. Vedo che non fa assolutamente
una piega e per lei non è stato un problema il fatto che il giorno
di Natale scientificamente siano state sospese tutte le corse senza
avviso e senza alcuna motivazione. Mi risponde anche: "Eh, c'è il
problema degli autisti non vaccinati" e allora le ricordo e le
ripeto che gli autisti non vaccinati sarebbero stati un problema,
ma non deve essere un problema perché non è una giustificazione per
l'azienda, e ci sarebbero stati eventualmente singoli problemi su
singole corse, non certo scientificamente tutte le corse sospese
nel giorno di Natale. Questa è stata una scelta dell'azienda. Mi
auguro che torniate sui vostri passi e che prendiate dei
provvedimenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK