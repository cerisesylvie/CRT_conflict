Consiglio Regionale della Valle d'Aosta - Oggetto del Consiglio n. 1415 del 28 giugno 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1415 del 28 giugno 1995 - Resoconto
SEDUTA ANTIMERIDIANA DEL 28 GIUGNO 1995
OGGETTO N. 1415/X Interventi per migliorare la percorribilità
della strada regionale della Valtournenche. (Interpellanza)
Interpellanza Visti i numerosi inconvenienti che hanno
recentemente interessato la strada regionale n. 46 della
Valtournenche, ove è stata più volte limitata o interrotta la
percorribilità e la medesima è stata ripristinata con notevoli
ritardi, creando non pochi disagi a residenti e turisti;
Verificato lo stato di dissesto in cui si trova il manto
stradale nel tratto compreso tra Valtournenche e Cervinia;
Considerato che dal 1° gennaio 1995 la strada in questione è
stata trasferita al demanio regionale e le relative competenze di
manutenzione spettano all'Amministrazione regionale;
Considerato che tale arteria stradale rappresenta l'unica via di
accesso alla Valtournenche e alle sue rinomate località
turistiche;
i sottoscritti Consiglieri regionali
Interpellano
l'Assessore competente per conoscere quali interventi intende
adottare per rendere maggiormente funzionale la strada regionale n.
46 della Valtournenche e per effettuare una tempestiva ed efficace
manutenzione dell'assetto viabile.
F.to Tibaldi - Linty - Lanièce
Presidente La parola al Consigliere Tibaldi.
Tibaldi (LN) Mi sembra che già il testo sia sufficientemente
chiaro. Qui si parla di una strada laterale che come le altre
strade laterali ha un'importanza strategica perché sono le uniche
vie d'accesso per le località delle medesime valli laterali.
Diciamo che l'importanza strategica di queste strade è anche a fini
di soccorso, quindi non sempre ci si può permettere il soccorso con
l'elicottero e l'utilizzo delle vie carreggiabili, è più comodo e
spesso è di capitale importanza per risolvere situazioni difficili
che si verificano nei diversi paesi.
Lungo la strada della Valtournenche sono stati lamentati dei
dissesti del manto stradale, soprattutto nell'ultimo tratto tra
Valtournenche e Cervinia. Io spero che l'Assessore abbia avuto
l'occasione di recarsi a Cervinia ultimamente e abbia potuto vedere
di persona lo stato del manto usurato dagli agenti atmosferici
incisivi a certe quote.
L'altro aspetto dell'interpellanza riguarda inconvenienti che
hanno recentemente interessato la strada regionale n. 46 dove è
stata interrotta o limitata la percorribilità e il ripristino della
viabilità è stato effettuato con notevoli ritardi che in passato si
sentivano di meno, ma che da quando la strada è stata
regionalizzata, gli interventi manutentivi sembrano paradossalmente
più ritardatari del solito. Forse perché prima bastava una
telefonata di qualche illustre senatore di Cervinia al Ministro, il
Senatore Lavezzari per citarlo, e l'intervento era immediato. Si
vuole sapere quali sono le intenzioni dell'Assessorato circa gli
interventi per rendere funzionale questo tratto di strada e per
effettuare una tempestiva manutenzione dell'assetto viario.
Presidente La parola all'Assessore ai lavori pubblici,
Lavoyer.
Lavoyer (ADP-PRI-Ind) Dal 1° gennaio 1995 la strada regionale di
Cervinia è stata chiusa su indicazione della Commissione valanghe
in località Singlin per precauzione dalle ore 7 alle 11 dell'11
gennaio 1995 e dalle ore 15,30 alle 19,30 del 25 febbraio 1995. É
stata inoltre interessata dal 26 al 30 maggio dal movimento franoso
di notevole entità in località Chesau che ha provocato per due
volte l'interruzione del traffico ingombrando la strada con detriti
e creando una situazione di pericolo nella quale hanno operato con
tempestività i mezzi addetti allo sgombero.
Le interruzioni sono state determinate anche per motivi di
sicurezza in quanto non è possibile verificare nelle ore notturne
le condizioni di stabilità delle pendici interessate dagli
smottamenti sulle quali dovrà esprimere parere il competente
servizio dell'Assessorato all'agricoltura e forestazione.
Considerato che dal 1° gennaio la strada in questione è stata
trasferita al demanio regionale si precisa:
- primo, l'impossibilità di conoscere con immediatezza le
particolari problematiche dell'arteria e quindi di interventi
mirati ed immediati;
- secondo, l'impossibilità di eseguire manutenzioni del manto
degradato nel periodo invernale. Si è comunque provveduto al
rifacimento di alcuni tratti particolarmente dissestati e penso
siano quelli a cui faceva riferimento l'interpellante con una spesa
di lire 160 milioni.
Sui programmi manutentivi, compatibilmente con le risorse
finanziarie per il 1995 abbiamo: interventi vari sulla
pavimentazione che comprendono esaurimenti, acque, scariche,
ricarichi e stesa manto di usura, riqualificazione barriere
stradali, manutenzione ordinaria effettuata da un cantoniere a
ruolo e da 5 operai assunti a tempo determinato sino a settembre, e
sono operai che hanno partecipato al concorso cantonieri e assunti
sulla graduatoria. L'Assessorato ai lavori pubblici provvederà
inoltre a completare i lavori non ultimati dall'ANAS, a verificare
coi sindaci della vallata eventuali interventi atti a migliorare la
funzionalità ed affidare incarichi per lo studio di un abbellimento
dell'arredo stradale e sistemazione. Posso tranquillamente
affermare che a detta di tutti gli operatori e gli utenti
interessati è stato riconosciuto un notevole miglioramento della
viabilità soprattutto nel periodo invernale per tempestività con
cui sono stati svolti lo sgombero neve e la manutenzione.
Colgo l'occasione per ringraziare il personale dell'Assessorato
per la tempestività con la quale ha operato, malgrado il
trasferimento delle competenze operative della Regione non sia
stato graduale.
Presidente La parola al Consigliere Tibaldi.
Tibaldi (LN) Ringrazio l'Assessore per la risposta. Nessuno ha
fatto questioni sulle interruzioni e sulle motivazioni di sicurezza
pubblica che comportano limitazioni del traffico lungo la strada n.
46. Sui ripristini qualcosa di più poteva essere detto. Se la
Regione ha difficoltà a captare le situazioni di dissesto mi
immagino quali difficoltà poteva avere prima del 1995 lo Stato che
interveniva tramite il suo compartimento ANAS tempestivamente. Ho
preso atto degli interventi effettuati e dei soldi stanziati, la
tempistica non è stata, non so se volontariamente, non citata.
A detta di tutti gli operatori, sono sue parole, ci sono degli
elogi circa l'efficienza del servizio; non so quali siano questi
operatori, io ho dei segnali diversi e questo ha permesso di
verificare che non tutti gli operatori hanno una medesima
concezione della tempestività del servizio. Quindi prima di
utilizzare parole così generalizzanti è meglio usare maggior
cautela. Mi auguro che gli interventi previsti siano fatti con la
tempestività necessaria.
Président Je tiens à excuser l'absence du Conseiller Parisi. Il
est en convalescence après une intervention chirurgicale. Au nom du
Conseil nous lui présentons nos voeux pour un rapide
rétablissement.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK