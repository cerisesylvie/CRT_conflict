Consiglio Regionale della Valle d'Aosta - Oggetto del Consiglio n. 2332 del 22 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2332 del 22 marzo 2012 - Resoconto
OGGETTO N. 2332/XIII - Reiezione di risoluzione: "Richiesta
di un parere tecnico-legale in merito alla graduazione delle
posizioni dirigenziali e alla ridefinizione della struttura
organizzativa dell'Amministrazione regionale".
Risoluzione
Il Consiglio regionale della Valle d'Aosta/Vallée
d'Aoste
Appreso dagli organi di stampa dell'approvazione in data 19
marzo 2012, delle deliberazioni della Giunta regionale inerenti
alla graduazione delle posizioni dirigenziali e alla ridefinizione
della struttura organizzativa dell'Amministrazione
regionale;
Atteso che non vi è stata una concertazione condivisa da
tutte le OO.SS.;
Al fine di comprendere se tale riorganizzazione sia
compatibile, tenuto conto della crisi economica che sta
attraversando anche la Valle d'Aosta, con i combinati disposti
delle seguenti norme:
- art. 60 del T.U. vigente relativo alla dirigenza del
Comparto unico della Regione Valle d'Aosta laddove quantifica le
risorse disponibili per la definizione delle retribuzioni di
posizione e imponendo di considerare incrementi e decrementi delle
medesime;
- art. 9, commi 1 e 2 del D.L. 78/2010, nella parte in cui
dispone che, fino al 31 dicembre 2013, i trattamenti economici
complessivi spettanti ai titolari di incarichi dirigenziali non
possano essere stabiliti in misura superiore a quella indicata nel
contratto stipulato dal precedente titolare, ovvero, in caso di
rinnovo dal medesimo titolare;
- art. 17, comma 3 della legge regionale n. 22 del 23 luglio
2010 che prevede la possibilità di variare le strutture
organizzative dirigenziali, la loro autonomia e complessità, tenuto
conto delle risorse finanziarie disponibili;
Ritenuto indispensabile verificare se il provvedimento si
evidenzi legittimo alla luce delle disposizioni vigenti e nello
specifico:
1) le "Disposizioni transitorie e finali" della legge
regionale n. 22 del 23 luglio 2010 dispongono che nel momento in
cui l'Amministrazione regionale ha provveduto alla "graduazione
delle strutture organizzative dirigenziali" i nuovi incarichi
dirigenziali debbano essere "conferiti in conformità alle
disposizioni di cui alla presente legge". È necessario quindi
essere messi a conoscenza del fatto che sia legittimo o meno che
alcuni incarichi di secondo livello dirigenziale siano messi in
pubblicità e altri no e tutti quelli di primo livello non lo siano.
È importante fare chiarezza su questo aspetto che potrebbe
comportare anche disparità di trattamento tra i lavoratori;
2) ai sensi dei principi contenuti nella legge regionale n.
22 del 23 luglio 2010 tutto il processo di riorganizzazione deve
essere fondato, tra l'altro, su trasparenza e omogeneità, ma
dall'applicazione dei criteri riorganizzativi non traspare
l'omogeneità in parola (es. Assessorato Bilancio Finanze e
Programmazione, Assessorato Istruzione e Cultura e Assessorato
Ambiente e Territorio);
Invita
la Giunta regionale a chiedere la formulazione di un parere
tecnico-legale sui quesiti sopra formulati e nelle more a
sospendere il processo di riorganizzazione contenuto nei
provvedimenti della Giunta regionale adottati il 19 marzo
2012.
F.to: Donzel - Rigo - Carmela Fontana
Presidente
- La parola al Consigliere Donzel.
Donzel (PD)
- Grazie Presidente.
Abbiamo appreso dagli organi di stampa dell'approvazione di
alcune deliberazioni della Giunta regionale inerenti la graduazione
delle posizioni dirigenziali e alla ridefinizione della struttura
organizzativa dell'Amministrazione regionale, in particolare c'è
stato un dettagliato servizio televisivo che ha rappresentato una
determinata situazione. Adesso noi abbiamo dato una lettura che, mi
permetto di dire, è un po' diversa, forse abbiamo sbagliato i
calcoli, ma era corretto rappresentarla in questa sede e verificare
con il Presidente se le nostre preoccupazioni sono eccessive, in
quel caso verrà rigettata la risoluzione, oppure se ci sono delle
ragioni valide rispetto alle nostre argomentazioni. Si è parlato
molto di una riduzione del numero dei dirigenti da 131 a 115, noi
però abbiamo valutato che i dirigenti regionali in essere siano
solo 125, in quanto 6 dei 131 erano già vacanti, ossia 4 vacanti e
2 posti assenti. Sulla base di questa considerazione, la riduzione
dei dirigenti non è più di 16 posti, ma di 10 e in più non è
proprio così, perché bisogna dire che, rispetto all'organizzazione
attuale, sono state aggiunte 4 strutture temporanee di progetto, il
numero dei dirigenti in diminuzione sarebbe solo di 6, ma non è del
tutto così. La riduzione dei dirigenti diretta a generare economie
ai sensi delle finanziarie regionali deve essere stabile ed è
necessario sopprimere le posizioni dirigenziali, non solo le
strutture dirigenziali, ma, per sopprimere le posizioni
dirigenziali, è necessario modificare la dotazione organica
dell'ente, operazione fattibile solo con l'adozione di una legge
regionale che modifichi la dotazione organica.
Dagli organi di stampa si è appreso di un risparmio che si
aggira attorno ai 900.000 euro in conseguenza di questa
riorganizzazione; tenendo invece conto dei calcoli che con molta
umiltà abbiamo provato a fare noi, se la riduzione è di 6 dirigenti
e si considera un costo medio di un dirigente di 60.000 euro di
retribuzione annua, più il 30 percento di oneri a carico dell'ente,
abbiamo 85.000 euro per 6, ossia un risparmio di 510.000 euro, che
è comunque un risparmio, ma non sarebbe quello di 900.000 euro. A
ciò va aggiunto che le norme nazionali sul contenimento e la
razionalizzazione della spesa pubblica sono chiare anche rispetto
all'assegnazione di incarichi dirigenziali a dirigenti esterni,
quindi non di ruolo, e, dalle dichiarazioni apparse dagli organi di
stampa, sembra che con la riorganizzazione si sarebbe intervenuti
anche su tale ambito. Non si riesce a capire però il criterio
generale che viene applicato, in particolare ci sono per noi - che
magari non siamo pienamente a conoscenza di tutti i dettagli -
alcune perplessità rispetto ai requisiti richiesti per l'accesso
agli incarichi, dove emerge una profonda diversità fra i requisiti
di un dipartimento o l'altro e non è impossibile evincere il
criterio nell'individuazione dei requisiti stessi. Faccio un
esempio per tutti: per l'Assessorato del bilancio, delle finanze e
della programmazione non si richiede nelle otto strutture previste
nessuna laurea, neppure per il Coordinatore, tranne che per un
servizio di minore complessità, un 2B, per il quale si richiede non
la laurea in economia e commercio, ma quella in giurisprudenza e
potrei fare tanti altri esempi per i quali vale questo
concetto.
Ora la questione non è laurea sì-laurea no, anche se dai banchi
dell'opposizione abbiamo sollevato spesso questo problema in
funzione di aprire ai giovani, ma è che la riorganizzazione
dovrebbe essere un fatto trasparente e omogeneo, non creare
disparità di trattamento e, a nostro avviso, non si riesce a capire
qual è il criterio generale e trasversale, ossia quella idea che
noi avremmo come criterio di equità che presiede a qualsiasi
provvedimento. Per cui, a nostro avviso, alla luce anche di una
serie di disposizioni vigenti che sarebbe opportuno verificare in
merito...ma poi più che il dettaglio tecnico mi interessa il fatto
che c'è stata una concitata e poi fallita concertazione con le
parti, torno a dire che questo per noi è un elemento dirimente,
abbiamo appena approvato una risoluzione in cui si dice: "facciamo
partecipare, discutiamo, risolviamo insieme i problemi", poi, dalle
informazioni che ho, c'è stata una concitata, convulsa trattativa
con le parti che non si è conclusa. Mentre passavo davanti al
Palazzo regionale ho visto entrare due sindacati su cinque alle
riunioni di convocazione, può darsi che abbia visto male, può darsi
che non conosca bene chi sono i rappresentanti sindacali della
Valle d'Aosta...per cui, anche alla luce di queste problematiche,
invitiamo la Giunta regionale
"a chiedere la formulazione di un
parere tecnico-legale sui quesiti
- che formuliamo in
risoluzione -
e nelle more a sospendere il processo di
riorganizzazione contenuto..."
in questi provvedimenti, in
attesa che tutte le parti siano chiamate a dire "sì" o "no" in modo
esplicito...che si capisca perché dicono "no" e perché dicono
"sì".
Presidente
- Dichiaro aperta la discussione generale. Se
non ci sono interventi, la dichiaro chiusa.
La parola al Presidente della Regione, Rollandin.
Rollandin (UV)
- Grazie Presidente.
Le riorganizzazioni al piccolo come al grande livello sono
sempre difficili, la legge n. 22 che abbiamo approvato nel 2010 è
una legge molto importante che ha visto un dibattito serio e
impegnato in quest'aula e che prevedeva una serie di rimodulazioni
dell'organizzazione a livello regionale. Mi rendo conto che, quando
si riorganizza, si va a toccare delle posizioni e che è sicuramente
difficile; noi abbiamo fatto questo coinvolgendo prima di tutto la
parte tecnico-politica, la parte organizzativa, i dirigenti,
abbiamo fatto riunioni con le parti interessate, abbiamo spiegato a
tutti i dipartimenti di tutti gli assessorati perché si facevano
certe variazioni, tenendo conto di indicazioni di base che
prendevano in considerazione anche i posti vacanti. Il fatto che ci
fossero i posti vacanti voleva dire che si potevano sostituire, noi
li abbiamo tolti, vuol dire che essi non si possono più coprire,
quindi i posti vacanti che non ci sono più vuol dire che sono
esclusi. Il tutto ha portato ad una riorganizzazione complessiva
delle strutture organizzative che prevedevano delle scadenze,
tenuto conto che c'era la scadenza naturale nella maggior parte
degli incarichi dirigenziali di 2° e 3° livello attualmente in
regime di
prorogatio
.
L'oggetto di questa risoluzione è avere un parere
tecnico-legale, che non capiamo in quali termini andrebbe ad
inserirsi in un discorso chiuso. C'è stato un confronto serrato e
lungo con la parte sindacale, che ha visto in questo, come in altri
casi, alcuni accettare e altri invece non essere d'accordo su tale
riformulazione, cosa che è già successa. Per quanto riguarda le
posizioni qui previste e i chiarimenti, questi sono stati tutti
dati. L'articolo 60 del Testo Unico delle disposizioni contrattuali
di primo livello relative alla dirigenza del comparto unico è
rispettato nella riorganizzazione approvata il 19 marzo. L'articolo
9, comma 1, del decreto legge n. 78 esclude espressamente il blocco
del trattamento economico individuale in caso di conseguimento di
funzioni diverse da quelle precedentemente svolte e con la
riorganizzazione approvata per quanto riguarda i dirigenti di primo
livello, ossia i coordinatori, non è previsto nessun incremento
della retribuzione di posizione, visto che i predetti incarichi non
sono rinnovati e che pertanto, posto che non sono neppure
attribuite funzioni diverse, il trattamento economico individuale
non può essere incrementato stante il blocco dell'articolo 9. Per
quanto riguarda le altre strutture dirigenziali, si realizza una
riorganizzazione complessiva con l'istituzione di nuove strutture
dirigenziali, rientrando quindi nell'esclusione citata prevista
dall'articolo 9; inoltre sono soppresse 12 strutture dirigenziali,
con un evidente risparmio di spesa stimato in 800.000 euro. Alcuni
incarichi di 2° livello non sono stati messi a pubblicità perché
già conferiti ai sensi della legge n. 22 e non sono mutati nelle
funzioni e nelle dipendenze funzionali; sono stati prorogati gli
incarichi relativi all'Assessorato del territorio in vista della
soppressione dell'Assessorato nella prossima legislatura. Gli
incarichi di primo livello non sono stati messi a pubblicità in
quanto, ai sensi dell'articolo 76 della legge n. 22, erano in
essere alla data di entrata in vigore della legge, hanno durata
quinquennale e cessano alla scadenza naturale degli incarichi che
coincide con il termine della legislatura. Nella formulazione che
abbiamo adottato tutte le procedure sono state coordinate e sono in
regola, dunque respingiamo la risoluzione.
Presidente
- La parola al Consigliere Donzel.
Donzel (PD)
- Ringrazio il Presidente per avere
puntualizzato molti dei passaggi previsti nella risoluzione, però,
per esempio, sul punto n. 2 finale:
"ai sensi dei principi
contenuti nella legge regionale n. 22 del 23 luglio 2010 tutto il
processo di riorganizzazione deve essere fondato, tra l'altro, su
trasparenza e omogeneità..."
ci permettiamo di ribadire che è
abbastanza curioso che, ad esempio, per l'Assessorato delle opere
pubbliche, difesa del suolo ed edilizia residenziale siano
richieste per tutti i servizi lauree tecniche, tranne che per
l'edilizia residenziale dove non è richiesta nessuna laurea; per
l'Assessorato della sanità, salute e politiche sociali nel
dipartimento su 10 strutture è richiesta la laurea solo su 2,
laurea in discipline economiche e una laurea in medicina
veterinaria, laurea non richiesta neanche al Coordinatore, qui ho
pensato che, avendo il tecnico, si può fare a meno della
laurea.
Ripeto: molti aspetti ci creano delle perplessità, ci sarebbe
piaciuto che una riorganizzazione di questo tipo si fosse conclusa
con una riunione fra le parti sociali, in cui a noi che
rappresentiamo la parte politica, non tecnica, fosse chiaro quali
sono le posizioni, perché il sindacato tale dice: "sì va bene",
perché il sindacato altro dice: "non va bene", in modo da
consentirci questa valutazione. Ho avuto l'impressione che queste
riunioni siano un po' saltate per aria, siccome non mi sembra che
la Valle d'Aosta sia il luogo degli ostruzionismi, di tutti in
piazza, di chi non vuol lasciare lavorare, mi lascia perplesso che
su un passaggio così importante le cose non filino lisce,
considerando filar liscio anche che qualcuno dica "no", ma le
esprimo la mia perplessità rispetto a questo, quindi manteniamo il
testo.
Presidente
- La parola al Vicepresidente Chatrian, per
dichiarazione di voto.
Chatrian (ALPE)
- Solo per condividere le preoccupazioni
del collega Donzel, quindi voteremo a favore di questa risoluzione,
partendo dal principio che anche il Presidente Rollandin ha
ricordato: che sicuramente riorganizzando è sempre difficile
prevedere i futuri passi e poi, quando in maniera concreta si deve
riorganizzare e modificare, non è sempre semplice, ma forse il
concetto principale è la condivisione, penso sia la parte più
ardua, perché, da un lato, c'è la scelta, dall'altro, ci deve
essere una certa trasparenza, ma soprattutto una certa onestà
intellettuale. La nostra preoccupazione permane e sosteniamo la
risoluzione presentata dai colleghi del Partito Democratico.
Presidente
- Pongo in votazione la risoluzione in
oggetto:
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- Cari colleghi, essendo stato espletato
l'intero ordine del giorno, dichiaro conclusi i lavori dell'odierna
adunanza del Consiglio regionale.
La seduta è tolta.
---
L'adunanza termina alle ore 13,00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK