Consiglio Regionale della Valle d'Aosta - Oggetto del Consiglio n. 1787 del 21 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
ENERGIA
Energia idroelettrica
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1787 del 21 settembre 2022 - Resoconto
OGGETTO N. 1787/XVI - Discussione generale sul disegno di
legge n. 75: "Misure urgenti in materia di contenimento dei costi
energetici delle famiglie e a favore degli investimenti delle
imprese".
Bertin (Presidente) -
Punto n. 3.01 all'ordine del
giorno. L'oggetto riguarda il disegno di legge n. 75 che è composto
da sei articoli. Si esamina il nuovo testo predisposto dalle
Commissioni III, IV e V. I relatori sono: per la maggioranza il
consigliere Restano e per la minoranza il consigliere Distort. Si è
prenotato per l'illustrazione il consigliere Restano.
Restano (GM) -
Gentili colleghi, il mondo, l'Europa,
l'Italia, e conseguentemente la nostra regione, stanno
attraversando la peggiore crisi energetica degli ultimi
cinquant'anni almeno. Quella che stiamo vivendo potremmo definirla
"la tempesta perfetta": il Covid prima, la guerra in Ucraina, le
sanzioni economiche, l'inflazione, il ricatto energetico, gli
effetti sempre più catastrofici del cambiamento climatico rischiano
di portare parte della popolazione e delle imprese, in vista delle
prossime stagioni autunnale ed invernale, verso scelte che
potrebbero rivelarsi molto difficili.
In relazione a quanto sopra espresso, il Consiglio regionale,
nella seduta del 27 e 28 luglio scorso, nell'approvare la legge
regionale primo agosto 2022 n. 18, "Assestamento al bilancio di
previsione della Regione autonoma Valle d'Aosta per l'anno 2022" e
secondo provvedimento di variazione al bilancio di previsione della
Regione per il triennio 2022-2024", ha allocato l'importo
complessivo di euro 12 milioni a copertura degli oneri derivanti
dall'approvazione, per l'anno 2022, di nuove misure di sostegno ai
cittadini e alle imprese, in considerazione degli impatti economici
derivanti dall'attuale situazione di crisi economica,
caratterizzata da un'eccezionale incremento dei costi dell'energia
e delle materie prime, e della necessità di sostenere, proprio in
tale contesto di crisi, la redditività e la competitività delle
aziende valdostane, favorendone la continuità anche in termini di
investimenti.
Il presente disegno di legge dà attuazione quindi all'articolo
46 della legge regionale poc'anzi richiamata. È stato presentato
l'8 settembre 2022 dalla Presidenza della Regione e illustrato
nelle Commissioni consiliari III, IV e V, riunite congiuntamente in
data 15 settembre, che hanno poi audito i rappresentanti della
Chambre valdôtaine des entreprises et des activités libérales, le
organizzazioni sindacali e le associazioni dei consumatori. A tale
proposito, il vicepresidente della Chambre ha illustrato ai
commissari le proposte che aveva trasmesso, significando che quello
che vi vado a leggere è un documento che abbiamo condiviso con
tutte le associazioni che sono rappresentate all'interno della
Chambre.
Il disegno di legge è stato approvato a maggioranza, con gli
emendamenti proposti dal Presidente della Regione agli articoli 2 e
3, che fanno proprio riferimento alle suggestioni pervenute in
Commissione, predisponendo così un nuovo testo di Commissione che
ha ottenuto il parere di compatibilità finanziaria della II
Commissione.
La norma in esame propone disposizioni urgenti in materia di
agevolazioni alle famiglie valdostane e alle imprese, dirette
all'abbattimento dei costi aggiuntivi derivanti dal rincaro dei
prezzi dell'energia e delle materie prime, e al sostegno degli
investimenti aziendali.
In relazione alle misure per sostenere le famiglie in
difficoltà, per effetto dell'aumento dei prezzi nei settori
energetici, l'articolo 2 prevede l'erogazione di un contributo, a
fondo perduto, a favore dei nuclei familiari residenti, il cui
indicatore della situazione economica equivalente, ISEE, non superi
l'importo di euro 20 mila, da differenziare nell'importo in base al
valore dell'indicatore e al numero dei componenti il nucleo. I
contributi saranno concessi per ordine cronologico di ricevimento e
nei limiti di stanziamento di bilancio, 4 milioni di euro. Le
domande di contributo si potranno presentare tramite la piattaforma
dedicata, accessibile dal sito istituzionale della Regione, entro
il 15 novembre 2022. Detti aiuti sono cumulabili con le misure
statali adottate nel corso dell'anno 2022 per contrastare gli
effetti negativi e il rincaro dei costi energetici. Alla Giunta
regionale viene demandato di stabilire, con propria deliberazione,
ogni ulteriore requisito, aspetto, modalità e termini
procedimentali per la concessione dei contributi di cui
all'articolo in questione.
L'articolo 3, "Contributi straordinari a sostegno degli
investimenti", disciplina in sostanziale continuità, rispetto
all'analoga misura introdotta per l'anno 2021 dall'articolo 16
della legge regionale 16 giugno 2021 n. 15, "Assestamento al
bilancio di previsione della Regione autonoma Valle d'Aosta per
l'anno 2021", misure di sostegno all'economia regionale conseguenti
al protrarsi dell'emergenza epidemiologica da Covid-19, e primo
provvedimento di variazione al bilancio di previsione della Regione
per il triennio 2021-2023", la concessione di contributi per spese
di investimento effettuate dalle imprese operanti nei settori
disciplinati dalle vigenti leggi regionali di agevolazione e nello
specifico quelle ricadenti nell'ambito di applicazione delle leggi
di seguito riportate, aventi sede legale e operativa in Valle
d'Aosta iscritti nel registro delle imprese.
Si tratta quindi: della legge regionale n. 19 del 2001,
"Interventi regionali a sostegno delle attività turistico-ricettive
e commerciali"; della legge regionale n. 17 del 2016, "Nuova
disciplina degli aiuti in materia di agricoltura e di sviluppo
rurale"; della legge regionale n. 6 del 2003, "Interventi regionali
per lo sviluppo delle imprese industriali e artigiane". A questi si
aggiungono i proprietari o gestori dei rifugi alpini e proprietari
di alpeggio mayen ubicati nel territorio regionale, ancorché non
titolari o conduttori di aziende agricole.
I contributi a fondo perduto sono concessi per favorire la
continuità negli investimenti utili al mantenimento della
competitività delle aziende valdostane, a parziale copertura dei
costi in beni strumentali o in opere di adeguamento degli spazi
funzionali all'esercizio dell'impresa, purché sostenuti dal primo
giugno 2022 al 15 novembre 2022. Il comma secondo specifica
l'intensità delle agevolazioni, pari al 35 percento della spesa
complessiva ammissibile per ogni singola impresa, per un importo
minimo di euro 5 mila e di massimo di euro 200 mila. L'intensità
dell'aiuto è elevata al 45 percento per gli investimenti, che
saranno individuati nella disciplina attuativa, finalizzati
all'efficientamento energetico o al miglioramento delle condizioni
di approvvigionamento idrico.
In ragione della particolare difficoltà determinatasi in
agricoltura, a seguito della siccità eccezionale verificatasi nella
primavera 2022 e proseguita anche nell'estate, per le imprese
operanti nel territorio regionale nel settore della produzione
agricola primaria e nel settore della trasformazione e
commercializzazione dei prodotti agricoli, di cui agli articoli 5
comma 1, 6 comma 1 e 7 della legge regionale 17 del 2016, la
percentuale dei contributi è pari al 45 percento, a prescindere
dalla tipologia d'investimento per il quale il contributo è
richiesto. La procedura da seguire per l'inoltro della domanda
prevista dall'articolo 3 è la stessa di cui all'articolo 2 del
presente disegno di legge. Il procedimento è a sportello e prevede
la presentazione delle domande in via telematica entro il 15
novembre 2022. I contributi sono concessi nei limiti degli
stanziamenti di bilancio, con provvedimento del dirigente delle
strutture regionali competenti in relazione ai settori agevolati,
sulla base degli importi di spesa auto dichiarati nella domanda,
comma terzo.
Il comma 4 introduce un procedimento alternativo per la
concessione dei contributi. In detta ipotesi il contributo è
concesso, nell'anno 2022, anche sulla base di preventivi di spesa o
di computi metrici estimativi, a condizione che il beneficiario,
all'atto della domanda, dimostri il pagamento di almeno il 20
percento della spesa per la quale contributo è richiesto. Il
contributo è poi liquidato anche successivamente all'annualità
2022, sempre che il beneficiario abbia saldato l'intera spesa
sostenuta e ultimato l'investimento agevolato, entro e non oltre
diciotto mesi dalla data di presentazione della domanda.
Il comma 5 stabilisce, in considerazione della disponibilità
comunque limitata nel tempo delle risorse allocate per lo scopo
agevolativo, la non cumulabilità dei contributi di cui all'articolo
in parola con i mutui o contributi in conto capitale concessi a
valere sulle risorse regionali o cofinanziate con risorse regionali
concessi o concedibili per le medesime spese.
Il comma 6 introduce un vincolo di destinazione sui beni
agevolati, prevedendo l'obbligo per i beneficiari di non alienare o
cedere separatamente all'azienda detti beni nei due anni successivi
alla data di erogazione, pena la revoca del contributo. Per gli
alpeggi o mayen la revoca è disposta nel caso in cui i beni
agevolati non siano utilizzati per la monticazione nei due anni
successivi all'erogazione.
I commi 7 e 8 recano disposizioni procedimentali, rinviando a
una deliberazione della Giunta regionale la disciplina di
dettaglio, mentre il comma 9 definisce il regime applicabile in
materia di aiuti di Stato.
L'articolo 4 modifica l'articolo 6 della legge regionale n. 18
del 2022, "Fondo a copertura dei maggiori oneri per la prosecuzione
delle opere pubbliche", sostituendo al comma 1 le parole "la
regolare e tempestiva" con "il tempestivo avvio dei lavori previsti
dal programma triennale dei lavori pubblici 2022/2024 e la
regolare", chiarendo così che l'operatività dell'articolo riguarda
tutti i lavori previsti dal programma triennale dei lavori pubblici
2022-2024, ancorché non ancora avviati.
L'articolo in questione non comporta nuovi o maggiori oneri, in
quanto gli stessi sono stati già adeguatamente quantificati e
stanziati dall'articolo 6 della legge 18 del 2021, di cui
l'articolo 4 del presente disegno di legge costituisce migliore
specificazione.
Presidente -
Prima di passare la parola ai relatori di
minoranza, vi comunico che sono pervenuti alla Presidenza un
emendamento da parte dei gruppi di Lega e Forza Italia e un ordine
del giorno sempre dei gruppi Lega e Forza Italia. Passo la parola
al consigliere Distort, ne ha facoltà.
Distort (LEGA VDA) -
La descrizione della struttura
dell'articolato del disegno di legge 75 e dei suoi contenuti è
stato oggetto dell'intervento che mi ha preceduto, la relazione di
maggioranza presentata dal collega Restano, che a nome mio ma a
nome dell'aula ringrazio di aver già espresso quanto contenuto,
evitando di ripetermi e prolungare gli interventi. Quale relatore
di minoranza, preferisco definirmi di opposizione, mi limiterò
invece a commentare il senso pratico e politico di questo disegno
di legge.
A nome delle forze politiche di opposizione presenti nelle
Commissioni competenti, esplicito che non abbiamo il minimo dubbio
che l'argomento richiamato dal presente disegno di legge, oggi
all'esame dell'aula, sia urgente e importante. È per questo
riconoscimento di urgenza e importanza sull'argomento che la Lega
Vallée d'Aoste con Pour l'Autonomie e Forza Italia, già in
occasione della discussione sull'assestamento del bilancio della
Regione, in particolare della variazione di bilancio a questo
collegata, si esprimeva nel luglio scorso in questi termini.
Sull'articolo 46, "Misure per il contenimento dei costi energetici
e per la continuità degli investimenti aziendali", noi
evidenziavamo: "Le ultime crisi economiche sociali sono state per
lo più determinate da fattori di natura finanziaria, sanitaria e
geopolitica. Fonti energetiche, materie prime, guerra, con
l'indirizzo sostegno dell'inflazione e della speculazione, stanno
mettendo a rischio la stabilità del nostro sistema economico e
sociale. Nel corso dell'ultimo anno i principali interventi di
sostegno alle famiglie e alle imprese in materia di caro energia
sono stati messi in campo dallo Stato centrale. Sino ad oggi, a
parte qualche iniziativa dei gruppi di opposizione, vedi ad esempio
la proposta di reintroduzione del
bon de chauffage
, non vi
sono stati interventi da parte del Governo regionale. Con
l'articolo 46 del disegno di legge 73 il Governo regionale di fatto
impegnava semplicemente
pro futuro
12 milioni di euro con un
apposito provvedimento legislativo, funzionale a sostenere
economicamente da un lato i clienti domestici economicamente
svantaggiati, con 4 milioni di euro di parte corrente, e dall'altro
la continuità degli investimenti da parte delle imprese con 8
milioni di euro in conto capitale, anche volti alla riduzione dei
costi e dei consumi energetici. Una scelta che, oltre a dover
essere concretizzata dal punto di vista legislativo, con tutte le
incertezze del caso, altro non faceva che traslare il momento del
dunque rispetto a un problema che non si risolverà neanche oggi, ma
che necessitava, sin d'ora, di un'azione immediata a sostegno
soprattutto delle controparti più fragili". Questo è quanto
dicevamo a luglio.
"L'esame di questa scelta aveva fatto maturare allora, ai gruppi
di Lega Vallée d'Aoste, Pour l'Autonomie e Forza Italia, la volontà
di porre all'attenzione dell'aula una controproposta, articolata in
due binari distinti, tuttavia coerenti tra loro, che potessero
parallelamente dare una prima risposta a favore dei soggetti più
deboli, così come al contempo lavorare per individuare maggiori
risorse da poter utilizzare per una seconda azione verso la fine
dell'anno in corso, che si prospetta, purtroppo, sempre più
difficile. Allora, con un primo emendamento avevamo proposto di
utilizzare immediatamente i 4 milioni di euro di parte corrente,
con l'introduzione di una misura
una tantum
da erogare
quanto prima, denominata
chèque énergie
, in forma similare
per metodo, verifica ed erogazione al vecchio bon de chauffage. "
Questa era la nostra proposta concreta di luglio.
Con una seconda proposta contenuta in un "ordine del giorno
specifico abbiamo poi proposto di procedere ad una ricognizione
generale dei conti in corso d'anno, al fine di poter individuare
tutta quella spesa al momento non strategica, ovvero inespressa,
che avrebbe potuto generare sul fine anno un ulteriore pesante
avanzo di bilancio.
Un'ultima considerazione, fatta a suo tempo in merito alla
destinazione degli altri 8 milioni di euro a favore d'investimento,
tra cui quelli votati al risparmio energetico, ci chiedevamo già
allora se fossero state valutate bene grandezze e potenziali
effetti di un
budget
di questa portata rispetto alla
necessità del momento delle imprese valdostane. Credevamo già
allora che la situazione reale delle nostre aziende avrebbe messo
in luce non poche incertezze in tal senso."
Questo è un resoconto storico, che vuole far capire la natura
della nostra posizione, il fatto che noi eravamo già arrivati dove
oggi voi state proponendo di operare. Questo resoconto vuol far
emergere che già due mesi fa le forze di opposizione in questione
avevano individuato quegli stessi elementi che voi allora avete
respinto e che oggi proponete come vostro disegno di legge. Una
misura urgente che arriva in ritardo, dopo che la voce inascoltata
di una parte dell'opposizione ne proponeva l'applicazione diretta
già due mesi fa. Invece così non è stato. Perché? Indecisione,
litigiosità, inerzia, distrazioni varie di una compagine di
maggioranza in evidente crisi di pragmatismo?
Inoltre, la misura che oggi viene discussa in Consiglio è stata
oggetto di fatto di un unico passaggio in Commissione, passaggio
d'esame, perché i due incontri di Commissione, uno per comunicare
l'argomento e fissare una prima tornata di audizioni che si è
rivelata unica, è stata fondamentalmente espressa con un unico vero
passaggio di lavoro di Commissione, con l'audizione del Presidente
della Regione a nome di tutti gli Assessori, della Chambre
valdôtaine des entreprises et des activités libérales e a nome di
tutte le associazioni, di alcuni rappresentanti sindacali e dei
consumatori, con un esame a tempi ristretti da parte dei membri di
Commissione e con l'evidente insicurezza dimostrata nel deposito
affannato di auto emendamenti presentati a pochi minuti dal voto in
Commissione; riprova, perché l'albero si riconosce dai frutti,
della modalità sbrigativa dell'iter di questo disegno di legge.
Un unico grande condensato di analisi, con frettoloso passaggio
al voto. Ci chiediamo se l'urgenza è relativa al reale contenuto
della misura, e vogliamo dare beneficio d'inventario su questo, non
vogliamo lavorare su pregiudizi, non vogliamo strumentalizzare
pregiudizi, ma poniamo comunque il dubbio. É veramente
un'attenzione all'urgenza, in ritardo ovviamente? Oppure è un
particolare sincronismo con le elezioni di domenica, con impiego
strumentale delle Commissioni quali organi di pura espressione di
parere. Questo, permettetemi, a onor del vero, non vuole essere
minimamente un fuori tema di campagna elettorale, ma voi siete
chiamati a rispondere ai valdostani di questo.
In pratica, tutto quel lavoro che caratterizza l'attività delle
Commissioni che sono descritte ampiamente negli articoli dal 19 al
33 del Regolamento del Consiglio, presuppone l'approfondimento
necessario, al fine di ottenere il miglior atto legislativo
possibile. Ma tutto questo si è concentrato sbrigativamente in
un'unica seduta, nella quale le parti sociali hanno espresso in
sintesi all'unanimità la loro perplessità sull'efficacia delle
misure contenute nel disegno di legge rilevando, in allineamento ai
nostri stessi dubbi, alcuni punti deboli sostanziali.
L'esiguità della disponibilità economica messa in atto, 4
milioni di euro per le famiglie e 8 milioni di euro per le imprese,
apparentemente grandi numeri che però spariscono di fronte ad altri
grandi numeri; abbiamo circa 11 mila famiglie, abbiamo circa 11
mila imprese. Questi numeri, di fronte a questi altri numeri,
dimostrano l'esiguità.
Non è chiaro se vi sia un meccanismo di assegnazione di merito
ai richiedenti sulla base della progressività degli importi d'ISEE,
né sulla base del fattore di altitudine e di condizioni termiche
invernali, dove è intuibile un maggior costo energetico di
climatizzazione nel prossimo periodo invernale.
Altro punto, l'accoglienza in ordine di presentazione delle
domande per le famiglie penalizza la platea degli anziani, poco
formati in tecnologia rispetto alle generazioni più giovani.
Inoltre, gli aiuti alle imprese nell'ordine del 30 e 40 percento
in funzione della tipologia degli interventi, come previsto
nell'edizione originale, così poi come ha ben spiegato il collega
Restano, auto emendati a 35 percento e 45 percento della spesa
complessiva, non fanno altro, di fatto, che premiare gli interventi
già in atto, indipendentemente dalla bontà dei progetti avviati e,
cosa importante, a incitare le imprese ad indebitarsi
ulteriormente, perché se io spendo cento oggi in vista di un
contributo di 35 o 45, tutto il resto rimane debito.
E di fronte a questo debito: sicuramente, se sono aiuti, vuol
dire che sono imprese che hanno bisogno di aiuti, sono imprese che
non hanno risorse a disposizione, sono imprese che dovranno far
ricorso al credito; allora di fronte a questi ulteriori
indebitamenti, come reagirà il mercato creditizio locale? Sono
state pensate soluzioni di garanzia a favore dei soggetti
investitori?
Ancora, per le imprese, gli aiuti, visti i tempi ristretti
d'attuazione delle misure e dell'ordine cronologico di
presentazione, indirizzeranno sicuramente i candidati beneficiari a
optare verso soluzioni all'ultimo minuto di acquisto di beni
preconfezionati, consistenti evidentemente in macchinari e
attrezzature presumibilmente di importazione estera, che esuleranno
quindi dall'attivazione di filiere lavorative locali.
Infine, tra i punti nevralgici, tra le contraddizioni, le
limitatezze di questo disegno di legge, in base a quanto ho appena
esposto, il settore dell'edilizia, vero tessuto economico locale,
rimarrà escluso dalle dinamiche messe in moto da questo disegno di
legge, sia per la priorità che avranno i beni preconfezionati, sia
perché l'avvio di iniziative edilizie presuppongono iter
autorizzativi che, di per sé, sono notoriamente lunghi rispetto ai
tempi proposti in legge. Con professionisti e imprese al collasso
in questo particolare periodo di iper attività legati agli
interventi di
superbonus
. Piccola parentesi, verrebbe da
dire: beh, ma se sono già iper impegnati con attività di
superbonus, a questo punto ben venga che non vengano coinvolti. No,
perché noi siamo per un'economia locale e reale, non per sostenere
un'economia dei lavori fatti di fretta.
Il presente provvedimento assomiglia quindi a un piatto
insipido, che tanto sembra rappresentare l'aver fatto comunque
qualcosa in un momento difficile. Ne siamo certi: quanto proposto
non basta. Ci chiediamo come sia accaduto che persone che
compongono l'attuale maggioranza, delle quali non mettiamo in
dubbio intelligenza e competenza, abbiano potuto condividere l'idea
che misure così deboli, così carenti di visione, così tardive,
nonché di adeguate risorse a disposizione, potessero risolvere i
problemi dei valdostani e delle loro imprese. Forse la spiegazione
è che qualcuno in maggioranza ormai abbia allenato il suo stomaco
in questo periodo mandando giù bocconi ben più indigesti di questo,
quindi, ormai addestrati a questa pratica, si riesce a far digerire
tanto, e ci spiace, perché noi queste intelligenze le riconosciamo.
Noi vogliamo essere obiettivi, perché questa è un'opposizione che
ha il senso della dignità.
Parallelamente a tutte queste perplessità, assistiamo a una
procedura legislativa puramente precostituita, in assenza di un
opportuno ed efficace confronto con le parti, con gli stessi
componenti di Commissione, e con l'approssimazione tipica delle
operazioni svolte in regime di fretta, rispetto alla quale il
Consiglio però oggi, con le armi che ha, è tenuto ad
esprimersi.
In sintesi, per noi si tratta di una misura di facciata e non di
sostanza, un palliativo, un vero e proprio taccone economico che,
in campo medico, si definirebbe placebo. Ma il placebo agisce sulla
psiche per influenzare il corpo, mentre in economia il placebo non
funziona. L'economia agisce nella concretezza che muove l'attività
di imprese, altrimenti non stiamo parlando di economia, ma di altro
che chissà come si chiama.
Per tutti questi motivi il disegno di legge 75 sarà destinato ad
avere un'efficacia decisamente limitata e tardiva.
Noi siamo a favore dell'economia reale, e quando dico "noi"
ricordo i sottoscrittori, la rappresentanza di questa relazione di
opposizione: Lega Valle d'Aosta, Pour l'Autonomie, Fratelli
d'Italia. L'altra forza di opposizione avrà lo spazio per
esprimersi e per dire se si affianca o no a questa visione. Noi
siamo a favore dell'economia reale e proprio per questo ci lasciano
perplesse le misure di facciata.
Oggi è San Matteo, ma non penso di uscire dal tema del
calendario agiologico se cito un altro santo, San Tommaso d'Aquino,
e proprio qua l'ho già citato diverse volte, ma qui calza
perfettamente a pennello nella sua celebre frase
bonum ex
integra causa
, si può dire che qualcosa è buono se tutte le
parti che lo compongono sono buone. Mi pare di aver dato motivo a
Tommaso d'Aquino, se potesse parlare oggi, ma magari parla al cuore
di qualcuno, di dirci che si poteva fare meglio e soprattutto
prima.
Presidente -
La discussione generale è aperta. Si è
prenotato il consigliere Aggravi, ne ha facoltà.
Aggravi (LEGA VDA) -
Colleghi, credo che non sia
necessario dire nulla di più di quanto è stato già ben
rappresentato dai due relatori del disegno di legge oggi in
discussione. Sto ovviamente parlando dei contenuti di questo, e non
tanto del commento politico che necessariamente va aggiunto.
Il collega Distort ha già inquadrato una serie di questioni non
di poco conto, che vanno giustamente tenute in considerazione.
L'analisi di questo provvedimento non deve limitarsi alla semplice
lettura del suo titolo, perché senza ombra di dubbio siamo tutti
concordi nel considerare il contenimento dei costi energetici delle
famiglie un'urgenza, la prima urgenza del momento, così come anche
il sostegno alle nostre imprese in materia di investimenti volti
anche a efficientare il consumo energetico, così come migliorare le
condizioni di approvvigionamento idrico delle realtà per cui
l'acqua rappresenta una risorsa primaria delle proprie produzioni,
penso all'agricoltura.
Ma è bene, così come abbiamo già fatto in sede di discussione
dell'assestamento di bilancio e della relativa variazione
collegata, fare alcune considerazioni su quello che è stato il
rapido percorso di definizione di questo provvedimento ed anche in
merito ai deficit che lo caratterizzano. Misure urgenti meritano
sempre percorsi contraddistinti dall'urgenza, ma in questo caso
sappiamo già che l'effetto pratico di queste misure, il collega
relatore di minoranza lo ha già detto, sarà davvero minimo rispetto
alle problematiche contingenti. Senza dubbio l'emergenza a cui si
deve far fronte è di grandezza tale che il solo attore regionale
poco più può fare, sia per via delle cifre di cui parliamo, sia
perché gli strumenti a sua disposizione sono piuttosto
spuntati.
L'inflazione e la crisi energetica, ovviamente più di prezzo che
di quantità, a cui le famiglie devono far fronte non si possono
certo fronteggiare con 4 milioni di euro, risorse che oggi hanno
ancor meno forza di luglio scorso, perché le prossime bollette
saranno ben più pesanti di quelle di qualche mese fa. Siamo seri,
sicuramente anche 4 milioni a luglio non avrebbero fatto la vera
differenza, ma sicuramente sarebbero serviti di più di oggi. Ma -
questa è storia di quest'aula - il
chèque énergie
non vi è
piaciuto e lo avete interpretato come una misura contro, piuttosto
che una misura per.
Quell'emendamento da voi respinto, colleghi della maggioranza,
avrebbe potuto mettere in campo una misura che, in quel momento,
voi non riuscivate a realizzare per via del fiacco vivere
quotidiano che contraddistingue ormai la vostra compagine.
Allo stesso modo 8 milioni di euro in investimenti, anche, e
sottolineo anche, a supporto di interventi volti
all'efficientamento energetico e a migliorare l'approvvigionamento
idrico, che forza hanno rispetto alle reali necessità del momento?
L'allora legge regionale 15 mise subito in campo tredici milioni di
euro e l'emergenza era un'altra, ma non è poi questo il vero
problema di tutto, perché, come ci ha ben insegnato qualche collega
qui, il fuoco si fa con la legna che si ha. Peccato che a luglio
scorso ci avevate detto che altra legna sarebbe stata fatta in
vista della presentazione di questo disegno di legge, ma in
Commissione non abbiamo trovato altro che quanto già previsto in
assestamento, ovvero in variazione, già in Commissione.
Non voglio entrare troppo nel merito di questioni procedurali e
regolamentari sull'iter che ha avuto questo disegno di legge, poco
interessa a chiunque penso in questo momento, ma è cosa certa che
la rapidità con la quale è stato trattato è senza dubbio singolare,
ma forse domenica abbiamo tutti un importante impegno che ci
attende.
Prima considerazione. Non abbiamo potuto audire gli assessori
competenti in materia:
l'Assessore alla sanità, per la parte relativa alle famiglie,
nonché gli altri assessori coinvolti per la parte degli
investimenti. Cito tra tutti quello dello sviluppo economico, che
si è fatto promotore sin da subito delle interlocuzioni con le
parti sociali e datoriali, in merito alla questione del caro
energia, ma
niet
, tutto è stato demandato al Presidente.
Senza dubbio la sua rappresentazione in Commissione è stata
chiara, ma relativamente a tutta a una serie di questioni di
dettaglio ci siamo sentiti dare rimando all'aula, ai suoi
assessori, per quel che attiene alle modalità più specifiche di
applicazione della norma.
La ringraziamo per la tabella che ci fornisce il dato degli
11.362 potenziali beneficiari della misura di cui all'articolo 2,
ma i dubbi che restano sono tanti. Uno fra tutti il contributo sarà
a pioggia e uguale per tutti, o terrà conto, ad esempio, delle zone
climatiche di residenza dei percettori? Insomma, da luglio a oggi
che cosa avete pensato di fare? Dico questo anche perché voi avete
avuto la possibilità di confrontarvi con tutte le categorie
datoriali e sociali. I resoconti li abbiamo potuti leggere soltanto
dai lanci di agenzia di giornali, cosa che invece le Commissioni
non hanno potuto fare.
Ringrazio comunque chi è intervenuto, come la Chambre, i
sindacati e le Associazioni dei consumatori che, in sintesi, hanno
fornito importanti contributi. A tal proposito voglio citare quello
fornito dalla Chambre che, in un passaggio che riguarda ovviamente
e principalmente la misura sugli investimenti, fa una
considerazione che possiamo estendere a tutto il provvedimento
all'esame oggi di quest'aula. In tale contesto di difficoltà appare
opportuno evidenziare come - sto citando la Chambre - seppur in un
contesto che supera le competenze regionali per inserirsi in un
quadro di interventi che dovranno essere portati avanti a livello
nazionale e internazionale, si esprime apprezzamento nei confronti
del disegno di legge, pur prendendo atto che lo stesso non è in
grado di fornire risposte alle problematiche immediate derivanti
dal rincaro dei costi per le imprese. Caro Presidente, vede, in
Commissione le ho detto che il caso lo conosce meglio lei di me;
chissà se è così.
Seconda considerazione. Abbiamo appreso in II Commissione lunedì
mattina, con non poco stupore direi, che il Consiglio permanente
degli enti locali non avrebbe dovuto esprimere alcun parere sul
disegno di legge in vista della presente seduta del Consiglio. Il
disegno di legge è stato trasmesso al CPEL a mero titolo
informativo. Ora, non voglio entrare nel merito di una questione
fatta di regole e norme, così come di prassi e procedure, ma credo
- guardo lei Presidente Bertin - che sia necessario approfondire
pro futuro
tale tematica, perché altrimenti, come è già
capitato non solo in questa legislatura - parlo della precedente -
si potrebbe finire per pensare che la modalità di richiesta dei
pareri al CPEL possa essere utile o meno al momento politico, più
che al rigore normativo. Perché vede, io avrei voluto sapere, da
Commissario della II Commissione, cosa pensavano i Sindaci della
valorizzazione in legge delle zone climatiche o del numero dei
componenti dei nuclei familiari beneficiari, prima di esprimere il
tanto famoso parere di compatibilità finanziaria, e forse lo avrei
anche voluto sapere se fossi stato un membro delle altre
Commissioni. Sarebbe stato comunque un elemento utile e in più, ma
così non è stato ieri ed oggi e ne prendiamo atto.
Terza considerazione. Cari colleghi, ve li ricordate i titoli
dei media a inizio settembre, del tipo "Ferrovie, Corte dei conti,
studio idrogeno a copertura illegittima"? Perché in sede di II
Commissione ho chiesto, tra le varie cose, se fosse stato
verificato chiaramente che le risorse finanziarie, messe a
disposizione da questa legge, non riscontrassero positivamente le
osservazioni fatte nel merito dalla sezione di controllo della
locale Corte dei conti nella propria deliberazione n. 22, perché, a
seguito di quei titoli, qualcuno qui presente ha preso la palla al
balzo trasformando politicamente un'osservazione tecnica. Ci siamo
sentiti dire che in combutta con autonomisti e PD - tra l'altro con
il PD si sono presentate alle elezioni ed uso il femminile che è
abbastanza fluido penso - noi cattivi leghisti ci siamo trovati
uniti in Consiglio nel sostenere una proposta di legge presentata
dal collega relatore di maggioranza Restano, che parlava di
ferrovia. Peccato - qui spiace davvero dirlo e sottolineare - come
qualcuno faccia sempre, e dico sempre, non solo in campagna
elettorale, devo darne atto, è un
continum
che si presenta,
un uso politico di fatti tecnici, tipico di certe sinistre più o
meno extra consiliari, tra l'altro, perché qui non siamo in
Parlamento.
Eh sì, peccato però che non ci sia soltanto quella legge tra
quelle considerate nella deliberazione n. 22, perché c'è anche
quella che riguardava il sostegno ai lavoratori stagionali, la 3
del 2021 e quella inerente addirittura all'istituzione del collegio
dei revisori della Regione autonoma, la 14 del 2021. Tra l'altro,
se andiamo a vedere le cifre, queste due leggi insieme hanno delle
somme più significative di quella sull'idrogeno. Ma perché dico
questo? Perché un conto, come è giusto, è che ognuno di noi faccia
politica, ma quando si parla di fatti tecnici, è bene che vengano
citati tutti quanti, perché nella tabella ci sono tre componenti.
Quindi, mi stupisco che i solerti media non abbiano considerato i
contenuti completi della deliberazione, ma soltanto una parte.
Questo lo dico perché comunque la domanda in II Commissione io l'ho
fatta per scrupolo, perché volevo capire, a fronte di
quell'osservazione, se i controlli erano stati fatti, e il
Presidente giustamente ha risposto, anche se avrei preferito poi
sentire anche l'Assessore competente. Qui torno, care colleghe,
perché nel vostro comunicato stampa queste leggi non le avete
citate; era bene sottolinearlo, l'ho fatto io, diciamo che vi ho
dato una mano in tal senso, forse vi eravate distratte.
In conclusione, perché ho già detto molto, credo che oggi tutti
quanti dobbiamo chiederci se questa legge cambierà qualcosa al di
fuori di quest'aula e degli uffici che hanno contribuito a
concepirla. Io credo di no purtroppo: sicuramente per i beneficiari
finali arriveranno aiuti in più ma, e penso soprattutto alle
famiglie, poco cambierà.
Un ragionamento in tal senso va anche fatto con riferimento alle
fonti di finanziamento di questa legge. Una parte derivante infatti
da quei 18 milioni di euro stanziati con l'ultima variazione di
bilancio, che derivano a loro volta dagli effetti finanziari del
disegno di legge del 21 marzo 2022 n. 21, quello che per la cronaca
ha istituito il contributo straordinario a carico dei soggetti
operanti nel settore energetico, i cosiddetti extra profitti, che
à tour de rôle
un po' tutti abbiamo criticato, soprattutto
per il metodo e per chi viene colpito, in tal senso una
remarque
politica in più potrebbe essere fatta, ed è quella
di dire che a favore della collettività sociale e produttiva
mancano 6 milioni di euro, perché di fatto ne ho 18, ne uso 12 per
questo e me ne mancano 6. Dico questo perché se seguiamo la
ratio
della criticabilissima norma, che se non erro è
l'articolo 37 del convertito, questi extra profitti e la tassazione
di questi extra profitti sono nati come una sorta - perdonatemi il
termine ma noi valdostani lo capiamo - di
restitution
alla
collettività degli incentivi a suo tempo erogati per lo sviluppo di
certi impianti di produzione elettrica. Ripeto, è una remarque
politica: se quella tassazione aveva una finalità, noi ne abbiamo
usata solo parzialmente, per il discorso del caro energia, soltanto
12 milioni di euro; ma è una banale considerazione di natura
politica che chi ha portato avanti questa legge probabilmente ha
fatto ma in un altro senso, però se questi extra profitti dovevano
servire per calmierare, poi stiamo parlando di importi contenuti
rispetto all'effetto di oggi, ma io purtroppo dico anche di domani
anche a fronte delle dichiarazioni che penso qualcuno di voi ha
letto di palazzi molto più grandi e importanti di questo, io temo
che la crisi e soprattutto l'effetto inflattivo un po' generato dal
sistema e un po' generato da problemi di natura energetica, ci
faranno parlare di altre cifre.
Era giusto però fare un commento ulteriore rispetto a quello che
è già stato fatto e delle considerazioni perché, ripeto, a volte
anche delle misure, come quella degli extra profitti, che sono
criticate e giustamente soprattutto nella finalità e nella ratio
non hanno senso, poi vengono introitate nel bilancio regionale e
poi lì è questa politica che ne fa un uso. Forse si poteva fare un
uso più corrispondente alla finalità e alla nascita di quegli extra
profitti.
Presidente -
Si è prenotato il consigliere Manfrin, ne ha
facoltà.
Manfrin (LEGA VDA) -
Grazie ai colleghi che mi hanno
preceduto, grazie ai due relatori, grazie al collega Aggravi, Sono
già stati illustrati molti aspetti e molte criticità di questa
legge e credo che sia opportuno evidenziare anche alcuni effetti
che questa legge avrebbe potuto avere e invece non avrà.
Sembra ieri infatti che questo Consiglio esaminava una proposta
similare, ovvero usare 12 milioni di euro per rendere meno dura la
crisi energetica per i valdostani; e invece erano ben due mesi fa.
Ricordo distintamente che proprio due mesi fa presentammo un
emendamento che chiedeva di erogare immediatamente quei soldi, per
poi effettuare un riaccertamento dei residui e trovarne di nuovi,
perché questi non sarebbero bastati. Quell'emendamento, anche qui
ricordo ben distintamente, ci venne bocciato, poiché venne detto
che sarebbero potute arrivare nuove risorse. Invece purtroppo sono
passati due mesi, due mesi che non hanno visto sostanziali
cambiamenti né nei numeri, perché i fondi rimangono gli stessi, né
nelle modalità che erano oscure ai tempi e rimangono sibilline
oggi.
Rispetto a quell'emendamento presentato il 27 luglio, una sola
cosa è cambiata: il fattore tempo. Perché con le domande aperte a
luglio, avremmo avuto un'erogazione nel 2022, con queste
tempistiche invece arriveremo al 2023, mentre le famiglie patiscono
i costi e la crisi, dagli ultimi mesi del 2021, quando inascoltati
lanciavamo l'allarme a livello nazionale così come a livello
locale. Sarebbe stato sufficiente in quel momento accettare
quell'emendamento, attivare le procedure e iniziare a ricevere le
domande, ma avete detto di no.
Risulta utile ricordare come, a più riprese, abbiamo chiesto a
gran voce e a suon di emendamenti la riattivazione del
bon de
chauffage
fin dal 2018, ottenendo sempre un netto rifiuto. Il
tempo ci ha dato ragione, ma a quale costo? Ogni mese che passa,
porta con sé nuovi aumenti, nuove povertà, nuove sofferenze, nuove
rinunce. Peraltro, noi chiedevamo di riattivare il
bon de
chauffage
in un momento e in un periodo, il 2018, che certo non
vedeva l'abbattersi di una crisi energetica così importante sulle
famiglie, quindi già noi rilevavamo la necessità, e molte famiglie
rilevavano la necessità, di riattivare quel tipo di aiuto, ma,
ripeto, con assoluta poca lungimiranza è stato detto di no.
Veniamo però alla parte dell'articolato, in particolare a quella
parte che riguarda il sostegno alle famiglie. Sia in Commissione
che nel testo, per esempio, si parla di importo variabile in base
ai valori ISEE e al numero dei componenti del nucleo. Nonostante le
richieste, non siamo riusciti a sapere quale sia questa
variabilità, sulla base di cosa si possa prendere di più o di meno,
né si comprende quali siano le valutazioni alla base della scelta
del numero di componenti della famiglia, invece che, per esempio, e
questo credo che l'abbia già illustrato in maniera approfondita il
collega Aggravi, di considerare le dimensioni dell'alloggio
piuttosto che la sua collocazione in una zona più o meno fredda,
perché anche questo chiaramente incide sulle spese che si devono
effettuare alla fine del mese.
Anche sulla suddivisione, la situazione è particolarmente
nebulosa. In Commissione ci è stata sventolata una tabellina che il
Presidente si è rifiutato di consegnare seduta stante, per poi
farcela pervenire in un secondo momento senza sapere se fosse
effettivamente quella mostrata. In quella tabella, però, non c'era
alcun metodo di calcolo di quella che sarebbe stata la ripartizione
dei vari fondi a disposizione nelle famiglie, bensì - e credo che
tutti i colleghi l'abbiano ricevuta - una semplice suddivisione dei
nuclei potenzialmente beneficiari divisi in tre fasce; cioè, non
quanto avrebbero preso, ma quanti nuclei si trovano fra 0 e 6 mila
di ISEE, quanti nuclei si trovano fra 6 mila e 12 mila di ISEE e
quanti nuclei si trovano fra 12 mila e 20 mila di ISEE. La
ringraziamo, ma chiaramente questo non ci chiarisce quali siano e
sulla base di che cosa siano decise le modalità di
suddivisione.
In ogni caso il numero di questi nuclei assomma a 11.400
famiglie, e su questi numeri il calcolo è presto fatto. Dividendo i
4 milioni di euro per i nuclei beneficiari, otteniamo un contributo
di poco più di 300 euro, largamente insufficiente per aiutare in
maniera concreta le famiglie e largamente lontano, comunque lo si
voglia trattare, nel raggiungere i 500 euro massimi indicati dal
Presidente durante l'audizione di Commissione.
Durante l'audizione abbiamo potuto prendere atto di quanto
evidenziato dalle associazioni dei consumatori, ad esempio, che
hanno indicato in 2200 euro gli aumenti patiti dalle famiglie
valdostane in quest'anno, senza contare le bollette e i relativi
aumenti in arrivo o patiti nel frattempo. In quale maniera un
intervento di questo tipo potrà incidere significativamente nel
bilancio familiare? Vi faccio un esempio banale, così almeno ci
caliamo nella nostra realtà, quello di un nucleo - e ho preso dei
casi reali - a ISEEE zero che si è visto recapitare bollette da 600
euro. Non ha potuto usufruire del bando affitti, perché siamo in
fervente attesa da tutto l'anno di questo bando affitti, non ha
potuto usufruire del
bon de chauffage,
perché l'avete
bocciato a dicembre 2021. Se abitasse in un alloggio di edilizia
residenziale, non potrebbe usufruire nemmeno della morosità
incolpevole, perché incide solo su chi ha una perdita di reddito e
non su chi ha un disagio sociale, e per di più ha dovuto subire gli
aumenti collegati all'allacciamento forzato al teleriscaldamento a
cui è stato obbligato a collegarsi. In quale maniera nuclei di
questo tipo, a ISEE zero, potrebbero trarre giovamento da queste
cifre così esigue?
E ancora, c'è un calcolo che manca e una valutazione che non è
stata fatta, ovvero il numero di famiglie che, a causa della crisi
energetica e della pandemia, vedranno calare il proprio ISEE fino a
rientrare nel tetto dei 20 mila euro, perché voi avete fatto i
calcoli su 11.400 nuclei, ma non avete considerato che le persone
faranno il nuovo ISEE. Voi li avete calcolati su quelli vecchi, ma
le persone faranno un nuovo ISEE, potrebbero fare un ISEE corrente
a seguito di un calo del reddito e potrebbero rientrare nei
calcoli; numeri che voi non avete ovviamente stimato. Un numero di
famiglie che quindi non rientra nei calcoli, e che potrebbe
sballare di molto i conteggi, escludendo molte famiglie anche da
questo piccolo aiuto.
Forse un esame più approfondito, meno frettoloso e superficiale,
ci avrebbe permesso di apportare dei correttivi, ci avrebbe
permesso di raccogliere maggiori spunti e magari, nel frattempo, di
trovare nuovi fondi, ma si è voluto correre.
Ora, lungi da me fare illazioni ovviamente e gettare ombre sul
modus operandi
che è stato adottato, però è particolarmente
curioso che un percorso che è stato stoppato a luglio, per motivi
ancora ignoti, devono arrivare nuovi fondi e poi i nuovi fondi non
arrivano, attenda placidamente due mesi per poi subire
un'improvvisa accelerazione per arrivare in aula a tre giorni dal
voto. È curioso! Per fare questo sono state stilate le regole
consiliari, convocando Commissioni congiunte in maniera
preordinata, ci siamo trovati qui con un percorso già delineato,
non ne abbiamo parlato liberamente. É arrivato uno e ci ha detto:
"Sapete che c'è? Convochiamo le Commissioni in maniera congiunta,
facendo già le audizioni che siano programmate", senza chiedere se
volevamo audire qualcuno. Lo facciamo già, "É già tutto stabilito,
via, convochiamo, facciamo, brighiamo, votiamo, qua c'è bisogno di
fare in fretta", quando si poteva fare due mesi prima. Sono state
bocciate le audizioni proposte dalla minoranza, presentando un
testo alla seconda seduta unitamente a emendamenti spuntati cinque
minuti prima, votandoli in tutta fretta ed evitando magicamente di
chiedere e acquisire il parere degli enti locali, contrariamente a
quanto si è fatto in passato. Si sa, a pensar male si fa peccato,
ma a volte tre indizi fanno una prova.
Qualche avviso ai naviganti, innanzitutto sulle cifre. Si è
fatta purtroppo parecchia disinformazione, in buona fede sugli
organi d'informazione, in maniera meno inconsapevole a livello
politico sulla cifra che questa legge riporta. È bene evidenziare,
a chi sta fuori da qui, che i soldi disponibili a favore delle
famiglie sono solo 4 milioni di euro, l'ho detto ma lo ripeto e lo
sottolineo, non 12 milioni complessivi come indicato erroneamente
da alcuni organi di informazione, perché ho visto titoloni da parte
degli organi d'informazione e quindi è meglio riportare il tutto a
quello che è: 4 milioni per le famiglie, non 12 milioni di
euro.
Altro avviso, ma questo ormai ciclico, e viene riproposto a ogni
disegno di legge che approda in quest'aula, questa volta però
obiettivamente con qualche colpo in più. Riprendo alcune
dichiarazioni del presidente Lavevaz che dichiara a livello di
Giunta e di maggioranza: "É stato oggetto di un confronto politico
anche abbastanza articolato per diverse settimane. Prima di
approvare il disegno di legge in Giunta, abbiamo fatto un passaggio
anche con le parti sindacali, con le parti datoriali, con le
associazioni di categoria, con le associazioni dei consumatori, per
una presentazione dell'idea di misura che avevamo ipotizzato.
Abbiamo chiesto in particolare anche alla Chambre di farsi un po'
da catalizzatore delle posizioni. È stato un dibattito molto
interessante anche il fatto di mettere comunque intorno a un tavolo
tutti gli attori dell'imprenditoria, in particolare valdostana".
Presidente, queste dichiarazioni aumentano lo scoramento rispetto
alla lavorazione del testo. Come sempre, infatti, le idee risultano
confuse, dal momento che il deposito della legge coincide, per
l'ennesima volta, con il deposito contestuale degli emendamenti in
Commissione e in aula. A volte viene il dubbio che non esaminiate
quello che depositate. Come mai dichiarate di aver fatto i
confronti preventivi con le associazioni, se poi recepite i loro
emendamenti? Avete fatto un confronto con le associazioni di
categoria, con le parti sociali, con le associazioni dei
consumatori? Vi hanno dato delle indicazioni? Avete fatto settimane
e arrivate in Commissione con gli emendamenti? A me viene l'idea
che in realtà questo confronto non ci sia stato, oppure non lo
abbiate compreso.
Ancora, le abbiamo chiesto i dati degli aumenti dei costi delle
famiglie: ci ha detto che non li aveva e doveva chiedergli alle
politiche sociali; le abbiamo chiesto dei dati relativi
all'agricoltura, ci ha detto che ci sarebbero stati forniti in
aula. È di tutta evidenza quindi che non sono stati compiuti i
dovuti approfondimenti, e lei ritiene davvero che il provvedimento
fosse pronto e che fosse sufficiente audire lei per portare avanti
il tutto?
Questa è la fotografia che ci viene fornita dall'analisi del
testo e del percorso che questo testo ha fatto. Una fotografia che
ci restituisce un'immagine sfocata e non risolutiva, che aiuterà
poco e troppo tardi le famiglie valdostane.
Presidente -
Si è prenotata la consigliera Foudraz, ne ha
facoltà.
Foudraz (LEGA VDA) -
Stiamo attraversando e vivendo tutti
un periodo storico che credo nessuno di noi avrebbe mai pensato di
attraversare e di vivere. Quando i nostri nonni ci raccontavano da
bambini delle varie ristrettezze vissute nella loro gioventù, a noi
sembravano dei discorsi lontani, ma lontani anni luce. Eppure così
tanto lontani non erano, in vista di tutto quello che purtroppo sta
accadendo ora da due anni a questa parte. Dapprima con la pandemia
che ci ha costretti a cambiare le nostre abitudini, ci ha relegati
in casa, ci ha privato della possibilità di ritrovarci tra amici e
parenti per quei momenti di convivialità che sono indubbiamente
nelle nostre radici e nelle nostre tradizioni. Ci ha reso anche più
deboli come persone, sotto l'aspetto psicologico, perché ha
generato in tantissimi di noi, soprattutto anche nel mondo
adolescenziale, paure, insicurezze, incertezze.
Dopo questo periodo bruttissimo di pandemia, arrivano le notizie
sulla guerra, quella che ormai dal 24 febbraio di quest'anno è
sulla bocca di tutti. Una guerra che - ricordo - non è tanto
lontana da noi, ci separano purtroppo meno di 1800 chilometri da
quelle terre martoriate, una distanza che è più o meno quanto la
lunghezza della nostra nazione. E ora un'altra bomba a orologeria
che è pronta a scoppiare da un momento all'altro e incombe su tutti
noi, su tutte le famiglie e su tutte le imprese valdostane e
italiane, su tutti. Il rincaro dei prezzi energetici sta colpendo
indistintamente tutti, tutte le famiglie si ritrovano a fare i
conti con quelli che sono gli aumenti che bimestralmente vengono
inviati nelle case dei valdostani. Tutte le imprese, da quelle più
piccole a quelle più grandi, stanno combattendo per cercare di
sopravvivere, perché la loro sopravvivenza è la sopravvivenza di
tantissime famiglie, che sennò si troverebbero senza un lavoro.
Questo disegno di legge che viene discusso oggi in aula è
appunto frutto, come hanno già anticipato i miei colleghi e i
relatori di maggioranza e dell'opposizione, dell'approvazione
dell'assestamento di bilancio. Purtroppo, è già stato detto, le
risorse sono insufficienti, il nostro gruppo consiliare - anche
questo è già stato detto - lo fece già presente nel corso della
discussione dell'assestamento in quest'aula a luglio. In
quell'occasione - già anche questo detto - proponemmo da subito
l'elargizione di queste somme che, seppur minime, avrebbero
comunque potuto da subito dare un aiuto alle famiglie e alle
imprese. Ma no, ci venne risposto che si sarebbe proceduto nel
corso dell'estate a una ricognizione, per capire se gli importi
potevano eventualmente crescere. Un'illusione, una grandissima
illusione, un'illusione per tutti i valdostani: le somme erano
quelle a luglio e sono rimaste le stesse oggi che siamo a fine
settembre.
Non sarebbe stato opportuno procedere subito, come chiedevamo
noi del gruppo Lega e altri gruppi dell'opposizione, ad aiutare
coloro che erano in difficoltà? Arriviamo oggi, a fine settembre, a
mettere a disposizione delle famiglie e delle imprese delle somme
che erano già libere a luglio, però con una differenza, una grande
differenza. Si arriva con un aiuto con quattro mesi di ritardo, se
va bene, perché dando la possibilità di presentare domanda dal
primo ottobre, tempistiche parlando e pubblicazione di legge, per
far partire tutta la macchina amministrativa al 15 novembre, vuol
dire elargire questi aiuti a fine novembre.
Le famiglie e le imprese si trovano
ora
nella difficoltà
di far fronte al pagamento delle bollette che hanno cifre
astronomiche, che arrivano nelle case dei valdostani e nelle
imprese valdostane per il consumo dell'energia elettrica. Qualora
ci fossero degli insoluti nei pagamenti delle bollette, per tante
famiglie ci sarebbe una conseguenza che palperebbero subito sul
momento e sarebbe quella della riduzione della potenza nella
fornitura di energia elettrica. Questo cosa vuol dire? Riduzione di
potenza dell'energia elettrica significa che se una famiglia si
riscalda con termosifoni elettrici, piuttosto che con una stufa a
pellet, ormai quasi tutti o se non tutti tantissimi abbiamo questo
genere di riscaldamento, non parliamo poi dell'attuale costo dei
sacchi di pellet, che è ampiamente più che raddoppiato rispetto
allo scorso anno nello stesso periodo, questa stessa famiglia non
avrà a disposizione la potenza elettrica necessaria per far
funzionare gli impianti. Perché quando la potenza viene ridotta,
per intenderci, funzionano solo gli elettrodomestici base, tipo il
frigorifero; il forno non tanto, perché consuma parecchio.
Stiamo andando verso la stagione fredda, almeno dal punto di
vista climatico, calda, anzi caldissima sotto tantissimi altri
aspetti, e questo non aiuterà sicuramente i valdostani.
Concludo questo mio intervento ribadendo che questo aiuto minimo
poteva comunque essere dato con quattro mesi di anticipo, senza
illudere ulteriormente famiglie e imprese valdostane.
Presidente -
Consigliere Ganis ne ha facoltà.
Ganis (LEGA VDA) -
Ringrazio i colleghi che mi hanno
preceduto e ringrazio i relatori della legge n. 75. Come sappiamo,
a livello nazionale è stato approvato il decreto "Aiuti ter", che
rafforza le misure a sostegno di famiglie e imprese, per
contrastare l'aumento dei costi energetici e in particolar modo per
far fronte al caro bollette. Anche in Valle d'Aosta è stata
presentata una proposta che prevede 12 milioni di euro, di cui 8
milioni per le imprese valdostane e 4 milioni a sostegno delle
famiglie in difficoltà, con ISEE non superiore a 20 mila euro. Un
disegno di legge che, a nostro avviso, è stato assegnato alle
Commissioni competenti in fretta e furia.
Vorrei ricordare che un'anticipazione di quest'iniziativa era
stata presentata a luglio dal nostro gruppo, e lo hanno ben
ricordato i miei colleghi che mi hanno preceduto, con un
emendamento finalizzato a riattivare una forma di aiuto per le
famiglie, che avevamo denominato
chèque énergie
, un sostegno
economico a sostegno appunto delle famiglie valdostane per le spese
riguardanti il riscaldamento domestico, bocciato allora dalla
maggioranza. Eppure questi 4 milioni di euro dedicati al sostegno
delle famiglie sono gli stessi che noi, come gruppo, avevamo
previsto di utilizzare già due mesi fa, sostegni che forse oggi
sarebbero serviti ad aiutare le famiglie in difficoltà, e lo ha ben
ricordato la mia collega.
Nonostante questo però, e nonostante le rassicurazioni ricevute
in aula, a luglio, rispetto ai maggiori stanziamenti, è parere
unanime delle parti sociali e delle associazioni di categoria che
abbiamo audito in Commissione, che questi non siano sufficienti a
fornire aiuti concreti.
A questo proposito vorrei portare all'attenzione di questo
Consiglio un esempio per quanto riguarda il consumo di una stufa a
pellet e i relativi costi di funzionamento perché, credetemi, in
questo caso forse i numeri dimostrano la gravità del problema,
forse più di mille parole. Mediamente, è stato calcolato che per
riscaldare un ambiente di 60 metri quadri, con una stufa da 10 Kw,
occorre un sacco di 15 chilogrammi. Tenendo conto che un sacco
costa oggi circa 10 euro, i conti sono subito fatti: occorrono oggi
circa 300 euro al mese. Ora, immaginiamo di riscaldare una casa di
120 metri quadri, quindi le spese raddoppiano. Appare chiaro ed
evidente che occorrono misure importanti a sostegno delle famiglie,
non palliativi o tacconi economici, come ha ben evidenziato il
collega.
Per quanto riguarda gli aiuti alle imprese, anche qui i soldi
messi a disposizione sono insufficienti. Già mi immagino la
felicità di quelle attività che, davanti al pagamento di bollette
stratosferiche, avranno come possibilità quelle di sborsare altri
soldi per fare investimenti. Aziende, attività alberghiere,
artigiani, provati da questa crisi del caro bolletta, per le quali,
se non si interviene subito, saranno costrette a chiudere,
impoverendo ulteriormente la nostra regione e il nostro tessuto
economico.
Aiuti immediati a sostegno di famiglie e imprese: la nostra
proposta andava già in quella direzione e, come abbiamo più volte
sottolineato, noi la proposta l'avevamo già presentata due mesi fa,
tra l'altro in un lasso di tempo lontano dalle elezioni del 25
settembre.
Presidente -
Consigliere Cretier ne ha facoltà.
Cretier (FP-PD) -
Intervengo sul disegno di legge n. 75,
una legge importante, sono delle scelte politiche della Giunta e
della maggioranza. Si dovrà fare della buona comunicazione alla
platea degli aventi diritto, infatti nel testo finale si è
prolungato il periodo per presentare le domande in via telematica e
agevolare la platea.
Nello specifico articolato di legge si è già detto molto con le
relazioni del collega Restano e del collega Distort, quindi mi
accingo a fare una valutazione general. Un disegno di legge in
materia di agevolazioni alle famiglie e alle imprese per abbattere
i costi aggiuntivi, come già detto, derivanti dal rincaro dei
prezzi dell'energia e delle materie prime, e al sostegno degli
investimenti aziendali.
Per il contributo straordinario alle famiglie il riferimento è
l'ISEE fino a 20 mila euro, attraverso la piattaforma telematica.
Esiste una grande discussione attorno all'ISEE, è comprensibile, ma
ampliando la platea, si riduce il contributo
una tantum
alla
famiglia.
L'ISEE, lo dico, è l'indicatore che serve per valutare e
confrontare la situazione economica dei nuclei familiari che
intendono richiedere una prestazione, un aiuto o un contributo,
nato da applicazioni di decreti ministeriali variati nel tempo, ma
che poggiano sui redditi e sul patrimonio. Purtroppo sono sempre i
redditi lordi, che non sono spendibili, a mio modo di vedere; non è
il netto che entra nelle case delle famiglie e che serve a
sostenere le spese. Certo, è il metodo ufficiale di legge
riconosciuto per differenziare i redditi e quindi da applicare
sub iudice
, ma non è questa la sede per la discussione del
tema.
Un disegno di legge che è passato in Commissione sostenuto dalla
Chambre, su cui tutte le categorie e le organizzazioni sindacali
hanno evidenziato, tutti, la necessità di intervenire urgentemente
per compensare il rincaro delle materie prime, soprattutto quelle
energetiche; testuali parole della relazione della Chambre. Le
organizzazioni sindacali hanno evidenziato una serie di aspetti su
cui riflettere, per onor di cronaca, anche su passaggi ante e
sull'applicazione.
Eravamo in un'evidente ripresa post pandemia su tanti settori
produttivi, rimarcato nel manifatturiero ed energetico
in
primis
, ma che oggi, con l'aumento dei costi dell'energia e
delle materie prime, preoccupa tutto il comparto economico senza
distinzioni, con necessità urgenti di interventi decisi a livello
nazionale e internazionale, quindi incisivi se sono sovraregionali.
Dalla relazione della Chambre si evince un consenso generale delle
categorie con richieste di intervenire ora, non rinviabile e che,
attraverso la delibera applicativa e le sue procedure di richiesta,
si possono liquidare entro fine anno ai richiedenti.
Sappiamo tutti che non risolverà strutturalmente il momento
critico, ma l'idea per noi della maggioranza è la tempistica, la
garanzia e la soddisfazione della platea. Questo lo dice anche in
sintesi la comunicazione della Chambre. La soddisfazione della
platea potrà essere valutata a posteriori, alla chiusura dei
pagamenti, in cui si dovrà valutare l'efficacia degli aiuti.
Ricordiamo a chi ci ascolta che il gruzzolo non è infinito, bisogna
leggerlo come la compensazione ragionata e immediata, desunta
dall'assestamento del bilancio di previsione.
Tre elementi importanti a cui questo disegno di legge 75 dà
delle risposte immediate e puntuali: le scadenze, le domande,
l'entità e la modalità, come ha anche ribadito la vicepresidente
della Chambre in audizione, che ha portato la voce degli iscritti,
senza differenziazione alcuna tra le categorie, come qualcuno
voleva sottolineare in audizione. Un testo che ha suscitato un
grande interesse nelle audizioni in Commissione. Dico che eravamo
quasi al completo in aula, ognuno a sostenere politicamente le
proposte e gli obiettivi, ma le scelte hanno delle condizioni non
flessibili.
Il quanto, il come e il quando, sono alla base delle nostre
scelte in questo momento. Sul "chi", come proposto, l'estensione a
una platea più ampia l'abbiamo preso in considerazione, ma non
permetterebbe un sostegno idoneo e valido, per cui la prima ipotesi
è quella che sosteniamo: un ISEE a 20 mila euro.
Ricordo anche che parallelamente vi è lo Stato che propone il
nuovo decreto "Aiuti ter", attraverso un comunicato stampa reso
noto il 16 settembre 2022, un nuovo decreto di legge che introduce
"Misure urgenti in materia energetica nelle politiche sociali,
nella produttività delle imprese e per la realizzazione del Piano
nazionale di ripresa e resilienza", quello che alcune forze
vorrebbero fermare, quello che attua una serie di interventi
importanti per la ripresa di attività e cantieri in loco. Viene
proposto un credito d'imposta per l'acquisto di energia elettrica e
il gas naturale, per lottare contro il caro energia, variabile dal
30 al 40 percento se energia elettrica o gas naturale, oltre che la
riduzione delle accise e IVA sui carburanti fino al 31 ottobre
2022. Insomma, un insieme di misure tendenti ad attenuare il
momento difficile, non strutturali ma compensative di una
situazione critica e sull'altro fronte a limitare gli
approvvigionamenti monopolizzati dalla Russia e diversificare le
forniture da altri paesi in mercati a prezzi calmierati, ed è
necessario un tetto al costo dell'energia.
Dobbiamo sviluppare ricerca per il prelievo di materie prime,
sviluppare ricerche di nuove tecnologie e lo sviluppo di ulteriori
impianti da fonti rinnovabili, che sia eolico o idroelettrico,
sparse sul territorio nazionale e regionale, semplificando le
procedure, liberando l'Italia da un mercato chiuso e limitato a
pochi fornitori e incrementando la quota di produzione interna, in
modo sostenibile e funzionale anche per gli altri obiettivi
strategici, ma con un occhio di riguardo alle fasce deboli.
Infine, sono contento che il collega relatore di minoranza abbia
enunciato nella sua relazione che il disegno di legge ha due
concetti importanti: che sia dichiarato urgente ed importante e che
un chiaro riferimento alla speculazione del mercato mette a rischio
il sistema; in secondo luogo, che era necessario dare delle
risposte alle fasce più deboli; almeno su due punti
concordiamo.
In riferimento al disegno di legge 75 mi scuso con l'assessore
Barmasse per l'invasione di campo. Lei, collega Distort, lo
definisce un placebo che non funziona, ma il placebo è una sostanza
priva di principi attivi specifici, ma che viene somministrata come
se avesse una proprietà curativa e farmacologica. Io definisco
l'intervento del disegno di legge 75 una flebo, una
somministrazione più veloce per distribuire fluidi o sostanze utili
necessarie oggi e non tra un anno.
Avremmo potuto fare di più? Questa è la domanda. Forse, ma
questa è la realtà in cui abbiamo proposto ed elaborato questo
disegno di legge. Il resto rimangono proposte, alcune anche
interessanti, ma ora non si poteva fare di più; le altre importanti
diventeranno forse legge dopo il voto degli articoli.
Presidente -
Consigliere Marquis ne ha facoltà.
Marquis (FI) -
Inizio con l'esprimere apprezzamento,
perché oggi è arrivato in aula il disegno di legge 75 su un
argomento di particolare urgenza, sul quale ci eravamo già espressi
nel corso degli ultimi Consigli regionali. Il Consiglio regionale
del 27 luglio aveva messo a disposizione, com'è stato detto da chi
mi ha preceduto, attraverso l'articolo 46, un tesoretto di 12
milioni di euro per far fronte al caro energetico per le famiglie e
per le imprese valdostane, ma già nel Consiglio precedente avevamo
avuto modo di portare all'attenzione l'istituzione del
bon de
chauffage
, proprio perché ritenevamo che questa fosse una
priorità in un momento così difficile di crisi energetica. Una
crisi energetica senza precedenti, è stato detto prima: i costi
delle bollette sono triplicati, i costi del prodotto di
riscaldamento sono raddoppiati, i costi del trasporto anche questi
sono notevolmente aumentati, visto il crescente aumento del
carburante. Quindi, una situazione di grande preoccupazione e di
grande difficoltà, dove non si vedono ancora all'orizzonte delle
possibili soluzioni che possano tranquillizzare sia la popolazione
valdostana, sia anche tutto l'intero Paese.
Questo per dire che è un argomento sul quale abbiamo posto
grande attenzione e già nel Consiglio del 27 e 28 luglio, come è
stato ben rappresentato dal relatore di minoranza e di opposizione
Distort, avevamo chiesto di introdurre l'istituzione di un
chèque énergie
, per poter immediatamente mettere a
disposizione queste poche risorse della popolazione valdostana.
Erano sicuramente delle risorse che noi auspicavamo per il mese di
settembre potessero essere messe in circolo, vista la difficoltà
che si sta vivendo. In quell'occasione ricordo che era stato detto
che era meglio aspettare, perché si doveva fare una valutazione di
complementarietà e capire come integrare questa misura con quella
che era prevista dallo Stato. L'unica cosa che è cambiata è che
stato considerato l'aspetto della cumulabilità, ma sostanzialmente
non c'è stata nessuna relazione tra queste iniziative.
Noi ritenevamo che il fattore tempo fosse importantissimo su
questa misura, così come lo riteniamo ancora adesso, quindi ci
auspichiamo che possa essere approvato questo disegno di legge
nella seduta di oggi, per poi di arrivare alla possibilità di
erogare queste risorse prima possibile. Sono risorse che purtroppo
non riusciranno a risolvere la situazione, perché tenuto conto
dell'amplia platea dei beneficiari e della loro esiguità, quando ci
riferiamo alle famiglie ci sono 4 milioni di euro a disposizione,
stiamo parlando di qualche 100 euro a famiglia interessata, quindi
di circa una media di 300 euro cadauno, a fronte delle difficoltà
che tutti stanno provando.
Sicuramente l'altro aspetto che, secondo noi, è utile rimarcare
e che avevamo anche sottolineato, così come ha detto il collega
Distort, è la possibilità di provare a liberare delle risorse sul
bilancio della Regione; ci avviciniamo alla fine dell'anno, magari
sono risorse che non vengono utilizzate e poi vanno a confluire
nell'avanzo di amministrazione. Probabilmente di fronte a questa
grave crisi, della quale non abbiamo ancora visto tutti gli effetti
ma solo visto l'inizio, c'è la necessità di provare a fare qualcosa
di più, anche se ci rendiamo conto che la dimensione di questo
impatto è molto rilevante, quindi con le risorse della Regione non
è sicuramente possibile essere risolutivi rispetto a questa
problematica. Quindi, contiamo che da parte dello Stato possano
essere messe in atto delle misure significative per affrontare
l'argomento.
Le famiglie sicuramente sono tante e diventa anche difficile
capire quale può essere l'effetto, così come sono state individuate
le caratterizzazioni di ISEE, perché purtroppo non siamo neanche
ancora in grado di avere una banca dati che ci consenta di capire
qual è l'effetto sovrapposto di tutte le iniziative che vengono
erogate in queste fasce reddituali di beneficiari. Faccio un
esempio: c'è gente che prende il reddito di cittadinanza, che
prenderà questo contributo, che ne prende altri; quindi, anche al
fine di dare un'omogeneità di ripartizione di queste risorse, per
non avere una distribuzione piatta, bisognerebbe avere degli
elementi maggiori che possano indirizzare l'aiuto nel senso
dell'equità.
Bene anche l'introduzione dell'ordine del giorno sulle clausole
valutative, perché dovremmo arrivare poi a capire quali sono gli
effetti di quest'iniziativa post applicazione; questo ritengo che
sia un elemento importante, d'introdurre questa possibilità di
controllo.
Per quanto riguarda il discorso delle imprese, gli importi sono
un po' più significativi, ci sono 8 milioni di euro a disposizione,
però vedo che non tutti sono finalizzati alla riqualificazione
energetica e al superamento delle questioni di difficoltà e di
criticità che ci sono state quest'estate. In particolare, c'è anche
la possibilità per le imprese agricole di fare degli interventi che
vadano contro la situazione della siccità che ha sicuramente
portato dei gravi inconvenienti a questo settore.
Come è stato detto anche prima, questi sono dei contributi che
vanno dal 35 al 45 percento, però richiedono sicuramente
dell'indebitamento, qualora intervengano delle imprese che sono in
difficoltà, perché ci possono essere anche imprese che magari hanno
disponibilità a bilancio e quindi non so poi quali saranno le
modalità in termini applicativi che verranno previste, perché
magari saranno definite poi delle priorità anche in funzione della
difficoltà che il soggetto imprenditoriale può avere, per dare una
possibilità a tutti d'intervenire.
Sicuramente in questo settore ci sono anche delle difficoltà che
non sono solo quelle dell'investimento e quindi io mi auspico che
l'investimento vada nella riqualificazione energetica, perché la
prima ricaduta necessaria è quella proprio di ridurre il costo
delle bollette. Noi oggi abbiamo delle attività al dettaglio, delle
attività imprenditoriali che avevano un paio di mille euro al mese
a bimestre di bolletta di corrente elettrica, le quali oggi vanno a
5000-6000 euro. Quindi, capiamo che c'è anche un problema
contingente di pagamento della bolletta, e non solo quello di
prevedere degli investimenti. Questa è sicuramente una situazione
di oggettiva difficoltà che potrebbe mettere anche a rischio la
sopravvivenza di piccoli esercizi al dettaglio in Valle d'Aosta,
perché sicuramente degli aumenti così spropositati hanno una grande
rilevanza proprio laddove ci sono già delle situazioni che stavano
in equilibrio precario, dove non c'erano delle grosse
marginalità.
Da parte nostra non può che essere gradita la presentazione di
quest'iniziativa, rimarcando comunque che, soprattutto nel settore
della popolazione dove ci sono maggiori difficoltà, ci auspichiamo
che poi nella ripartizione delle risorse che ci sono a
disposizione, ci sia anche un contributo che sia decrescente in
funzione della capacità reddituale: dove c'è maggiore capacità
reddituale che decresca il contributo da parte della Regione
perché, diversamente, non arriviamo a dare un segno tangibile e
concreto di aiuto a chi più ha bisogno e necessità.
Da parte nostra ci sarà tutta l'attenzione a quest'iniziativa,
così anche seguiremo quello che sarà il deliberato di definizione,
di dettaglio delle modalità di accesso. Cercheremo di contribuire
come possiamo, se ci sarà l'occasione e verrà coinvolto il
Consiglio regionale nella sua articolazione delle Commissioni, e
auspichiamo anche che questa piattaforma che dovrà essere
realizzata per mettere in circolo queste risorse, possa essere
attivata nel più breve tempo possibile, perché credo che l'autunno
sarà lungo e difficile e, se sarà possibile arrivare a dare queste
piccole disponibilità di risorse, almeno farlo prima dell'arrivo
dell'inverno.
Presidente -
Si è prenotato il consigliere Chatrian, ne
ha facoltà.
Chatrian (AV-VdA Unie) -
Qualche considerazione su questo
disegno di legge 75.
Ci spiace sinceramente aver sentito da parte del relatore di
opposizione che si tratta, secondo lui, di una misura di facciata e
non di sostanza. Sinceramente ci spiace, perché stiamo affrontando
un disegno di legge che in pancia ha 12 milioni di euro che
oltretutto, in un momento comunque non facile, può essere
sicuramente un aiuto, un sostegno. Quindi, minimizzarlo di facciata
e non di sostanza: stiamo parlando comunque di 12 milioni di euro
di risorse pubbliche.
Ciò detto, la scelta questo Consiglio l'ha fatta qualche
settimana fa, dopo aver discusso parecchio su dove andare ad
allocare quelle che erano le principali risorse, per non far
fermare quella che era la macchina generale del sistema Valle
d'Aosta, nel luglio del 2022, quindi qualche settimana fa.
Decidemmo di non bloccare i lavori pubblici, perché comunque i
costi erano aumentati e avrebbe voluto dire che tutto il comparto
edilizio, che aveva avuto comunque dei contratti con la pubblica
Amministrazione, si sarebbe dovuto fermare. Abbiamo dato corso a
una buona parte per l'azienda USL, per quella che è comunque la
situazione sanitaria pandemica. Abbiamo dato linfa e corpo ai 74
Comuni, perché sono l'ente più vicino alle nostre comunità. Abbiamo
fatto delle scelte strategiche, come dare corso comunque ai grandi
eventi negli ambiti invernali, gare di coppa del mondo, piuttosto
che scelte strategiche che danno corso comunque a un sistema che
deve stare in equilibrio. Abbiamo dato corso a delle scelte che
questo Consiglio ha fatto qualche settimana fa, ad esempio sul
sistema idrico integrato: ci eravamo assunti delle responsabilità e
in legge abbiamo inserito gli impegni che ci eravamo assunti.
Parallelamente avevamo cercato comunque di potere, a 360 gradi,
fare crescere quello che era il sistema Valle d'Aosta.
Cerco di entrare brevissimamente nel merito di questa proposta.
Innanzitutto probabilmente l'elemento più importante di questa
legge è che i due principali aiuti, i due pilastri su cui si basa
questa legge, il primo è un contributo straordinario alle famiglie
per il contenimento dell'incremento dei costi energetici, il
secondo pilastro è legato agli investimenti a quelle aziende che
vogliono investire. Questi aiuti si sommeranno a tutti quelli che
sono gli aiuti statali. Questo penso sia un passaggio fondamentale
e di sostanza. Per quanto riguarda il primo, il contributo
straordinario alle famiglie, quello che lo Stato ha fatto qualche
giorno fa, qualche ora fa, questo aiuto emergenziale, per una
Regione come la nostra, si sommerà agli aiuti nazionali.
Anche qui per sfatare un attimo la pochezza di quest'articolo 2.
Due sono gli elementi che io metterei in evidenza: il primo, oggi,
se questa legge sarà approvata e sarà approvata, si fissa il tetto
dell'ISEE a 20 mila euro. Questa è una scelta tutta politica ed è
una scelta nettamente superiore, l'asticella è nettamente superiore
rispetto a quello che sta facendo lo Stato nazionale. Quindi, se
questa legge sarà approvata, la decisione di questo Consiglio sarà
di aiutare e sostenere quelle famiglie più in difficoltà,
aumentando quella che è la soglia.
Il secondo, sarà invece quello più di natura del
quantum
.
Il Presidente della Regione, alle tre Commissioni congiunte non
solo ha rappresentato quelle che sono delle proiezioni, ma è stato
anche detto che poi, una volta che questa legge sarà approvata, i
criteri saranno poi decisi da una delibera di Giunta e questa
comunque sarà discussa nelle Commissioni. Potremo inserire dei
correttivi, potremo inserire dei nuovi criteri per poter meglio
cibler
dove vogliamo sostenere e aiutare le famiglie, e
l'aiuto sarà comunque un
range
- anche su questo dobbiamo
fare un po' di chiarezza, perché altrimenti non so se sono tanti o
pochi che ci stanno ascoltando - che va da 300 a 500 euro.
L'altro elemento che metterei in evidenza è che c'è stato da
parte del Presidente della Regione in Commissione un impegno,
quindi non ci sarà nessun
click day
: se ci sarà una
richiesta di 4 milioni e 200 mila, 4 milioni e 500 mila o 4 milioni
e 2 euro, nessuno rimarrà senza sostegno, perché c'è un impegno da
parte del Governo regionale di andare comunque a reperire le
risorse necessarie per garantire l'aiuto e il sostegno. Questo è il
primo pilastro che si somma comunque alle scelte che lo Stato ha
fatto qualche ora fa.
Il secondo pilastro è quello legato agli investimenti. Anche su
questo penso a qualche elemento per poter meglio valutare la
proposta. Abbiamo detto che è una proposta emergenziale e come
tutte le proposte emergenziali non possono essere strutturali, ma
sono di aiuto, sono di accompagnamento alle aziende, che
indubbiamente hanno la voglia, la forza e la necessità di voler
investire. Quindi non è un
bonus
, è dedicato a quelle
aziende che decidono di investire nella propria azienda.
Solo due numeri, penso utili anche al dibattito. La legge che
abbiamo approvato l'anno scorso, la 15 del 2021: dato che è stato
citato da diversi colleghi l'articolo 16, vorrei mettere in
evidenza due ordini di grandezza. Di tutte le aziende, ne abbiamo
circa 11 mila in Valle d'Aosta, quelle che hanno utilizzato
l'articolo 16, quindi che hanno deciso di investire, al di là che
l'aiuto fosse al 30 o al 40 percento, sono circa; questo è l'ordine
di grandezza. Sono circa ottocento nel settore di artigiani e
industriali, ottocento nel settore turistico, ricettivo e
commerciale, e circa trecento nel settore degli agricoltori, più un
centinaio all'incirca legati ai liberi professionisti. Queste sono
le partite IVA che hanno l'anno scorso, nel mese di giugno,
utilizzato l'articolo 16 approvato all'unanimità, mi sembra, da
questo Consiglio. Questo era per mettere in evidenza quelle che
sono state le aziende che hanno utilizzato quella legge che questo
Consiglio ha approvato.
Cosa proponiamo sul secondo pilastro? Indubbiamente siamo consci
di quella che è stata la proposta, la sintesi che la Chambre - la
ringraziamo - ha fatto in queste settimane. Abbiamo deciso di
migliorare e quindi modificare quello che era l'impianto, viste
proprio le necessità di tutte le associazioni e soprattutto quello
che è stato un equilibrio non facile, sapendo che probabilmente il
settore più colpito, per due principali ragioni, è quello agricolo;
è stato deciso di aumentare
tout court
l'aiuto per quelle
aziende agricole che decideranno di investire al 45 percento a
livello generale. Penso che questa sia una scelta coraggiosa da una
parte e dall'altra probabilmente utile a quelle aziende che hanno
la voglia e la robustezza di sostenere un ulteriore investimento. È
vero che l'altra parte dovrà essere coperta da quelli che sono gli
imprenditori agricoli, ma l'aiuto a quel punto è veramente
corposo.
Dopodiché la sintesi trovata è stata quella di aumentare
leggermente anche gli altri due aiuti, dal 30 al 35 percento e dal
40 al 45 percento nel settore energetico. Vi rubo ancora qualche
minuto sulla parte energetica, perché qualche collega ha messo in
evidenza che questo disegno di legge non aiuterà il settore edile,
ma il settore edile è già in grossa difficoltà perché con il 110
praticamente non troviamo più dei professionisti, non troviamo più
delle aziende. Evviva che quell'efficientamento vada nella
direzione di questo piccolo disegno di legge che va nella stessa
direzione. Quindi, bene. La difficoltà sarà invece di poter
utilizzare il 45 percento sul risparmio energetico, proprio per
mancanza probabilmente di maestranze, di professionisti che in
questo periodo, in questi due mesi possano dare contezza a quella
che è la proposta o la possibilità che è inserita all'interno di
questo disegno di legge. Quindi, io guarderei positivamente sia la
scelta del legislatore, ma positivamente anche rispetto a quello
che si vede sul nostro territorio.
Un ultimo dato che volevo mettere in evidenza è questo: non per
guardare indietro, ma è importante avere un'analisi di qual è stata
la ricaduta della legge 15 del 2021. Nel settore legato alle
imprese artigiane e alle imprese industriali, su 800 imprese che
hanno fatto degli investimenti, più di 500 hanno avuto un aiuto che
va dai 3 mila euro ai 6 mila euro. Questo per dire che, dato che la
nostra micro impresa è molto piccola, anche solo l'aiuto del 35
percento su un investimento di 10 mila euro che sono comunque 3500
euro, l'imprenditore o la micro impresa ha utilizzato quella che è
stata la proposta fatta l'anno scorso. Quindi, riteniamo che
aumentando dal 30 al 35 anche a quelle aziende che non faranno
degli investimenti sul risparmio energetico, per chi ha la capacità
e la robustezza di poterlo fare, questo secondo noi è un tassello
che si somma agli altri che, a livello statale, comunque hanno già
messo in campo, stanno mettendo in campo e che metteranno in campo
non solo a livello nazionale, perché sul costo energia - lo avete
detto in tanti - il livello dovrà essere sicuramente nettamente
superiore a quello statale e dovrà essere europeo per poter se non
calmierare, creare delle condizioni utili, in modo che imprese e
famiglie possano comunque continuare a operare, a lavorare e a
vivere sapendo perfettamente che il costo della vita, vista anche
l'inflazione, sta galoppando e aumentando. Io penso che siano
queste le iniziative che possono essere fatte da una regione,
dall'altra parte sicuramente saranno altri livelli, altre azioni e
anche in altri luoghi.
Presidente -
Sospendiamo brevemente per arieggiare i
locali. Il Consiglio è sospeso.
La seduta è sospesa dalle ore 10:55 alle ore 11:21.
Bertin (Presidente) -
Riprendiamo i lavori dopo la
sospensione. Si era prenotato il consigliere Distort a cui passo la
parola. Ricordo che siamo in discussione generale del disegno di
legge 75.
Distort (LEGA VDA) -
Sono conscio che probabilmente mi
brucio la possibilità del secondo intervento per un fatto di puro
chiarimento, ma mi sento toccato nel vivo e ritengo che sia
assolutamente importante che la mia voce si levi a difesa di una
categoria. Costruisco questo mio intervento semplicemente su un
chiarimento che è opportuno venga fatto in quest'aula, perché
quando il collega Chatrian riferisce, in merito a quanto io avevo
esposto, che questa misura non aiuta l'edilizia ed esce con la
considerazione "ben venga che non si coinvolge l'edilizia che è già
congestionata dalle misure del 110 percento", quindi rilevi tale
caratteristica di questo disegno di legge come un elemento
vantaggioso, allora io faccio presente al collega Chatrian, nonché
collega architetto, che probabilmente lei manca un po' da troppo
tempo nei cantieri, manca un po' da troppo tempo nella libera
professione, manca un po' da troppo tempo nel mondo dell'edilizia
in genere. Quindi, se mi permette - anche solo se non altro perché
ho qualche anno più di lei, come correzione fraterna, e lei che è
stato nei Salesiani sa cosa vuol dire la correzione fraterna -
tengo a precisare che le misure del 110 percento non hanno fatto
altro purtroppo che premiare la grande imprenditoria e le società
di ingegneria, cioè quelle forme di azienda particolarmente
strutturate e capaci di poter sostenere tutto quanto il meccanismo
che il 110 percento prevede. E a questo punto queste società di
ingegneria, così come la grande impresa, utilizzano in subappalto
forza lavoro delle ditte più piccole, delle micro aziende tipiche
del nostro tessuto economico, tipiche della nostra edilizia
territoriale, e le utilizzano con contrattualità o con accordi
capestro.
Il mondo del 110 percento non è la vera grande risposta al
nostro vero tessuto imprenditoriale nel settore dell'edilizia. E
questo è lo spaccato del mondo dell'edilizia che lei forse non
conosce più, non conosce bene, sicuramente non conosce la
maggioranza. Diciamo che questa non vuole essere la mia posizione
da grillo parlante, ma semplicemente da colui che chiarisce, che
mette a disposizione le sue conoscenze a quest'aula, nella linea
del contributo costruttivo a capire qual è la nostra società.
Ribadisco che questa è una misura di aiuti che non aiuta questo
tipo di mondo, questo spaccato di mondo imprenditoriale. Invece, un
diverso approccio avrebbe potuto veramente creare quell'effetto
flebo di cui ha parlato il collega Cretier; ringrazio di avermi
dato questo suggerimento. Forse tutto questo è stato dimenticato,
forse tutto questo, riguardo allo spaccato del nostro tessuto
imprenditoriale nell'edilizia, non era a conoscenza della
maggioranza. Ora tutto il Consiglio lo sa. Grazie per
l'attenzione.
Presidente -
Siamo in discussione generale. Altri
intendono intervenire? Consigliere Grosjacques ne ha facoltà.
Grosjacques (UV) -
Il collega Distort con il quale ho già
scambiato qualche battuta oggi entrando in Consiglio, mi consentirà
di rilevare che, contrariamente alla sua natura, lui oggi, rispetto
al collega Restano relatore di maggioranza che, mutuando dal
diritto canonico, ha fatto il postulatore della causa della legge
del disegno di legge n. 75, lui oggi ha fatto la parte del diavolo,
cioè colui che sostiene che nulla va bene, per cui non va approvata
in questo caso la beatificazione della legge; ha fatto un po' il
poliziotto cattivo. Non lo riconosco in questa veste, lo stimo, ma
oggi ho trovato la sua relazione - mi consenta di dirlo - un po'
cattiva e ingenerosa rispetto all'attività che questa maggioranza
ha fatto, non solo in questo disegno di legge ma in questo percorso
di due anni che vengono compiuti domani, perché proprio domani due
anni fa abbiamo avuto i risultati delle elezioni che hanno composto
questo Consiglio regionale.
Non entrerò nel merito degli articoli 2 e 3, perché credo che il
collega Chatrian che mi ha preceduto ha, con dovizia di
particolari, illustrato quelle che sono le particolarità e i
vantaggi sulle famiglie e sulle imprese di questo disegno di legge.
Però trovo ingenerosa l'analisi che molti colleghi, non tutti,
hanno fatto, tenendo conto dell'attività di questa maggioranza solo
con riferimento a questo disegno di legge, perché chi ci ascolta da
fuori, in molti interventi potrebbe aver capito che la maggioranza
regionale, il Governo regionale si è limitato a quest'intervento.
In realtà questa maggioranza, che è stata definita in vari
interventi fiacca, lenta, poco produttiva, credo che in questi due
anni, contraddistinti da quello che sembra superfluo ripetere, cioè
una crisi pandemica che abbiamo preso quasi all'inizio e che ci
stiamo portando ancora adesso, aggravata poi dalla guerra e dalle
speculazioni nel settore energetico che stiamo vivendo, credo che
quest'amministrazione e questa maggioranza abbiano in questi due
anni lavorato molto per famiglie, imprese e lavoratori di questa
società.
Mi ero segnato l'elenco dei principali interventi che questa
maggioranza ha fatto e ne ricordo qualcuno, molto velocemente. La
legge 15, della quale dobbiamo dar merito anche ai gruppi di
opposizione per il grande contributo che hanno dato, ma che ha
visto stanziati in un colpo solo 130 milioni di euro. Abbiamo
lavorato per la sospensione dei mutui per le famiglie, per le
aziende, per i lavoratori. Abbiamo in questi due anni finanziato
con grandissime energie il piano di politiche del lavoro triennale,
mettendoci decine di milioni, quindi pensando non solo a chi è già
occupato, ma anche soprattutto a chi un lavoro non ce l'ha e ha
necessità di essere inserito nel mondo del lavoro. Abbiamo
finanziato il territorio attraverso gli impianti di sci e le
piccole stazioni, quindi abbiamo pensato anche, e direi
soprattutto, a salvaguardare chi vive in montagna, cercando di
creare le opportunità per evitare lo spopolamento. Abbiamo
finanziato le scuole di montagna, abbiamo messo nella condizione
oggi un Comune di invertire la tendenza e di riaprire dopo
venticinque anni una scuola di montagna. Credo che questo sia
frutto della collaborazione del Governo regionale con gli enti
locali. Abbiamo fatto tutta una serie di attività che, sul
territorio, oggi si sentono.
Questo è l'ultimo, ma ultimo in ordine temporale; non sarà
l'ultimo, ma non possiamo ridurre gli interventi a questo. È del
tutto evidente che questo è un intervento non sufficiente dal punto
di vista economico, ma comunque in grado di dare una risposta. È
una risposta superiore per importi e per tetti di coinvolgimento
delle famiglie superiore a quello che ha fatto il Governo
nazionale. Per cui io credo che questo sia un provvedimento del
quale dobbiamo oggi essere fieri, al quale dare la giusta
importanza, sapendo tutti che non è l'ultimo; il Presidente in
Commissione ha più volte, rispondendo alle domande, dichiarato che
tutti avranno una risposta rispetto alle loro domande. Direi quindi
che famiglie e imprese oggi hanno una risposta, non la prima, una
conseguenza di tutte le risposte che abbiamo dato in questi due
anni, con tutte le risorse che abbiamo messo in campo e che
metteremo ancora in campo, perché questo Governo e questa
maggioranza hanno a cuore la società in tutti i suoi aspetti.
Oggi abbiamo finanziato famiglie, abbiamo aiutato famiglie nel
sostegno alle spese che, purtroppo, non siamo in grado di
governare, perché dipendono da scelte che non sono di competenza di
questo Consiglio regionale. Aiuteremo le aziende con contributi
fino al 45 percento; è vero che ci sarà una parte di
autofinanziamento, oggi qualcuno lo ha ricordato, ma non dobbiamo
dimenticare che il 45 percento, che credo sarà una misura
difficilmente ripetibile, darà delle grandi opportunità a coloro
che decideranno di investire per migliorare l'attività delle
proprie aziende.
Quindi, non è una misura né di facciata, né una misura
elettorale, tantomeno un palliativo e - questo mi preme dirlo -
meno che meno una misura elettorale. É una misura che viene
approvata oggi, perché questo Consiglio era convocato fin da
gennaio in questa data ed è il primo Consiglio utile nel quale
portare una misura così importante.
Presidente -
Si è prenotata la consigliera Erika
Guichardaz, ne ha facoltà.
Guichardaz E. (PCP) -
Faccio una piccola precisazione in
premessa perché, anche come detto dai colleghi dell'opposizione,
già a luglio parlavamo di 12 milioni di euro e qualcuno pensa che
quelli di cui stiamo parlando oggi siano altri 12 milioni di euro.
No, sono sempre gli stessi di luglio. E come già a luglio avevamo
detto, nella fase di discussione dell'assestamento, che ci
sembravano pochi 4 milioni di euro alle famiglie e 8 milioni alle
imprese, lo ribadiamo oggi in aula.
Lo sottolineavamo senza avere i dati che ci ha portato il
Presidente, in base ai quali ci è stato evidenziato che mille
nuclei familiari in più rispetto all'anno passato sono in una
situazione reddituale tra gli 0 e i 6 mila euro di ISEE, quindi un
aumento credo importante da segnalare rispetto alla povertà in
Valle d'Aosta, di cui stiamo aspettando da tempo uno studio che,
speriamo, presto di vedere. Oltretutto questi dati si riferiscono
all'anno precedente, quindi crediamo che la situazione sia
ulteriormente peggiorata in quest'ultimo anno, ed è quanto hanno
evidenziato con preoccupazione i sindacati e le associazioni dei
consumatori già giovedì in Commissione. Ecco perché, come chiesto
dai colleghi, sarebbe stato importante approfondire, pur capendo
l'urgenza di questa misura. Noi avevamo votato a luglio perché si
potesse già intervenire in quel momento e quindi nessuno di noi
nega l'urgenza di questa misura.
Altro dato che avevamo sottolineato in assestamento e che
ribadiamo quest'oggi è che, rispetto alle misure alle famiglie,
quindi a quei 4 milioni di euro, ci si aspettava un intervento più
incisivo. Dobbiamo tenere conto che, più o meno, il
bon de
chauffage
in periodi diversi, con una situazione migliore
rispetto a quella di oggi, aveva comunque un
budget
di 7
milioni di euro, quindi quasi la metà in una situazione di crisi
più importante.
Non crediamo poi che questa misura possa in qualche modo essere
efficace, anche per l'entità del contributo che verrà erogato.
Qualcuno già negli interventi precedenti parlava di 300-400 euro
per le fasce più deboli.
La seconda osservazione è la questione che riguarda il costruire
questa misura con un
click day
. È vero che il Presidente in
Commissione e oggi altri hanno detto che si sta lavorando per
l'implementazione delle risorse e che quindi non si lascerà
indietro nessuno, ma chi adesso prende in mano questo disegno di
legge invece trova altro. Crediamo che proprio quelle famiglie più
in difficoltà, quindi quelle con un disagio maggiore e gli anziani
siano in qualche modo penalizzati, anche perché sappiamo bene che
dovranno interagire con una piattaforma informatica per chiedere
questo contributo.
Accogliamo con favore l'ordine del giorno presentato dalla Lega,
che riprende un po' quanto evidenziato in Commissione dalle
organizzazioni sindacali dove si pensava di utilizzare risorse
diverse per le famiglie con persone con disabilità, quelle con
anziani o con figli minori.
Per quanto riguarda invece la misura delle imprese, abbiamo
letto e ascoltato il vicepresidente della Chambre e abbiamo
ascoltato i vari rappresentanti in audizione, che sostanzialmente
ci hanno detto che cambia poco la realtà dei fatti, soprattutto per
quello che riguarda gli investimenti relativi all'efficientamento
energetico. Le piccole attività a conduzione familiare, che sono la
maggioranza nella nostra regione, soprattutto nei comuni delle
vallate laterali, e che sono state devastate da questi due anni di
Covid, adesso si vedono ridurre ulteriormente i margini a causa
degli aumenti dei costi energetici e non solo. Per essere davvero
efficaci in questo momento, bisognava probabilmente intervenire
ancora in maniera consistente sulle questioni delle rate dei mutui,
degli interventi sugli affitti, della riduzione dei costi
dell'energia e della revisione dei contratti. La strada invece
sembra quella di aiutare chi è rimasto forte e chi ha gli strumenti
per pensare a investimenti, proprio in questo caso in un momento
difficile, lasciando indietro forse quelli che non riusciranno
nemmeno a presentare le domande per il 15 novembre, perché rispetto
agli interventi di efficientamento delle imprese devono già essere
o in corso di realizzazione o almeno di definizione, decisi e
progettati, visto che la domanda sappiamo che scadrà a ottobre,
anche se per quella data è sufficiente dimostrare il pagamento del
20 percento di questi interventi.
Per molte aziende sappiamo che l'estate è stata un periodo in
cui hanno, per fortuna, lavorato molto e hanno cercato di
recuperare le perdite degli anni precedenti. Quindi, crediamo che
con questa misura proprio quelle piccole aziende verranno
penalizzate. Lo stesso problema si pone per gli aiuti statali con
scadenza di presentazione delle domande al 30 settembre, per
progetti con documentazione che sappiamo essere molto
impegnativa.
Sono diverse le questioni su cui non siamo d'accordo:
sicuramente la questione di un ritardo di questa norma e il fatto
che siano impegnate poche risorse sia sulle famiglie che sulle
imprese. Non condividiamo le modalità e i criteri con cui questa è
stata definita e riteniamo che, sia per quello che riguarda le
famiglie, sia per quello che riguarda le imprese, non vi saranno
risposte efficaci.
Presidente -
Il consigliere Padovani si è prenotato, ne
ha facoltà.
Padovani (FP-PD) -
L'ha già detto il collega Restano
nella sua relazione, ma penso sia utile ripeterlo: stiamo
attraversando la peggiore crisi energetica degli ultimi
cinquant'anni almeno. L'aumento impazzito delle bollette è dovuto a
molti fattori, uno di questi è la guerra, ma non è il solo, e lo
dico perché gli aumenti sono iniziati ormai un anno fa, quindi
molto prima dell'aggressione russa all'Ucraina. Ci troviamo di
fronte a operazioni di carattere speculativo che continuano da vari
mesi e che, tanto per cambiare, fanno sì che siano sempre di più le
famiglie e le piccole e medie imprese a faticare per arrivare alla
fine del mese, mentre c'è chi, con la speculazione, si compra lo
yacht. Giusto per dare un numero, nel primo semestre del 2022 le
sei maggiori compagnie europee hanno generato oltre 74 miliardi di
euro di extra profitti e indovinate dove è finita questa montagna
di soldi? In dividendi agli azionisti e in operazioni
speculative.
Un'altra causa di questa situazione è la dipendenza dell'Italia
dai combustibili fossili. Qualcosa, vista la grande criticità del
momento, va fatto a livello europeo, nazionale e regionale. Per far
uscire dalla dipendenza dei combustibili fossili il nostro sistema
economico, i governi italiani avrebbero dovuto già da tempo dare
ascolto alle richieste delle migliaia di attiviste e attivisti,
scienziate e scienziati, che chiedono un piano urgente e ambizioso
per la transizione ecologica ormai da tanti anni.
Un'altra soluzione per aiutare le persone a far fronte alla
crisi, sarebbe la restituzione
in toto
di questi extra
profitti da parte delle aziende energetiche sui quali, peraltro,
anche l'Unione Europea ha chiesto una tassazione, incentivando
misure di efficienza energetica che permettano di ridurre i consumi
e gli sprechi e aiutino a minimizzare le bollette per gli anni a
venire. Questi soldi servirebbero anche a finanziare progetti per
le rinnovabili su tutto il territorio nazionale. Abbiamo visto come
invece i colossi dell'energia non abbiano pagato nemmeno la tassa
proposta dal Governo Draghi.
Dalla relazione di minoranza e da alcuni interventi, si evince
che per chi sta nei banchi di fronte, il disegno di legge che
discutiamo qui oggi e che, voglio ricordarlo, prevede 4 milioni di
euro per l'erogazione di un contributo a fondo perduto a favore dei
nuclei familiari residenti il cui indicatore ISEE non superi
l'importo di euro 20 mila, contributo che per chi ne ha diritto si
aggiunge agli aiuti statali e che prevede aiuti anche per le fasce
ISEE non ricomprese negli aiuti statali, e 8 milioni di euro per
sostenere gli investimenti delle imprese, siano sciocchezze. Sarei
curioso di sapere cosa ne pensano per esempio quei 3933 nuclei
familiari che hanno un ISEE tra lo 0 e 5999,99 euro (uso i dati
fornitici in Commissione) di queste affermazioni da parte di chi
porta a casa più di cinquemila euro netti ogni mese. Io penso che
queste affermazioni siano schiaffi a chi fa fatica ad arrivare a
fine mese.
In questi anni stiamo vivendo diversi e numerosi momenti di
difficoltà, dalla pandemia a un clima che, se non lo avessero
predetto in tanti e da tempo, definiremmo impazzito, dalla guerra
in Ucraina a questa speculazione energetica. A pagare sono sempre
le fasce più deboli, che si tratti di popolazione o di aziende che
tengono vivi i settori fondamentali per la nostra regione, nei
quali è sempre più complicato lavorare. Da parte mia, quando
vengono prese decisioni volte in qualche maniera ad aiutare chi
fatica ad arrivare a fine mese, non si può che applaudire.
Presidente -
Si è prenotato il consigliere Testolin, ne
ha facoltà.
Testolin (UV) -
Alcune riflessioni in coda agli
interventi di maggioranza e opposizione che hanno cercato, a loro
modo, di portare acqua al proprio mulino. Generalmente è più
semplice in una discussione trovare i punti di debolezza di un
lavoro fatto da altri, perché è semplice andare a identificare
delle nicchie o delle carenze che fanno parte di un provvedimento,
come tutti quelli che vengono presentati, in funzione di debolezze
che sono dettate dalla contingenza e da situazioni oggettive che
non si possono modificare. Più difficile invece è assumere delle
decisioni e tracciare dei percorsi che possano portare a dare delle
risposte a chi le aspetta.
Credo che la cosa condivisibile è che negli ultimi mesi c'era
una forte necessità da parte di un tessuto sociale provato da
quelle che sono state ben descritte come delle modifiche dei prezzi
del carburante, dei prezzi dell'energia e quant'altro. A questa
richiesta d'aiuto, già nel mese di luglio, si decise di voler fare
una valutazione preliminare prima di andare a dare delle risposte.
Una valutazione preliminare che, da un punto di vista politico, a
mio avviso era qualcosa di sensato, di opportuno, e anche corretto
nell'approcciare un problema che non si sarebbe risolto con i soli
interventi regionali, ma un problema che avrebbe dovuto trovare il
grosso della sua soluzione tramite quelle che sono le attività di
altri organi istituzionali, tra le quali il Governo nazionale. Un
Governo nazionale che è caduto, e qua riapro un percorso che era
stato già valutato nella seduta di luglio, dove alcune forze
politiche che oggi lamentano l'inattività di queste risorse
regionali per due mesi, allora decisero di staccare la spina a un
Governo che avrebbe dovuto dare risposte dall'oggi al domani.
Allora è chiaro che poi cerchiamo di reagire dando delle
indicazioni di una normetta che possa essere preelettorale, che
possa essere qualcosa di insufficiente, che debba essere sminuita,
che pretestuosamente la si indica come qualcosa di inefficace e
inopportuno. Non è così, quello che è inefficace e inopportuno sono
i passaggi che, sia dalla parte della destra, sia dalla parte dei 5
Stelle che oggi sostengono due movimenti assolutamente importanti e
rappresentativi all'interno di quest'aula così come fuori, credo
che debbano essere riconosciuti prima a sé stessi, questi errori
debbano essere riportati in casa propria e non attribuiti a qualcun
altro.
Credo che il Governo regionale abbia rispettato quelle che erano
le indicazioni date nel mese di luglio, quando ci si era presi
carico di fare un'analisi puntuale su quelli che potevano essere i
provvedimenti messi in piedi dal Governo nazionale, per poi andare
a implementare quelle che potevano essere le risorse da mettere a
disposizione del tessuto produttivo e sociale valdostano, cosa che
è stata fatta.
Fondi insufficienti: i fondi sono sempre insufficienti, non
bastano mai, ci vorrebbero delle risorse molto più importanti. Ma
quello che è assolutamente necessario sottolineare è che questi due
provvedimenti, come è già stato chiarito da alcuni che mi hanno
preceduto, vanno ad aggiungersi, per quanto riguarda il sociale, ad
altri provvedimenti peraltro meno estensivi dal punto di vista del
range
di chi viene interessato; basti parlare di un ISEE che
si ferma a 12 mila euro per quanto riguarda i provvedimenti
nazionali, un ISEE che arriva fino a 20 mila euro per quanto
riguarda i provvedimenti regionali.
Prima nei corridoi sentivo parlare di un tessuto imprenditoriale
che non ha bisogno di investire. Io penso invece che il futuro sia
proprio sugli investimenti, il futuro non è sul contributo
una
tantum
per sfangare la giornata, perché probabilmente chi è in
condizioni disperate avrà bisogno di altre tipologie d'intervento.
Il tessuto produttivo, il tessuto sano, quello che crea
benefit
per l'intera comunità, che crea posti di lavoro, che
crea opportunità per i nostri giovani, che crea innovazione, che
crea progresso, quello ha sempre bisogno di essere sovvenzionato,
sostenuto e accompagnato verso nuovi investimenti e nuove modalità
anche di approcciare le problematiche più importanti, nello
specifico quella energetica e quella dell'acqua, cosa che questo
disegno di legge 75 vuole sostenere e avvantaggiare.
Penso che sia tutt'altro che banale poter pensare che, magari
non duemila aziende come è successo lo scorso anno, le duemila
aziende citate dal collega Chatrian, possano essere comunque un
migliaio o novecento o mille e cinque, che possano essere da traino
per un tessuto socioeconomico che ha bisogno d'investire, ha
bisogno di questi 8 milioni di euro che non saranno sufficienti, ma
si sta lavorando coscientemente e giudiziosamente per trovare altre
risorse. Sarà poi il Governo regionale a dare questi dettagli e
queste prospettive. Sicuro è che sia da una parte che dall'altra
l'indicazione, la voglia, la volontà e il lavoro è stato messo in
piedi per cercare di dare sul sociale una risposta a tutti; è
inutile che si continui a paventare questo
click day
come
qualcosa di assolutamente penalizzante per qualcuno. La storia ci
insegna che tutte le volte che si è voluto farsi forza di questo
click day per
maîtriser
quelle che sono delle iniziative che
sono state messe in piedi da chi amministra questa Regione, ci si
sia ritrovati smentiti di fronte invece alla capacità di dare
copertura a quelle che erano le esigenze e le richieste del
territorio.
Dall'altra parte plaudo invece a quella che è stata un'azione
coordinata e corretta da parte delle associazioni di categoria, del
sistema produttivo regionale che tramite la Chambre ha saputo fare
sintesi dei bisogni dei vari settori produttivi, facendo dei passi
indietro e delle scelte anche importanti per cercare di dare una
risposta a tutti coloro che avranno voglia di rilanciare la nostra
economia, con un occhio particolare all'agricoltura che è stata
fortemente penalizzata, ma che anch'essa dovrà trovare nei nuovi
investimenti, nelle nuove capacità di produrre energia per conto
proprio, per abbassare in futuro i costi di produzione,
principalmente quelle che sono le tematiche più importanti da
sostenere con questi contributi.
Io credo che la serietà di questo provvedimento non possa essere
messa in discussione. Credo che il primo
step
è stato
realizzato con la presentazione di questo disegno di legge, quelle
che sono le ulteriori risorse sono oggetto di un lavoro continuo da
parte degli assessorati che anch'io mi auspico, come qualcuno anche
della minoranza ha ipotizzato, possano essere rese disponibili al
più presto, per dare contezza di quelle che potranno essere le
nuove opportunità e di dare il più risposte possibili a chi ce le
chiede.
Penso che le due situazioni, quella amministrativa e quella
politica, in questo momento non possano essere disgiunte solo
perché ci saranno delle elezioni a breve. Credo che le
responsabilità, soprattutto di chi ha fatto delle scelte, come
direbbe il mio collega Marguerettaz, scellerate nel luglio scorso,
oggi facciano parte di un qualcosa che la cittadinanza, anche
quella valdostana, ha già conosciuto. E sicuramente non è questo
disegno di legge a non essere in grado di dare delle risposte, ma
sono queste scelte fatte allora che ci hanno portati a intervenire
oggi senza chiarezza e contezza complessiva di quelli che possono
essere gli aiuti destinati alla nostra popolazione.
Penso che voteremo convintamente questo disegno di legge per
darne applicazione il più in fretta possibile, avendo dato fiducia
piena in questa fase di contingenza alle indicazioni ricevute dalla
Chambre. Probabilmente anche quest'aspetto ha colto un po' di
sorpresa, perché quelli che vengono definiti come emendamenti posti
all'ultimo secondo per raffazzonare qualcosa, sono invece
un'indicazione precisa del tessuto produttivo che è stata raccolta
pressoché in pieno dalla maggioranza, all'interno delle Commissioni
e all'interno del Governo regionale, per andare incontro a una
situazione che necessita di stimoli maggiori di quelli dell'anno
scorso e di quelli che potranno esserci il prossimo anno, perché un
45 percento sugli investimenti è qualcosa di estremamente
importante. Non è detto che i prossimi anni sarà così, perché le
condizioni si spera che possano anche migliorare e quindi l'aiuto
potrebbe essere riportato a dei livelli più contenuti. Oggi invece
c'è bisogno di stimolare quelle che sono queste attività, di
stimolare quello che è il progresso all'interno del nostro tessuto
produttivo e quindi ben venga questo provvedimento che voteremo
sicuramente con tutta la forza che necessita.
Presidente -
Si è prenotato il consigliere Aggravi per il
secondo intervento.
Aggravi (LEGA VDA) -
Volevo soltanto aggiungere due
osservazioni rispetto al dibattito che si è generato anche molto
interessante. Sicuramente tutte le parti in causa giustamente fanno
le loro osservazioni, fanno le loro
remarques
e giocano
anche la loro partita, perché c'è comunque in democrazia un gioco -
ma non è per sminuire - ovviamente di maggioranza e di opposizione.
Però ci sono alcuni punti che volevo sottolineare rispetto a quello
che è stato detto.
Qualcuno ci ha ricordato che, a fronte di questa legge, ci sarà
poi una delibera che verrà confezionata dal Governo e che quindi
provvederà a dare attuazione alla legge. Io so che il collega è
particolarmente appassionato di diritto amministrativo e quindi lo
ringraziamo per avercelo ricordato, però gli vorrei ricordare, a
differenza di quello che ha detto, che non c'è scritto da nessuna
parte all'interno di questa legge che quella delibera poi verrà in
Commissione e la Commissione dirà qualcosa. Questo è avvenuto,
forse si confonde con altre leggi che sono state citate da altri
colleghi e che sono passate - ringrazio il collega che l'ha
ricordato - non soltanto con il voto, ma anche l'apporto delle
forze di opposizione, perché gran parte degli interventi
emergenziali, non voglio tornare alla legge 8, ma alla legge 15
sicuramente, sono nate anche con un contributo da parte delle forze
di opposizione che non era scontato, perché sicuramente, c'è chi ce
lo sta insegnando, stando all'opposizione comunque sempre guadagna
spesso e soprattutto in periodi elettorali, e invece c'è chi, come
è già successo nella scorsa legislatura dove ricordo almeno per il
mio gruppo si poteva benissimo giocare all'opposizione dura e pura,
invece si è preferito andare a cercare di trovare un equilibrio,
perché chi sta al Governo deve trovare degli equilibri, ma anche
chi sta all'opposizione deve trovare dei punti di equilibrio se
vuole fare qualcosa, sennò ovviamente fa un altro mestiere, e
personalmente sinceramente preferisco trovare dei punti di
equilibrio magari complicati ma che fanno qualcosa, piuttosto di
non trovarli mai o di non volerli trovare. Ma al di là di questo
vado avanti.
Ci sono stati due impegni che io sinceramente non ho capito e
quindi volevo sottolineare: l'impegno a garantire l'aiuto a tutti,
quindi no al
click day
, ma mi trovo poi però un altro
collega di maggioranza che giustamente dice che secondo lui il
click day non è un problema, qua è una lotta di filosofie perché
per qualcuno lo è, per qualcun altro no, poi purtroppo lo sappiamo
che nel mondo reale un ordine delle cose c'è sempre, quindi non è
facile da gestire; e un impegno del Governo ad aumentare i fondi.
Se ci sono questi due impegni io non li ho letti e inviterei i
colleghi che li hanno citati a mettere giù un bell'ordine del
giorno che penso tutta l'aula sia pronta a votare, soprattutto
l'impegno a rifinanziare queste misure.
Perché dico questo? Perché qualche collega l'ha detto prima e
l'ha ricordato: i tempi sono stretti, sia per l'attuazione di
questa legge, ma soprattutto per andare oggi a trovare nuove
risorse, quella legna di cui parlavo nel mio intervento iniziale.
Dico questo perché oggi dobbiamo correre su questo e, lo sappiamo,
è il 21 di settembre, sta arrivando il periodo di bilancio, e dopo
il 26 settembre chissà che cosa succederà, e ovviamente ci sarà
meno tempo, e io penso anche meno spazio, perché dobbiamo essere
molto sinceri, lo spazio per trovare i fondi del bilancio non è
sempre agevole e non è sempre comodo, chi fa amministrazione lo sa,
quindi se c'è quest'impegno, che lo si metta nero su bianco e lo si
scriva in un ordine del giorno. Chi l'ha detto prenda atto e faccia
di conseguenza. Ne parlo anche con riferimento agli investimenti,
perché anche sugli investimenti ci siamo giustamente concentrati
sulla parte delle famiglie, perché è la vera emergenza. Però anche
sugli investimenti io mi immagino che ci sarà un
overbooking
o comunque una maggiore richiesta, perché giustamente le imprese
colgono l'opportunità di potere investire anche nel risparmio
energetico e anche nelle azioni per contenere la siccità, perché
gli investimenti dell'articolo 3 non sono soltanto su queste due
categorie, che sono l'emergenza contingente, ma sono anche su
questo aspetto. Questo lo dico perché giustamente l'impresa fa
economia, sfrutta nel senso positivo del termine le opportunità e
quindi, al di là di queste due categorie, ce ne sono altre. Quale
categoria d'investimenti tirerà di più nel fondo di dotazione
dell'articolo 3 lo vedremo poi a consuntivo, ma è bene ricordarlo
perché altrimenti diremmo qualcosa che non è del tutto
corretto.
Arrivo poi invece, ringrazio e qui lo cito, il collega Padovani
per aver parlato e citato la questione degli extra profitti, perché
ne ho tenuto conto nel mio breve intervento e perché per me rimane
un oggetto abbastanza misterioso dal punto di vista politico, e
spiego perché. A parte il fatto che qualcuno giustamente, a rigor
suo, ci ricorda che ci sono delle forze che hanno staccato la spina
a questo Governo che stava risolvendo tutti i problemi, ma è lo
stesso Governo che poi ha concepito la tassazione dell'extra
profitto, come altri governi in Europa, perché a vario titolo un
po' l'hanno fatto tutti. La tassazione dell'extra profitto sembra
colpire terribilmente questi cattivi e terribili speculatori che,
per carità, ci sono senza dubbio, però io temo che stiamo andando a
colpire e che soprattutto in Italia si sia concepita la tassazione
degli extra profitti verso una parte degli speculatori, perché
ricordiamo che, al di là delle bollette, c'è tutto un mercato
cartolare che non riguarda le aziende di produzione energetica o di
distribuzione, ma c'è chi compra e vende, perché funziona così, lo
so che chi crede ancora che sia issato il muro di Berlino ogni
tanto ha delle difficoltà a comprenderlo, ma ci sono anche queste
tipologie. Queste tipologie non sono state toccate da questo
Governo che comunque, ripeto, ne fa parte anche la mia forza
politica, forse per ragionare in termini di quegli equilibri di cui
dicevo prima visto che condivido la visione che ha uno dei ministri
della compagine di Governo.
Sugli extra profitti va bene fare la propaganda, che piace tanto
a una certa parte politica, ma bisogna dirci le cose come stanno.
Hanno pagato gli extra profitti anche - e noi dovremmo saperlo più
di altri - delle realtà che producono energia verde o blu, anche se
l'energia blu è legata al gas. Perché dico questo? Perché poi sono
gli stessi extra profitti che ci troviamo nel bilancio regionale e
che utilizziamo: dodici milioni per questa legge, ma i sei milioni
mancano sempre l'appello. Quindi, collega Padovani, sono contento
che lei abbia dato un focus sulla questione degli extra profitti,
ma mi stupisce perché lei in maggioranza non si sia stracciato le
vesti per mettere quegli altri sei milioni di extra profitti a
disposizione magari delle famiglie, visto la sua sensibilità più
sociale o socialdemocratica o socialista. Vede, è facile colpire
alla bisogna le cose, perché gli extra profitti la nostra società
idroelettrica, come altre società
green
, li hanno pagati e
non sono andate però in realtà a colpire l'extra profitto reale di
altre realtà, magari in Olanda, magari italiane con sede anche in
Olanda, magari che fanno compravendita di energia, non produzione,
perché poi anche lì c'è distribuzione e produzione, ma c'è anche la
compravendita di energia, e lì si generano i famosi
mark up
che a voi comunisti non piacciono.
Detto questo, io penso che nessuno abbia la soluzione, l'ho già
detto, è complicato anche a livello nazionale, perché qua dovevamo
essere pronti un po' prima a livello magari comunitario o a livello
occidentale, perché in realtà c'è anche uno strano meccanismo per
cui stiamo riducendo la dipendenza da certi paesi, la stiamo
aumentando da altri, però il problema è che rimane la dipendenza e
il concetto di dipendenza sappiamo che non è qualcosa di
positivo.
Qui voglio ancora dare un punto, che è la vera parte nascosta
del problema, ovvero il fatto che noi giustamente continuiamo a
parlare e a rafforzare la politica di transizione ecologica ed
energetica, io direi anche produttiva, perché poi l'effetto finale
è su questo, ma ci dobbiamo ricordare che purtroppo, nel bene o nel
male, i combustibili fossili hanno un vantaggio che le altre
energie non hanno e di cui bisogna tenere conto. Non sto dicendo
che sono a favore dei combustibili fossili, ma sto dicendo che
alcune energie rinnovabili non possono essere stoccate, e questo
genera un problema nel sistema. Quindi bisogna trovare delle
soluzioni in quel senso, dello stoccaggio, del trasporto e di
un'energia che può essere disponibile, perché banalmente il
generatore diesel alla bisogna si accende e funziona; il solare,
l'eolico, hanno sempre un impianto a gas o di altra natura che sono
pronte a entrare in funzione quando non vanno. Alcuni programmi
energetici di alcuni partiti non ne parlano, e non sto parlando del
nucleare perché non voglio aprire questioni, ma anche lì qual è il
vantaggio di alcune fonti di energia rispetto ad altre? La
possibilità di attivarle alla bisogna. Questo non è un fattore
banale, perché altrimenti ci riempiamo di grandi parole, di grandi
idee, e poi come abbiamo fatto io e il Presidente in Commissione,
parliamo del caso, perché alcune energie funzionano in base al
caso: non sappiamo quando tira vento o quando c'è il sole al netto
di alcune possibilità. Questo è il vero problema, e forse è lì che
la transizione ecologica energetica dovrebbe lavorare, perché a me
sembra che stiamo lavorando soltanto sulle fonti e non sul sistema.
Poi dall'altro lato ci troviamo anche caricati gli oneri di sistema
che hanno delle dinamiche non da poco, ma non voglio allargare.
Sulle imprese io mi auguro, ovviamente al netto della questione
siccità che sicuramente chi lavora negli ambiti toccati sa
benissimo e più di me cosa deve fare, che la maggior parte degli
investimenti possa vedere appunto investimenti nel settore
dell'efficientamento energetico, perché se non iniziamo a diminuire
alcune tipologie di consumi, il mix energetico poi ovviamente in
qualche modo lo dobbiamo far tornare, perché ci dimentichiamo anche
questo. Chi ci vende l'energia, non ci vende un solo tipo di
energia: aprite le bollette e guardatele, soprattutto in
determinati movimenti, perché c'è un mix energetico e ci sono anche
delle quote di cattive fonti di energia, quelle uno se le dimentica
sempre. È bene che oltre a pensare alle bollette degli altri, ci
apriamo anche le nostre e andiamo a capire effettivamente come
funziona il sistema.
Presidente -
Il consigliere Manfrin ne ha facoltà.
Manfrin (LEGA VDA) -
Solo per una piccola sintesi del
dibattito che si è sviluppato fino adesso su alcuni punti che
ritengo fondamentali, tralasciando le evocazioni di stipendi da 25
mila euro a cui non so a chi si rivolgesse il collega Padovani;
spero che ce lo potrà spiegare prima o poi.
Vengo innanzitutto alla questione degli emendamenti che il
collega Testolin ha detto e ha sancito non essere raffazzonati.
Collega, io voglio essere positivo, giustamente lei ha difeso
questi emendamenti che sono giunti però, vede, di una cosa non mi
capacito.
La prima questione è che purtroppo, e lo dico un'altra volta,
purtroppo, ogni volta che noi veniamo in quest'aula a discutere un
disegno di legge che arriva dalla Giunta, ci troviamo in
Commissione e in Consiglio successivamente degli emendamenti.
Allora, io ho come l'impressione che ci sia un lavoro molto
approssimativo, oppure che non vengano coinvolti tutti i soggetti
che poi, a un certo punto, si ricorda all'ultimo secondo di buttare
un foglio: "Ah, mi sono dimenticato di questo, infiliamolo". Il
problema è questo qua: ogni volta che arriviamo in quest'aula e c'è
un disegno di legge della Giunta che dice: "Voto questo disegno di
legge perché sono convinto che sia il migliore possibile" e poi
viene cambiato con un emendamento in Commissione, con un
emendamento in aula. In aggiunta a questo, succede spesso per
esempio nelle leggi omnibus in cui gli uffici all'ultimo secondo si
ricordano "Cielo, potevo mettere anche questa cosa qua!".
Questa volta il problema è uno: questa legge è molto breve,
pochissimi articoli, ma nonostante i pochissimi articoli, c'è stato
un percorso di confronto, questo è quello che ci ha detto il
presidente Lavevaz in Commissione, un confronto durato settimane
con le parti sociali, con le associazioni di categoria, con la
Chambre, con le associazioni dei consumatori; quindi, un confronto
che è durato settimane nel quale io immagino si siano raccolte le
indicazioni che arrivano da questi. Allora, per me viene naturale
pensare una cosa: se io mi confronto con delle persone per
settimane e le persone che hanno valutato il testo che io gli ho
dato mi dicono: "Guarda, io cambierei il testo in questi punti",
penso che sia naturale recepire, nel momento in cui me lo dicono,
questi testi o queste correzioni. Se questo non avviene, ma devo
arrivare in Commissione e avere un emendamento che mi viene
schiacciato cinque minuti prima di votarlo, mi viene un sospetto: o
io non ho ascoltato queste persone o le osservazioni che sono state
fatte non le ritenevo utili. Ma poi, siccome avrebbero causato, non
so, delle pericolose lamentazioni, dei pericolosi punti critici a
pochi giorni dall'espressione del voto da parte dei valdostani,
allora a quel punto recepisco, così almeno mettiamo a posto la
cosa. Io altro sinceramente non mi sento di prevederlo. Lo ripeto,
un confronto che dura settimane, così viene dichiarato, mi
confronto per settimane con tutte le associazioni, queste mi fanno
delle osservazioni e io non le recepisco in legge nel testo
originario, ma le deposito in Commissione e le voto cinque minuti
prima di votare l'interezza del testo. È incomprensibile.
Il collega Grosjacques che ringrazio anch'io per aver ricordato
l'importante intervento che l'opposizione ha fornito sulla legge 15
e che ci ha permesso effettivamente di trovare un punto di
equilibrio e una quadra, ci ha detto però una cosa sulla quale non
concordo, cioè che questo è il primo Consiglio utile nel quale
andare a deliberare questo tipo di misure. No, collega Grosjacques,
il primo Consiglio utile nel quale deliberare queste misure era il
Consiglio del 27 luglio: c'eravamo tutti, ce lo ricordiamo bene, se
lo ricordano i valdostani. Eravamo qui in quel Consiglio nel quale,
portando una legge che stanziava 4 milioni di euro per le famiglie
e 8 milioni di euro per le imprese, all'emendamento che noi abbiamo
presentato e che diceva "Diamoli immediatamente alle famiglie e
alle imprese, diamoli immediatamente", il Governo ci disse: "No,
non possiamo darli subito". La motivazione principale era perché
siamo alla ricerca di nuovi fondi, questi potrebbero arrivare e
quindi è inutile darli adesso per poi andare a fare un nuovo
intervento dopo e distribuire dei soldi dopo, quando potevamo farlo
tutti assieme; quindi, ci è stato bocciato l'emendamento. Oggi
arriviamo qui e i soldi sono sempre gli stessi.
Il primo Consiglio utile era due mesi fa. Se noi due mesi fa
avessimo votato come Consiglio, noi opposizione l'abbiamo votato,
la maggioranza non l'ha votato, ma se tutti avessimo dato via
libera a quell'emendamento che diceva "Ci sono questi soldi,
diamoli immediatamente", le procedure che, come sapete, fra la
richiesta degli ISEE, fra la presa in carico dei CAF, fra la
richiesta, i provvedimenti dirigenziali di pagamento e quant'altro
prende sicuramente molto tempo, tutto questo si sarebbe messo in
moto due mesi fa, invece siamo ancora qui ad aspettare che si
chiuda il 15 di novembre. Con buona pace di chi ci ha detto in
Commissione che in realtà le procedure sono molto rapide, quindi al
15 novembre si arriverà con quant'altro; perché noi ricordiamo
tutti benissimo che cosa è successo, per esempio, sul bando
affitti, dove c'è un sistema rodato, che ha una struttura a
disposizione, che si occupa di questo da anni e quando le domande
del 2021 sono state aperte nel 2022, cioè io nel 2022 pago il bando
affitti del 2021, a gennaio si sono chiuse le procedure per la
raccolta delle domande per il pagamento del bando affitti e i
pagamenti del 2021 sono arrivati a luglio 2022. Questa è la durata
delle procedure, è questa qui, non altra; quindi, io che mi sono
pagato l'affitto in pieno e sono in un momento di necessità per
tutto il 2021, devo aspettare a luglio 2022 per avere i soldi. Di
fronte a questa lunghezza e a questa lentezza delle procedure, è
evidente che più allunghiamo i tempi e più in là aiuteremo i
cittadini. Il primo Consiglio utile era quello di luglio, ma non
avete voluto farlo.
Vengo poi alle considerazioni del collega Chatrian, il quale ha
voluto rassicurare quest'aula rispetto ai pericoli che abbiamo
evocato, ovvero il fatto che delle famiglie vengano escluse o il
fatto che quei famosi fondi, che si è detto e ci è stato detto in
Commissione arriveranno alle famiglie, che intercorrono -
dichiarazioni dell'Assessore - fra i 300 e i 500 euro, arriveranno
effettivamente per qualcuno a 500 euro, perché - prendo a prestito
le parole del collega Chatrian - se la spesa dovesse essere di 4
milioni e 2 euro, così come di 4 milioni e 200 mila, così come di 5
milioni, i soldi c'è l'impegno di andare a cercarli. Bene, ne
prendiamo atto. A parte il fatto che se i soldi li devo andare a
cercare, partiamo dal presupposto che i soldi potrebbero anche non
esserci se li devo cercare, perché se so che ci sono è una cosa, se
li devo andare a cercare parto dal presupposto che potrebbero non
esserci. Quindi non è una certezza, mi si consenta di dirlo con
chiarezza.
Oppure c'è un'altra opzione. I soldi ci sono già, ma allora la
domanda sorge spontanea: perché non li avete messi? Se c'erano già,
potevate metterli, non saremmo arrivati qui con 4 milioni e basta;
siamo arrivati con 4 milioni e qualcosa, però i soldi a oggi non ci
sono. E se i soldi a oggi non ci sono, c'è il rischio che qualcuno
non prenda quello che avete detto, il massimale di 500 euro; è
impossibile: se facciamo una suddivisione matematica, 4 milioni
diviso 11.400 nuclei, non fa 500. Quindi, se questo è un rischio
concreto, a poco vale l'impegno. Però l'impegno è un impegno
verbale, io non vedo nessun impegno scritto. Io prendo il testo di
legge e scrivo che le domande verranno esaminate e verranno
liquidate limitatamente agli stanziamenti di bilancio che ci sono e
verranno esaminate e liquidate in base all'ordine cronologico di
arrivo. È inutile dire che non è un
click day
: certo che lo
è. Se io dico che vale l'ordine cronologico e che vale nei limiti
dello stanziamento di bilancio, ci sono due vincoli; non c'è
scritto "però c'è l'impegno a fare in modo di mettere i soldi nel
caso non ci siano", non c'è nessun impegno.
È chiaro che ci troviamo di fronte al pericolo concreto, alla
certezza che le cifre che sono state dette non arriveranno alle
famiglie, non ci sarà nessun contributo da 500 euro. Con questi
soldi non ci sarà. Non lo sappiamo poi neanche come verranno
suddivisi, ripeto, perché non ci sono i criteri di suddivisione. Si
è detto, anzi si è immaginato, perché in realtà non c'è scritto in
legge, in Commissione si è detto: "Immagino che ci sia l'idea che
le famiglie che hanno meno, prenderanno di più e le famiglie che
hanno di più prenderanno meno". Io immagino perché non lo so, non
c'è scritto da nessuna parte, c'è scritto che poi verranno fatte
delle valutazioni, delibere applicative e quant'altro, ma non c'è
scritto cosa verrà fatto.
Come si possono dare delle certezze oggi? Oggi l'unica certezza
è quella che è scritta nel testo di legge e l'unica certezza dice
che i soldi sono 4 milioni e i nuclei familiari sono 11.400. Sono
11.400 secondo la stima che ci è stata data in Commissione ma,
ripeto, non è stato tenuto conto del fatto che le famiglie
aumentano, perché - come sappiamo bene - la pandemia ha già
provocato una serie di impoverimenti, lo ricordava la collega
Guichardaz prima, più di mille nuclei in più rispetto alla fascia
più debole, la fascia più povera, e il rischio concreto è che altri
nuclei arrivino a essere inseriti nella fascia sotto i 20 mila
euro, ovvero quella che beneficerà in teoria di questo contributo.
Anche dire che il calcolo ci dice che i nuclei sono 11.400, è un
ragionamento fallace: lo dicono i dati, perché se fossimo in un
periodo di espansione economica, allora sì, potremmo ragionare sul
fatto che, anzi, addirittura magari qualcuno di quei nuclei in
realtà migliorerà la sua situazione economica, ma siccome siamo in
un periodo invece di crisi molto grave, allora è evidente che
dobbiamo assolutamente aspettarci un aumento di quei numeri.
Quindi, le certezze, le promesse e gli impegni che sono stati
evocati, come sempre, o sono effettivamente scritti o sono
effettivamente certi o altrimenti hanno la stessa consistenza e lo
stesso valore del metodo con il quale sono comunicati, cioè parole
che, come tutti sappiamo, volano mentre lo scritto rimane.
Presidente -
Altri interventi in discussione generale?
Non vedo prenotazioni, chiudo pertanto la discussione generale. Per
la replica del Governo regionale, l'assessore Bertschy.
Bertschy (AV-VdA Unie) -
Grazie a tutti i colleghi
intervenuti e soprattutto ai colleghi di maggioranza che hanno ben
illustrato gli obiettivi che il disegno di legge si prefigge di
raggiungere, direi ognuno apportando elementi concreti e anche la
visione politica che accompagna il lavoro purtroppo pesante di
questi due anni. Mi è piaciuto quello che ha detto il collega
Aggravi, dicendo che si può fare opposizione in varie maniere,
anche cercando di portare un po' la croce, qui come a livello
nazionale, oppure continuare a sparare addosso a chi governa,
sapendo bene che poi arriverà il momento di governare e tutto
quello che si racconta sarà poi difficile portarlo avanti. Credo
che l'atteggiamento giusto sia sempre questo: cercare di essere
obiettivi e costruttivi, poi ovviamente le critiche sono tutte
legittime. E io dico al collega Manfrin, che ci dice "perché non
dare certezze, ma perché costruire un mondo di incertezze", che in
quest'aula abbiamo anche dimostrato un po' tutti che quando ci
assumiamo degli impegni, poi se sono scritti o verbali credo che
sotto questo profilo in termini politici si può parlarne, gli
impegni li portiamo avanti e cerchiamo di raggiungerli questi
obiettivi. In una fase sociale molto delicata, personalmente io
preferisco lavorare per portare della positività, delle certezze
alla comunità, piuttosto che creare maggiori incertezze che non
fanno che far male a chi già soffre ed è in difficoltà.
Mi ha molto stupito sinceramente la divisione che appare ogni
tanto quando si parla di famiglie e imprese. Quando si parla di
famiglie, l'ho colto dalla collega Guichardaz in particolare, le
famiglie sono valdostane, le imprese sembra che arrivano da altri
posti distanti dalla Valle d'Aosta. Famiglie e imprese sono Valle
d'Aosta, poi ci sono le imprese più piccole, le imprese più grandi,
ma l'imprenditore agricolo è valdostano come famiglia e come
imprenditore, il commerciante è valdostano come famiglia e come
imprenditore, l'impresa industriale è famiglia e imprenditore.
Questa divisione netta tra i buoni e i cattivi, se i soldi sono per
le famiglie sono buoni, se i soldi sono per le imprese sono soldi
che non funzionano, a me personalmente non piace, non convince e
credo che non è così che costruiamo della progettazione per la
nostra comunità, perché poi se le imprese reggono, danno posti di
lavoro e costruiscono quella dignità del vivere quotidiano che è
utile alle nostre famiglie. I soldi servono a tutti, servono alle
famiglie e servono alle imprese. Purtroppo, a differenza di quello
che può fare lo Stato, e il Governo ha dimostrato di fare tutto il
possibile ma di continuare a lavorare in affanno, decreto dopo
decreto, noi non possiamo sforare il nostro bilancio, nel senso che
non possiamo aumentare il debito pubblico e forse è bene così,
perché in tutto questo periodo, se oltre allo Stato ci fossero
state anche le Regioni, non so dove saremmo arrivati, possiamo
lavorare con quel minimo di certezze che possiamo dare alle persone
con il nostro bilancio, oppure con le entrate extra che possiamo
inserir.
È un po' questa la dimensione di questo provvedimento. È vero
che questo provvedimento non nasce con la collaborazione del
passato che c'è stata, è vero anche che in questi mesi tutto questo
è stato meno facile da realizzare. La prima speranza è che finisca
questa maledetta e tragica guerra, prima di tutto per gli effetti
che sta continuando a produrre sulle popolazioni colpite, in
particolare sulla popolazione ucraina, perché al di là degli
effetti economici, di tutto quello che sta succedendo, lì c'è gente
che muore, che soffre e che continua a pagare caramente sulla
propria pelle il modo di stare al mondo di Putin, che decide a un
certo punto di invadere un'altra Nazione e di produrre tutto
l'orrore e le tragedie che sta producendo. Quindi, la prima
speranza è quella, per la pace e per la sicurezza di quelle
popolazioni e la sicurezza generale di tutti noi. La seconda è che
questa guerra finisca, perché gli effetti stanno diventando
veramente pesanti in una situazione dove, a livello di Europa, ci
siamo trovati fortemente impreparati, soprattutto per quello che
riguarda la gestione del nostro patrimonio energetico e soprattutto
del nostro sviluppo economico.
La riflessione mi pare sia aperta e sia anche molto rapida. Devo
dire che in tanti provvedimenti il Governo ha dimostrato di
lavorare bene. La solidarietà che la Chambre e le associazioni di
categoria valdostane hanno dimostrato nei confronti del mondo
dell'agricoltura, in questo momento, non c'è in Europa, dove i
paesi che stanno facendo i loro profitti su questa attuale
organizzazione di come si arriva alla definizione del prezzo
dell'energia, ben si guardano dal trovare una soluzione che metta
un po' tutti i paesi europei nella condizione di poter vivere
meglio questa situazione.
Io sono anche orgoglioso di come abbiamo affrontato questi due
anni, ma in particolare questo periodo ancora di difficoltà, e
ringrazio le associazioni di categoria, in particolare la Chambre,
per aver cercato di lavorare con noi come Governo, non da tante
settimane ma in questi giorni, per trovare una soluzione a un
provvedimento che non risolverà tutti i problemi; nessuno di noi
l'ha presentato in questa maniera. È un provvedimento che serve in
una fase di transizione che, ripeto, speriamo ci porti verso il
positivo e non verso un inverno ancora peggiore di quello che
abbiamo iniziato l'anno scorso, dove avevamo l'incertezza del
Covid, non della guerra, non sapevamo come avremmo gestito
quell'inverno lì per quelle condizioni, non per quelle che abbiamo
affrontato dopo.
È un provvedimento che ha due obiettivi: da un lato provare a
sostenere maggiormente le famiglie, cercando di rendere
complementare l'intervento nazionale con il nostro, come abbiamo
fatto già in passato, e dall'altro sostenere le imprese, ovviamente
non tutte, ma non l'abbiamo fatto neanche con l'articolo della
legge 15, l'articolo 16: avevamo messo 13 milioni di euro, ma le
imprese erano sempre 12 mila anche allora e sapevamo benissimo che
non saremmo arrivati ad accontentarle tutte. Sono misure che si
inseriscono in una visione dell'amministrazione del prima e del
dopo che continua ad andare avanti.
Abbiamo attualmente delle leggi in corso per le imprese. Per
esempio, nel mio settore la legge 6 del 2003 dell'innovazione
continua a finanziare investimenti delle imprese: sotto i 50 mila
euro e sopra i 50 mila euro hanno due differenti valutazioni, ma ci
sono ancora risorse e le imprese stanno continuando a fare
investimenti. Quindi, descrivere il mondo della nostra economia
come un mondo fermo, non è così. Purtroppo, c'è il grandissimo
effetto dell'aumento dei costi energetici che sta incidendo sul
conto economico delle nostre imprese, ma c'è lavoro, le imprese
stanno sviluppando e per fortuna ci credono. Avete visto, qualche
tempo fa abbiamo finanziato il primo intervento sulla legge 8 del
2016, alla Podium Engineering che cresce, ha un progetto di
sviluppo, un aumento di 30 unità; quindi, ci sono anche delle
realtà che stanno continuando in maniera importante a guardare al
futuro.
Noi dobbiamo cercare di sostenere queste imprese e, allo stesso
tempo, di non perdere di vista con il lavoro che facciamo, anche
insieme agli altri assessori e ai presidenti delle Regioni in
Conferenza delle Regioni, con provvedimenti che vadano in questa
direzione. Nell'ultima settimana abbiamo avuto più incontri con gli
assessori allo sviluppo economico, favorendo un dialogo
trasversale; in Conferenza delle Regioni non c'è mai un colore
politico, ma c'è l'interesse generale per tutti. Abbiamo
sensibilizzato il Governo una serie di provvedimenti, per esempio,
sull'allargamento del credito d'imposta; l'ha detto il ministro
Giorgetti, che potrà far rientrare anche tutte le imprese, ma in
generale da novembre in avanti, se questo provvedimento avrà una
continuità, anche i nostri impianti a fune per una parte di questi
maggiori costi che andranno a sostenere. Il lavoro deve essere
visto come collegiale, dove ognuno fa la sua parte e sapendo bene
che le risorse non sono infinite, ed è anche per quello che la
guerra deve terminare al più presto.
Ci sono altre leggi, abbiamo i fondi strutturali che sono in
arrivo. È chiaro che in questa legge abbiamo voluto dare un
segnale, e il segnale più importante di emendamento è che le
imprese ci hanno chiesto di aumentare ancora un po' il contributo,
da 30 a 35 percento, da 35 al 45 percento e di sostenere in maniera
diversa il settore agricolo, ma il primo segnale che questa legge
dà, quello dell'aumento del contributo per gli investimenti sulla
transizione energetica, è un seme che si mette in un mondo molto
complicato che continuerà poi con i fondi strutturali.
Mi pare che sul FESR ci sia stato l'
okay
della Comunità
Europea: abbiamo 4 milioni di euro per l'efficientamento energetico
delle nostre imprese, altri 4 milioni di euro sulle comunità
energetiche, soldi per fare investimenti sull'idrogeno. C'è tutto
un programma, sostenuto anche dai fondi strutturali, che cercherà
di essere ovviamente più preciso, di andare in maniera attenta a
premiare gli investimenti giusti, ma con questa legge non si è
voluto semplicemente generalizzare un contributo a fondo perduto,
ma si è cercato di cominciare a dire che sarebbe meglio investire
in quella direzione, proprio a fronte di quello che stiamo vivendo
e soffrendo sia come famiglie che come imprese. Va letto così e
speriamo che venga colto così anche dalle nostre imprese.
Sulla questione della retroattività, abbiamo cercato anche di
colmare una lacuna, in particolare per il mondo agricolo, che si è
trovato, dal mese di giugno in avanti, in una situazione che è
stata ancora più pesante data dalla siccità. Dalla prima proposta
di legge siamo passati da 10 mila euro d'intervento minimo a 5
mila, anche per cercare di venire incontro a dei piccoli
investimenti che sono stati fatti a fronte della carenza
idrica.
Tutto è perfettibile e, anzi, con molta umiltà siamo qua a dire
che sicuramente si può fare tutto meglio, però il tentativo di far
le cose cercando di renderle più coerenti al momento che si sta
vivendo, c'è da parte nostra e continuerà a esserci, perché così
deve essere se si vuole governare una fase molto difficile della
nostra comunità.
La maggiore critica che ho sentito questa mattina, che ci può
stare, sempre se non si governa, ma se si governa poi si deve anche
governare quello che abbiamo alle spalle, che sono le strutture
amministrative, i dirigenti, l'organizzazione dell'Amministrazione
regionale. Non è che a un certo punto si ferma l'azienda e dici:
"Non ho niente da fare, facciamo anche questo". L'Amministrazione
regionale sta lavorando in ogni settore su tutto quello che c'è da
fare: carichiamo anche questa legge e cerchiamo di fare anche
questo.
Dal 28 luglio in avanti cosa abbiamo fatto? Abbiamo continuato a
lavorare e l'indicazione che è arrivata dalle opposizioni di
cercare nuove risorse l'abbiamo colta. Certo che stiamo lavorando
per recuperare nuove risorse, ed è in arrivo e in cammino un
disegno di legge nuovo, interverranno poi gli altri assessori e vi
racconteranno la parte di loro competenza, proprio per innestare
nuove risorse ed essere sicuri, da un lato sugli investimenti di
cercare di dare ancora maggiore risposta, dall'altro sulle famiglie
di non lasciare indietro nessuno, cogliendo l'occasione di fare,
come si chiamano tecnicamente: sul bilancio bisogna togliere i
soldi da un capitolo, innestarli con legge su altri capitoli, per
andare a implementare quella che è la legge che stiamo costruendo.
Quindi è il lavoro che si è fatto in questo mese, perché stiamo
parlando del mese di agosto e noi la legge l'abbiamo scaricata l'8
settembre. E stiamo lavorando appunto a un nuovo provvedimento che
darà risposte ancora all'agricoltura, ancora al sociale e sugli
investimenti, proprio per cercare di fare tutto quello che è
possibile per farlo bene.
Sul fatto che le piattaforme rischiano di lasciare indietro i
più deboli, le persone anziane, lo sappiamo tutti, ma lo sapevamo
anche nel 2020 quando abbiamo portato questa grossa innovazione al
nostro sistema di lavorare, e meno male che l'abbiamo fatto, perché
sennò noi tutti quei soldi alle famiglie non li avremmo mai fatti
arrivare; quindi, bravi a quelli che allora l'avevano previsto.
Intanto in questi anni ci siamo dotati di un'organizzazione, in
particolare ai centri dell'impiego abbiamo provato a costruire
delle convenzioni con i patronati per sostenere maggiormente
proprio questo a livello di burocrazia, e cercheremo anche in
questa fase della legge di coinvolgerli e di coinvolgere le nostre
strutture, che devono essere vicino a coloro che non riescono
magari ad accedere velocemente a una piattaforma. Però questa è la
strada per fare provvedimenti di questa portata, dove bisogna dare
una risposta a numeri importanti di richieste e poi di erogazioni
da fare con estrema rapidità.
Il lavoro che vogliamo continuare a fare è quello di trovare le
risorse che appunto abbiamo trovato per un nuovo disegno di legge
e, se possibile, trovare, soprattutto per le famiglie, un
adattamento il migliore possibile a quello che è l'effetto che
questo obiettivo vuole raggiungere. Qualcuno dice che potevamo
darli prima, ma intanto dipende sempre: questa è una questione
casuale, oggi stiamo in una curva discendente dei costi, speriamo
di vederla ancora per un po'; quest'estate eravamo in un'altra
situazione. Ma noi cercheremo di darle velocemente queste risorse,
ma abbiamo bisogno di definire anche delle platee. Sotto questo
profilo il collega Manfrin l'ha detto più volte, questo progetto
sulla povertà, la necessità di avere ancora più elementi, e il
lavoro che sta facendo l'assessore Barmasse con le sue strutture va
in quella direzione, dobbiamo avere una fotografia nuova della
nostra comunità, perché purtroppo in questi due anni le cose
probabilmente non sono migliorate ma sono peggiorate.
Poi ci sono dei dati sui quali facciamo fatica anche noi a
costruire i nostri provvedimenti. Oggi il bonus economico elettrico
alla Deval è stato assegnato a 3600 nuclei familiari, che non sono
neanche gli 11 mila ai quali facciamo riferimento noi. Sapete che
quelli arrivano direttamente, perché sono banche dati dell'INPS.
Deval ovviamente non è l'unico fornitore di energia in Valle
d'Aosta, però erano 1400 nel 2018, quindi il dato esponenziale in
aumento la dice lunga su quello che sta succedendo, però non sono
neanche gli 8 mila che noi abbiamo nella fascia ISEE sotto i 12
mila euro, che attualmente potrebbero rientrare nel provvedimento
nazionale e non sono neanche quelli sulla base ISTAT che noi
abbiamo.  È facendo le misure che avremo dei dati e, allo
stesso tempo, è completando quel lavoro di analisi sulla povertà
che ne avremo degli altri, che ci permetteranno di utilizzare in
via prioritaria le risorse per dare una risposta a chi ne ha più
bisogno.
Da parte nostra tutta la collaborazione per cercare di fare il
meglio possibile in una fase molto delicata, perché poi le elezioni
passano, qualcuno vincerà, qualcuno perderà, ma bisognerà
continuare a governare in un momento molto difficile, dove la cosa
più importante è cercare tutti quanti di essere efficaci nella
risposta, piuttosto che essere migliori degli altri.
Presidente -
Sempre in replica l'assessore Sapinet.
Sapinet (UV) -
Un intervento che va a chiudere una
mattinata dove c'è stato un dialogo proficuo, un dialogo molto
interessante. Un intervento che vorrà sottolineare sicuramente
alcuni aspetti di questo disegno di legge, ma poi ne approfitterò
per mettere in evidenza, visto che molto è già stato detto, anche
la seconda parte, quanto sarà possibile proporre già dal prossimo
Consiglio.
È un disegno di legge che si sviluppa in seguito anche alle
esperienze dell'articolo 16 della legge 15, quella a cui avevamo
lavorato tutti insieme, che ha avuto un riscontro importante in
tutti i settori, ma in quello agricolo in particolare. Analizzando
questo percorso che ci ha portato fino qui, l'hanno già detto ma ci
tengo a ripeterlo e a metterlo ulteriormente in evidenza, rilevo la
maturità e l'apporto della Chambre valdôtaine che ha saputo fare
sintesi, dando un segnale di compattezza, ma soprattutto un segnale
di solidarietà, verso il settore più colpito, quello
dell'agricoltura, così come durante l'emergenza Covid era stato
forte il sostegno al settore turistico e ricettivo.  Un'azione
sinergica tra politica e attività produttive. In riferimento al
comparto agricolo, posso dire che è un'azione che viene portata
avanti di continuo, quasi settimanalmente in questi due anni, al di
là poi dei problemi che non sono mancati e che ci hanno spesso
travolto.
È doveroso, entrando nello specifico, porre l'accento sulla
periodicità della misura, con il comma 1 dell'articolo 3. Si parla
del primo giugno, in modo da poter riconoscere anche quegli
investimenti che le aziende, in particolar modo gli sforzi che le
aziende del settore agricolo hanno fatto in quest'estate per
cercare di contrastare il pesante deficit idrico, come ricordava
anche il collega Bertschy; da qui anche la volontà di porre il
minimo a cinquemila euro. Segnali che questa maggioranza vuole dare
anche ai proprietari di alpeggi o mayen, al fine di poter
sviluppare economie importanti sia nel campo del risparmio
energetico che in quello del miglior utilizzo della risorsa acqua,
per permettere di affrontare al meglio anche la prossima stagione
in quota.
I tempi sono dettati da procedure tecniche ben note ai colleghi.
Non credo, come hanno già detto altri, che sia corretto parlare di
una misura di facciata, ma direi un'azione necessaria, un'azione
attesa, un'azione importante. La testimonianza reale l'abbiamo,
l'ho personalmente, con continue richieste e sollecitazioni
quotidiane direi: questo è quello che percepisco, quello che
ascolto sul territorio. Lo testimoniano poi i numerosi confronti e
indicazioni arrivati dal settore, ma in particolar modo anche da
chi rappresenta le categorie di questo settore, AREV, Coldiretti e
tanti altri, settore zootecnico ma non solo. Il settore
vitivinicolo e i referenti del settore ortofrutta si sono
presentati insieme al tavolo: un ulteriore segno di maturità, segno
di compattezza, che spesso poi si trovano nei momenti
difficili.
I segnali erano già stati dati, l'ha detto bene il collega
Chatrian nel suo intervento, in fase di assestamento su vari
settori, al quale andrei ad aggiungere anche il sostegno ai
consorzi, dove avremo il doppio delle risorse dello scorso anno per
quel che riguarda le manutenzioni. Sicuramente non risorse che in
quella fase sono andate direttamente alle aziende, ma che
permetteranno alle stesse una migliore qualità del lavoro. Come
diceva il collega Grosjacques, investimenti al 45 percento che
difficilmente saranno ripetibili e siamo certi che le aziende
sapranno cogliere il momento, aziende che popolano tutto il
territorio valdostano a bassa quota e ad alta quota, che questo
territorio aiutano a mantenere.
Per venire a questi giorni, consapevoli delle numerose
difficoltà che si stanno susseguendo, in particolare appunto sul
settore zootecnico, gli uffici del dipartimento agricoltura stanno
lavorando per assicurare alle aziende l'erogazione puntuale e
completa delle provvidenze regionali, nazionali ed europee
previste, pur nel rispetto dei vincoli imposti dalle regole
gestionali di aiuti che, come noto, sono spesso determinati da
organismi extraregionali.
Alcuni dati erano già stati affrontati in Commissione, ma era se
non sbaglio il mese di giugno. Oggi i dati ci dicono che la
situazione è ulteriormente peggiorata: un aumento importante del
costo di mantenimento giornaliero per capo, parliamo di un costo
del fieno che da euro 1,50 è andato a euro 3,30, il mangime da euro
1,50 a euro 2,50, quindi in percentuale un costo medio del fieno
che ha subito un aumento del 120 percento, mentre se parliamo del
mangime, un aumento del 66,66 percento. Questi sono dati aggiornati
a questi giorni, che l'AREV ci ha trasmesso l'altro ieri. A questo
poi va sommato, come nelle altre categorie, l'aumento del costo
dell'energia, i cali di produzione, la perdita sulle fienagioni. Il
Consorzio Fontina ci dice che nel 2022 la perdita di produzione
estiva è stata di meno 15 percento nel mese di giugno, 20 percento
nel mese di luglio e circa il 27 percento nel mese di agosto, ma è
un dato che non è ancora consolidato.
Fin dalla primavera sono state avviate le interlocuzioni
relative all'emergenza idrica, ma nonostante questo non ci è stato
riconosciuto lo stato di calamità, in quanto la nostra regione, pur
in una situazione molto critica, quasi drammatica, non aveva i
parametri tecnici utili perché questo fosse riconosciuto. Quindi,
il decreto 6 del 16 agosto, dichiarazione di avversità atmosferica
assimilabile a calamità naturale sul territorio regionale
determinata dal perdurare di una situazione di deficit idrico,
associata a temperature giornaliere di gran lunga superiori alla
media e alla mancanza di precipitazioni piovose, è solo il primo
passo per poter permettere alle aziende di ricevere degli adeguati
sostegni e compensazioni.
Veniamo quindi alle misure da qui in avanti, perché i tempi
tecnici ci dettano queste procedure. Riguardo alla monticazione, è
in predisposizione una previsione normativa che permetterà alle
aziende di ricevere il premio in misura intera, ricorrendo appunto
al quadro temporaneo sugli aiuti di Stato, per sostenere le imprese
europee e i settori più colpiti dal caro energia, a seguito della
guerra in Ucraina. Quadro temporaneo che, diversamente da quello
previsto per l'emergenza Covid, è stato aperto dall'Unione europea
solo al comparto agricolo, a testimonianza di quanto questo settore
sia il più colpito dall'attuale situazione socioeconomica.
Per quanto riguarda le misure a superficie del PSR 2014-2022, la
struttura politiche regionali di sviluppo rurale e AREA Valle
d'Aosta stanno interloquendo con AGEA, per individuare soluzioni
tecniche all'eventuale mancato rispetto dei carichi minimi in
alpeggio, causati quindi da possibili casi di demonticazione
anticipata. Inoltre, il decreto sopra citato permetterà anche al
consorzio di tutela della fontina di richiedere temporanee deroghe
al disciplinare. Si tratta di misure a carattere regionale,
complementari a quelle previste già a livello nazionale, sempre
utilizzando il quadro temporaneo, e a quelle di sostegno specifico
al settore che verranno presto portate all'attenzione del Consiglio
regionale, grazie alla disponibilità di risorse che abbiamo oggi,
proprio in questi giorni, ma che non avevamo prima, risorse che
potranno essere erogabili su parte corrente, cosa che non era
possibile, come avevamo già detto durante l'avanzo.
Questa è un'ulteriore testimonianza che poi le azioni politiche,
le azioni che vengono messe in campo, a sostegno e a supporto di
questi settori, hanno i tempi dettati dai tecnicismi e non dalle
coincidenze elettorali.
Nel dettaglio, credo che questa sia anche l'occasione per
proporre e per illustrare la misura che porrà l'attenzione in
particolare sul comparto zootecnico, il più colpito dall'emergenza
attuale, per il quale si sommano cali di produzione dovuti
all'emergenza idrica, forte aumento delle materie prime, dei costi
energetici, come abbiamo già detto prima con numeri ben
dettagliati. Misura che prevede l'utilizzo di circa 3 milioni di
euro di risorse regionali erogabili, come detto, in parte corrente,
che andranno a sommarsi al primo stanziamento di risorse nazionali,
che erano 1 milion 500 mila di euro. Risorse, quelle nazionali, che
potevano essere di più, perché era stata messa in atto un'azione
sinergica politica con gli assessori delle Regioni alpine, là dove,
come ricordava il collega Bertschy, anche nella commissione delle
politiche agricole, gli schieramenti spesso non sono politici ma
sono di territori, ed è quello che conta. Purtroppo scelte
politiche - come ha detto Testolin, riprendo le sue parole -
scellerate hanno portato alla caduta di un Governo che almeno, su
questa misura, qualcosa in più poteva erogare e stava per erogare,
proprio a sostegno della zootecnia di montagna. Comunque, sono
risorse che, come detto, andranno a beneficio del settore
zootecnico.
Invece, per il resto del comparto, che non è indenne dalla
difficile annata del 2022, perché poi oltre alla grande siccità
abbiamo avuto parecchi fenomeni di criticità meteorologiche con
grandinate, movimenti franosi che hanno visto impegnate le
strutture dei nostri assessorati sul territorio, per questi settori
saranno utilizzati i residui di spesa delle varie misure PSR, così
da predisporre, anche qui appena i tecnicismi e i tempi tecnici ce
lo permetteranno, un'apposita misura, in modo che si parli di un
sostegno all'agricoltura e non a un settore piuttosto che ad un
altro. É chiaro che il supporto e il sostegno saranno proporzionati
alle criticità subite e ai danni che le aziende hanno avuto.
Parallelamente stiamo proseguendo il monitoraggio delle
criticità delle aziende, l'analisi dei dati, sia climatologici, sia
economici e anche produttivi, al fine di pianificare le migliori
politiche per le prossime stagioni. Se questa è, speriamo,
un'annata particolare ed eccezionale, non siamo certo ottimisti
sulle tendenze pluriennali. È stata un'estate molto pesante: con la
tenacia e con la solidarietà che li contraddistingue da sempre, i
nostri allevatori hanno resistito in alpeggio oltre quello che si
poteva immaginare, considerato lo stato dei pascoli e delle
sorgenti. Ora il ritorno a valle non sarà sicuramente facile, i
pascoli autunnali sono scarni, le scorte insufficienti. La custodia
degli animali e la cura dei cicli vegetativi non sono processi che
si possono sospendere ed è tutto un mondo di presidio del
territorio che occorre sostenere. Un sostegno immediato ma,
congiuntamente, uno sguardo al futuro per permettere non solo la
dignitosa sopravvivenza delle aziende, ma anche la ricerca di un
miglioramento della qualità di vita dei nostri agricoltori. Questa
forse è un'ulteriore sfida che dobbiamo accettare.
Presidente -
Con quest'intervento, sospendiamo i lavori
del Consiglio regionale di questa mattina. Riprenderanno, come da
programma, alle ore 15:00 questo pomeriggio.
---
La seduta termina alle ore 12:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK