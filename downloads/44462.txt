Consiglio Regionale della Valle d'Aosta - Oggetto del Consiglio n. 1464 del 27 aprile 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1464 del 27 aprile 2022 - Resoconto
OGGETTO N. 1464/XVI - Approvazione di mozione: "Impegno della
Commissione consiliare competente a fare il punto sull'iter e a
monitorare gli sviluppi della norma di attuazione in materia di
concessioni idroelettriche".
Bertin (Presidente) -
Punto n. 52 all'ordine del giorno.
Per l'illustrazione della mozione, ha chiesto la parola la
consigliera Minelli, ne ha facoltà.
Minelli (PCP) -
Affrontiamo con la mozione ancora una
volta un tema che più volte abbiamo portato in quest'aula e su cui
abbiamo discusso anche con i colleghi. Ancora oggi, con
l'iniziativa del collega Rollandin, abbiamo già introdotto questo
tema un'altra volta.
La Valle d'Aosta, pur avendo la titolarità delle acque pubbliche
fin dall'approvazione del nostro Statuto speciale, lo sappiamo, non
ha la competenza per disciplinare con una propria legge regionale
le procedure e le concessioni a scopo idroelettrico. Una competenza
che adesso hanno anche le Regioni a statuto ordinario con il
decreto semplificazione varato nel 2019, oltre che naturalmente le
Regioni e le Province autonome a Statuto speciale dell'arco alpino.
Il Consiglio regionale, per superare questo che è un limite grave,
e ancora più grave per una Regione autonoma, il 19 marzo del 2019
aveva approvato una mozione che impegnava ad avviare l'azione per
arrivare a una norma di attuazione dello Statuto in materia di
concessioni di derivazione di acqua. L'unica bozza di attuazione
finora disponibile, quella che conosciamo, risale al giugno del
2019 e non si conosce nel dettaglio precisamente l'esito dell'iter
istruttorio. Ci è stato detto ancora stamattina che si è andati
avanti, che è arrivato un altro parere, che se ne aspetta ancora
uno, però noi siamo in questa situazione, in cui ci si dice che
mancano due pareri, ormai da molto tempo.
L'approvazione della norma di attuazione con votazione sia del
nostro Consiglio che del Consiglio dei ministri deve assolutamente
intervenire entro quest'anno 2022, perché bisogna evitare che tutto
il lavoro che è stato fatto - ed è stato fatto già appunto dal 2019
- sia annullato dallo scioglimento delle Camere e dal rinnovo che
ci sarà con le elezioni, perché questo è il rischio grosso a cui
andiamo incontro. C'è la necessità di conoscere ufficialmente in
maniera precisa l'esito dell'istruttoria della Commissione
paritetica sulla bozza di norma di attuazione per le concessioni e
di verificare poi qual è questo testo conclusivo, quali ne siano i
contenuti.
Nella seduta consiliare del 18 novembre 2021, quando i colleghi
di Pour l'Autonomie avevano presentato la mozione per la
convocazione dei componenti di parte regionale della Commissione
paritetica, il collega Carrel aveva anche detto che non solo il
Governo, ma anche il Consiglio deve essere informato sui lavori,
sulle tempistiche ipotizzate, sulle priorità della Commissione
paritetica, quindi era stata chiesta quell'audizione, che è
avvenuta il 17 di dicembre. Sono passati ormai quattro mesi,
abbiamo più volte chiesto al Presidente, che ha risposto alle
interrogazioni e alle interpellanze, però non abbiamo una contezza
esatta di quella che è e soprattutto che sarà da adesso in avanti
la situazione. Ci è stato anche detto che non bisognava disturbare
e che si veniva meno a una correttezza istituzionale sollecitando e
chiedendo ripetutamente di fare il punto della situazione. Già in
quell'occasione avevamo detto che non ci sembrava assolutamente uno
sgarbo istituzionale chiedere e sollecitare da parte della Regione
Valle d'Aosta, da parte di questo Consiglio regionale, perché si
tratta di una tematica di estrema rilevanza. La materia è
importante, però c'è l'impressione che non sia così condivisa
invece quest'idea che invece bisogna sollecitare e bisogna chiudere
la norma di attuazione, perché siamo ad aprile del 2022, l'anno è
fatto di dodici mesi, si arriva alla fine dell'anno ed è finita,
quindi bisogna arrivare anche prima di dicembre ad avere questa
norma perché, come abbiamo detto, non basta averla, poi deve essere
esaminata, vista, votata sia qui che dal Governo.
Quello che noi chiediamo con questa mozione è un impegno
preciso, cioè un impegno al Presidente della Commissione consiliare
competente a organizzare prima di tutto una nuova riunione in tempi
brevi con la partecipazione del Presidente della Regione e dei
componenti di nomina regionale della Commissione paritetica per
fare il punto sull'iter della norma di attuazione e poi, come
secondo impegno, anche quello di investire la Commissione
consiliare competente di un compito, cioè di monitorare in maniera
permanente l'iter di questo provvedimento, iscrivendo
automaticamente l'argomento all'ordine del giorno di ogni riunione
di I Commissione per le sue prossime riunioni al fine di fare il
monitoraggio vero e proprio, cioè di raccogliere gli aggiornamenti
e i progressi nella materia, ovviamente con lo scopo di preparare,
nel migliore dei modi possibili, quella che sarà poi la futura
discussione e la decisione del Consiglio regionale.
Oggi nell'illustrazione del consigliere Rollandin abbiamo, tra
l'altro, appreso che, dalle informazioni di cui i colleghi sono in
possesso, ci sarebbe da parte del Ministero della transizione
ecologica un parere forse critico, forse negativo, non ho capito
bene, comunque con delle difficoltà, un parere che potrebbe non
essere favorevole. È un tema questo, un dato, sicuramente
importante da tenere in considerazione.
L'altra cosa è venuta dalla risposta del Presidente in cui ci ha
detto che è arrivato il parere degli Affari europei e che manca
ancora il parere del MISE che è stato sollecitato. Io torno a dire
che, quando abbiamo visto la Commissione paritetica di parte
regionale a dicembre dello scorso anno, già eravamo più o meno in
questa situazione perché mancavano un paio di pareri e
sostanzialmente siamo quasi lì, perché uno se ho capito bene, è
arrivato nei giorni scorsi e l'altro non c'è ancora.
L'impegno di questa mozione è un impegno che riteniamo
assolutamente condivisibile, sensato e importante perché è il
Consiglio regionale della Valle d'Aosta che chiede e sottolinea che
questa norma di attuazione è ciò che stiamo aspettando da tempo e
che non può più essere rinviata. Il monitoraggio è un modo per il
Consiglio regionale di essere messo al corrente di quello che sta
succedendo perché ancora una volta riteniamo che a seguire l'iter
della Commissione paritetica, com'è stato detto anche dai colleghi,
non debba essere soltanto il Governo ma anche il Consiglio.
Presidente -
Ha chiesto la parola il presidente della
Regione Lavevaz, ne ha facoltà.
Lavevaz (UV) -
Intervengo subito in discussione perché
vorrei proporre una piccola modifica all'impegnativa se del caso.
Non ripeto e non rientro nella disquisizione di quale sia il ruolo
della Commissione paritetica, della sua autonomia, eccetera, di cui
abbiamo già parlato credo almeno cinque o sei volte, quindi trovo
assolutamente ultroneo ritornare a ripetere delle cose che abbiamo
già detto e ridetto. Io non ho mai detto che fosse in alcun modo
sgarbato chiedere informazioni o anche sollecitare i lavori della
Commissione, tant'è che lo faccio anche più che settimanalmente con
la parte regionale e le informazioni sono continue, trovo però
altrettanto, come ha detto, condivisibile e sensata l'impegnativa
di questa mozione, nel senso che un'informativa alle Commissioni è
una richiesta assolutamente logica e sensata che non credo abbia
nessun tipo di problema a essere approvata.
Quello che invece trovo esagerato, e quindi le chiederei di
modificare, è nella seconda impegnativa dove si dice di iscrivere
l'argomento - ne ho parlato anche con il Presidente della
Commissione - all'ordine del giorno in maniera automatica in tutte
le riunioni, mi sembra francamente una cosa poco sensata e
decisamente forzata. Se il Presidente di Commissione si prende
l'impegno di tenersi aggiornato direttamente con me o comunque
anche con la parte regionale della Commissione paritetica, può
mettere all'ordine del giorno della Commissione nel caso in cui ci
siano delle novità in qualsiasi momento senza che questo sia messo
in maniera automatica tutte le volte, questa mi sembra una cosa di
buon senso. Se siete d'accordo a modificare togliendo soltanto quel
piccolo inciso, quindi "iscrivendo l'argomento all'ordine del
giorno di tutte le prossime riunioni", noi siamo disponibili e
condividiamo l'impegnativa della mozione, altrimenti ci
asteniamo.
Presidente -
Ha chiesto la parola il consigliere Restano,
ne ha facoltà.
Restano (GM) -
In effetti, come ha detto il Presidente, a
ogni riunione della Commissione i Commissari possono proporre per
la riunione successiva un punto all'ordine del giorno e la
Commissione si esprime. In linea teorica si può portare a tutte le
Commissioni, basta che si approvi la proposta di volta in volta,
ma, quando ce ne sarà necessità, lo possiamo votare e convocare la
Commissione, non vedo il problema.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Mi sembra che tra la proposta effettuata
dal presidente Lavevaz, che, se ho capito bene, sarebbe soltanto di
eliminare l'inciso: "iscrivendo l'argomento all'ordine del giorno
di tutte le prossime riunioni" e invece l'osservazione che ha fatto
adesso il collega Restano ci sia una piccola differenza, nel senso
che togliendo quest'inciso, vuol dire che questa questione non è
automaticamente iscritta a tutte le riunioni, però rimane la prima
parte di questo secondo punto dell'impegnativa che dice: "la
Commissione consiliare competente a monitorare in modo permanente
l'iter del provvedimento". Questo vuol dire, a mio avviso e se ho
interpretato bene, che il Presidente della Commissione - perché c'è
un Presidente ovviamente che ha un'interlocuzione più diretta con
il Governo e con il Presidente - può essere colui che, senza
iscrivere formalmente a ogni Commissione questo punto, però fa il
monitoraggio e informa all'inizio della seduta se ci sono delle
novità e delle questioni. Poi certamente noi possiamo chiedere ogni
volta di mettere il punto, diventa una cosa però un po' ridondante,
nel senso che chiedere ogni volta di mettere il punto sarebbe
approvare questa roba, poi lo fa volontariamente un Consigliere o
due, o tre, non lo so, però mi sembrerebbe più corretto eliminare
magari l'inciso, però che ci sia invece una restituzione alla
Commissione, di conseguenza al Consiglio, di quello che sta
avvenendo. È sicuramente una correzione che indebolisce lo spirito
della mozione, perché la mozione chiedeva un impegno molto
stringente e preciso, però noi siamo favorevoli ad accettarlo se
appunto il Presidente di Commissione farà quest'azione di
restituzione di informazione.
Presidente -
Ha chiesto la parola il presidente Lavevaz,
ne ha facoltà.
Lavevaz (UV) -
Brevemente, soltanto per ribadire che mi
prendo l'impegno anch'io di comunicare eventualmente al Presidente
di Commissione, nel caso in cui ci siano delle novità, in modo che
possa mettere all'ordine del giorno o valutare nella piena
autonomia della Commissione quale sia lo strumento più utile per la
comunicazione, se metterlo all'ordine del giorno, se prevede
audizioni, se fare una semplice comunicazione, questo mi sembra che
sia nella logica del lavoro della Commissione.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Solo perché abbiamo ascoltato con
grande attenzione quanto è stato detto dalla collega Minelli e
credo sia utile sottolineare, a beneficio di tutti, che questa
mozione prevede nella sua parte impegnativa la convocazione in
tempi brevi della I Commissione, che però ad oggi vede una sua
composizione che evidentemente non rispetta quanto previsto dal
Regolamento, ovvero il fatto che ad oggi non vi sia un rispetto del
rapporto fra maggioranza e opposizione, quindi obiettivamente io
credo che, anche a suffragio di quella che sarà la scelta che
quest'Aula deve prendere, sia un elemento da comprendere.
Se ad oggi la Commissione non può essere convocata in tempi
brevi, perché ad oggi non si è provveduto all'equilibrio, ci
troviamo nella famosa aporia della norma che prevede che, a fronte
della mancanza di dimissioni, della mancanza di equilibratura della
Commissione, la Commissione non si può riunire. Ritengo sia utile
ricordarlo per prendere decisioni conseguenti.
Presidente -
Posso mettere in votazione? Metto in
votazione, la votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
Con l'approvazione di questa mozione si concludono anche i
lavori del Consiglio regionale di oggi.
---
L'adunanza termina alle ore 19:56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK