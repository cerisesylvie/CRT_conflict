Consiglio Regionale della Valle d'Aosta - Oggetto del Consiglio n. 3354 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3354 del 5 marzo 2008 - Resoconto
OGGETTO N. 3354/XII - Interrogazione: "Situazione del
fenomeno della criminalità organizzata in Valle d'Aosta".
Interrogazione
Appreso che l'ultimo rapporto della Commissione parlamentare
Antimafia ribadisce l'infiltrazione della criminalità organizzata
nel tessuto economico valdostano;
Viste le dichiarazioni del Presidente della Regione che, nel
suo ruolo di Prefetto, rassicura la comunità valdostana affermando
che:
·
"sono solo due le famiglie calabresi presenti in Valle
d'Aosta e legate alla n'drangheta";
·
"è una bufala la notizia riportata da diversi quotidiani
nazionali, nella quale si ipotizza un'alleanza tra la malavita
bulgara e la n'drangheta per l'accaparramento degli appalti
pubblici nella nostra regione";
·
"gli unici bulgari di cui ho notizia sono quelli di Aldo,
Giovanni e Giacomo";
Ricordato, tra l'altro, che un'inchiesta della Direzione
investigativa antimafia di Palermo ha rilevato (2006) un'ampia e
consolidata attività di riciclaggio di denaro sporco presso il
Casinò di Saint-Vincent, collegata ad ambienti della mafia
siciliana;
ciò premesso, i sottoscritti Consiglieri regionali
Interrogano
il Presidente della Regione per sapere:
1) quali elementi possiede per smentire quanto contenuto
nell'ultimo rapporto della
Commissione parlamentare
Antimafia;
2) quale sarebbe, dal suo osservatorio, la reale situazione
sul fenomeno della criminalità organizzata in Valle d'Aosta e per
quali ragioni la sua versione dovrebbe essere più credibile
rispetto a quella della Commissione parlamentare Antimafia.
F.to: Tibaldi - Frassy - Lattanzi - Ottoz
Président
- La parole au Président de la Région,
Caveri.
Caveri (UV)
- In altre occasioni ho segnalato come
l'attività esercitata dal Presidente nell'esercizio delle
attribuzioni prefettizie non sia soggetta, come è evidente, al
sindacato del Consiglio regionale, giacché altre sono, le garanzie,
poste a presidio del suo corretto svolgimento. Tuttavia, in questo
caso, e in termini generali - non entro nei particolari più minuti
-, essendo la questione assurta agli onori della cronaca, ritengo
di poter dire qualcosa in relazione a quanto richiesto dai
Consiglieri della "Casa delle Libertà", non tanto nel quadro
dell'abituale dialettica tra il Governo regionale e le opposizioni,
ma semmai per fare chiarezza relativamente ad un tema
particolarmente delicato e che, nei termini con cui è stato
presentato dalla stampa nazionale - e purtroppo anche locale - ha
sicuramente preoccupato la comunità valdostana e devo dire la
verità, anche un po' avvilito quella comunità calabrese pienamente
integrata in Valle, che si è trovata sul banco degli accusati. Per
non dire poi dei Bulgari, che nel rapporto dell'antimafia non sono
assolutamente riferiti alla nostra regione, e devo dire che
scherzosamente ho detto che i Bulgari sono Aldo, Giovanni e
Giacomo, perché proprio non ce ne sono in Val d'Aosta!
Ebbene, chi abbia letto con attenzione - come ho fatto io - la
relazione della Commissione Antimafia (peraltro scaricabile da
Internet), ha potuto comprendere come l'allarme lanciato dalla
Commissione parlamentare abbia dei fondamenti erronei. In primo
luogo, di ordine geografico: la stessa relazione infatti situa
Valle d'Aosta e Val di Susa in Piemonte, riferendo ad entrambe
fenomeni di cui invece v'è traccia solo in Val di Susa. L'errore è
senza dubbio marchiano e spiace aver dovuto verificare come esso
affondi le sue radici nel rapporto della D.N.A., dalla quale ci
attenderemmo maggiore accuratezza. Che si tratti di un errore
risulta inoltre evidente dalla lunga serie di audizioni che la
Commissione Antimafia ha tenuto nel corso del 2007: il 7 febbraio
2007, il Procuratore nazionale antimafia, Piero Grasso, aveva modo
di dichiarare che
"si registrano infiltrazioni in Piemonte, in
Lombardia, in Liguria, in Emilia-Romagna, in Toscana, nelle Marche,
in Umbria e nel Lazio, e spesso si tratta di presenze locali che
cercano di infiltrarsi negli appalti (rifiuti, acqua, servizi, e
quant'altro)"
; e poi ancora, il 14 febbraio:
"le principali
Regioni del nord in cui sono presenti forme di criminalità
organizzata, sia straniera sia nazionale, sono: il Piemonte, dove
c'è una presenza di "Cosa nostra", della "'ndrangheta", della
criminalità albanese, marocchina, nigeriana e tailandese
(quest'ultima, soprattutto, per la riduzione in schiavitù ai fini
della prostituzione); la Lombardia, con la presenza di "Cosa
nostra", della "'ndrangheta", della "camorra", oltre che della
"Sacra Corona Unita", dei gruppi pugliesi, della criminalità
albanese, russa, rumena, cinese; il Triveneto, dove risulta
rilevata la presenza della "'ndrangheta", così come della
"camorra", della criminalità albanese, nordafricana, cinese e
bulgara; l'Emilia Romagna, dove, oltre a "Cosa nostra", che ha
alcune vecchie basi mai dismesse, vi sono la "'ndrangheta", la
"camorra", la "Sacra Corona Unita", la criminalità albanese,
nordafricana, rumena, serba, moldava, ceca, cinese; la Liguria, con
"Cosa nostra", la "'ndrangheta", i nordafricani ed altro".
Il 13 marzo 2007 il direttore della Direzione investigativa
antimafia, Cosimo Sasso, trattando il tema delle segnalazioni delle
operazioni finanziarie sospette e del lavoro in tal senso svolto
dalla D.N.A., dichiara che
"le Regioni Molise, Sicilia e
Calabria riportano i più alti tassi di segnalazioni
trattenute..."
(cioè valutate fondate)
"rispetto alle
segnalazioni pervenute, con percentuali che si attestano
sull'ordine del 7%, a fronte di percentuali pari o prossime allo
zero delle segnalazioni provenienti, ad esempio dalla Val d'Aosta,
dal Trentino-Alto Adige, dalla Sardegna e dall'Abruzzo".
È
dunque dagli atti stessi dei lavori dell'Antimafia che emergono
segnali rassicuranti a riguardo della situazione in Valle. Si è
trattato di uno spiacevolissimo sbaglio. Spiace ancor di più che
tale errore sia stato replicato tale e quale nella relazione
dell'Antimafia e da quasi tutte le testate nazionali, esclusa solo
"La Repubblica", che - sapendo dov'è la Val di Susa - ha indicato
che la Val di Susa è Piemonte, per cui non c'è stato questo
equivoco che invece è risultato in altri giornali.
Ad ogni modo, per tornare al tema principale, sono
quotidianamente rassicurato dai vertici delle Forze dell'Ordine
presenti in Valle, che sono i migliori osservatori possibili per
quanto attiene a fenomeni criminosi di tal sorta,
sull'inconsistenza, per fortuna, di fenomeni di questo tipo. La
cospicua comunità calabrese presente in Valle vive e lavora, come
il resto della popolazione valdostana, nel preponderante rispetto
della legalità e le attività richiamate nella Relazione
"incriminata" sono ad oggi sconosciute. Analogamente si può dire
relativamente alle dinamiche legate agli appalti: anche per
scongiurare infiltrazioni di tal fatto, la Regione ha instaurato
procedure di affidamento che minimizzano davvero i rischi di
turbativa. Relativamente agli appalti più cospicui, che, va detto,
in Valle sono davvero pochi, ipoteticamente più allettanti per la
criminalità organizzata, i controlli messi in atto sono
estremamente penetranti e in un caso, proprio quest'anno, si è
proceduto ad un'azione di controllo interforze in collaborazione
con la D.I.A. di Torino... tale attività non ha dato esiti.
Certo, non possiamo abbassare la guardia nei confronti di un
nemico che sappiamo essere particolarmente attento e pericoloso, né
possiamo escludere che presenze e attività riconducibili a questo
tipo di criminalità siano state operanti o possano operare in Valle
in forme differenti. Credo di poter dire che c'è una collaborazione
attiva da parte di tutti noi per fare in modo che questo pericolo,
così come è stato paventato, non esista.
Président
- La parole au Vice-président Tibaldi.
Tibaldi (CdL)
- Vede, Presidente, lei oggi non ci offre
per gentil concessione una risposta, ma fornisce un doveroso
chiarimento a determinate sue affermazioni che sono state divulgate
a mezzo stampa. Di fronte a una relazione della Commissione
Antimafia, che lei oggi sembra continuare a banalizzare, ha fatto
delle dichiarazioni sulla stampa che ci hanno lasciati perplessi.
Gli unici Bulgari di cui ha notizia sono quelli di Aldo, Giovanni e
Giacomo - dice il Presidente-Prefetto della Val d'Aosta - è una
"bufala" la notizia riportata dai quotidiani nazionali, dove si
ipotizzano delle infiltrazioni mafiose di questo livello in
Valle...
(interruzione del Presidente della Regione, fuori
microfono)
... mi lasci replicare, Presidente. Noi oggi abbiamo preso atto,
abbiamo anche noi scaricato da Internet la relazione della
Commissione Antimafia, e allora affrontiamo per punti la sua
risposta.
L'equivoco geografico, dove la Val d'Aosta è stata erroneamente
inserita nel Piemonte, con una sorta di annessione macroregionale,
che capisco possa infastidire non solo lei, ma anche noi, perché
abbiamo la nostra dignità regionale... ma se lei ha letto le pagine
della relazione fanno riferimento a una famiglia che ha proiezioni,
nella nostra Regione, in Toscana. Nella prima Regione, cioè in Val
d'Aosta, risultano presenti soggetti collegati con tale famiglia,
probabilmente attratti dalle opportunità economiche connesse con
l'industria turistica della zona e della favorevole posizione della
Regione al confine con Francia e Svizzera. È naturale che ci si
riferisca a noi...
(nuova interruzione del Presidente della Regione, fuori
microfono)
... sto arrivando... e non ad altre località del Piemonte... che
potrebbero favorire l'attività di riciclaggio di proventi illeciti.
Presidente, vuole forse nascondere l'evidenza? Nel 2002 la
Commissione Antimafia ci fornì un'altra relazione, che fu oggetto
di una nostra interpellanza in Consiglio, mi ricordo che all'epoca
abbiamo fatto cenno dell'On. Lumia dei "DS", che sottolineava il
pericolo dell'attività di riciclaggio in Valle. Ricordo che a delle
mie affermazioni rispose il dirigente Marco Fiore del casinò, come
se avessi preso l'ennesimo granchio, ma nel 2006 ci siamo resi
conto che questa attività di riciclaggio è stata portata alla luce!
La DIA di Palermo - non sto parlando di Forze dell'Ordine locali -
ha pescato un'ampia attività di riciclaggio, che vede ancora oggi
coinvolte 22 persone. Con 4 anni di anticipo: l'Antimafia ha degli
strumenti e delle possibilità di accesso a dati e informazioni che
noi comuni mortali non abbiamo, e forse anche allora fu un eccesso
di imprudenza banalizzare certe informazioni che venivano divulgate
a mezzo stampa.
Oggi prendiamo atto che lei persevera in questa sua
dichiarazione banale, ho visto che a lei si è affiancato
l'Assessore Cerise, come dire: "'ndrangheta, appalti?... ma no, in
valle ciò non accade, non sussiste"! Prendiamo atto, siete voi che
avete possibilità di informazioni maggiori rispetto a noi, ma sta
di fatto che le sottolineature dell'Antimafia forse non dovrebbero
essere sottovalutate. Vi cito, per opportuna conoscenza, una
pubblicazione pubblicata da "Limes", la rivista italiana di
geopolitica, dal titolo "Come mafia comanda", che segnala ben 6
famiglie con tanto di nome e cognome, aree di influenza e attività
esercitate in Valle. Lei dice: 2 o 6 famiglie che siano, poco
importa! Sono solo 2 famiglie, ha dichiarato, in rapporto a una
popolazione... Presidente Perron, è difficile parlare con un
vociare del genere... dicevo e concludo: che siano 2 o 6 le
famiglie infiltrate o siano anche di più. Sappiamo che la nostra
popolazione è di 125mila abitanti, su una popolazione così esigua,
2 o 6 famiglie hanno un'incidenza decisamente maggiore che non su
una metropoli, dove vengono esercitate attività criminali.
L'esempio poi di Saint-Vincent del 2006 ci dovrebbe far riflettere,
perché nessuno fino allora pensava che potesse essere scoperta
un'attività di così ampio raggio, eppure è successo!
La invito, Presidente, a non banalizzare certe informazioni, a
non leggerle solo con l'occhio ottimista o minimalista di chi vuole
nascondere sotto il tappeto delle problematiche che, in realtà,
possono esistere e possono radicarsi in quella terra promessa - o
forse considerata erroneamente promessa - che è la nostra
Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK