Consiglio Regionale della Valle d'Aosta - Oggetto del Consiglio n. 1987 del 9 maggio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 1987 del 9 maggio 2001 - Resoconto
OGGETTO N. 1987/XI Notizie riguardanti un incidente occorso a
tre operai della Cogne Acciai Speciali. (Interrogazione)
Interrogazione Appreso dagli organi di informazione che tre
operai della società Cogne Acciai Speciali sono stati intossicati a
causa delle esalazioni di ossido di carbonio che hanno invaso la
cabina in cui stavano lavorando;
Considerata l’importanza che la manutenzione ha
nella prevenzione dei rischi e degli incidenti.
i sottoscritti Consiglieri regionali
Interrogano
l’Assessore competente per sapere:
1) se sono state individuate le cause di tale incidente e quando
saranno ripresi i lavori nel reparto.
F.to: Squarzino Secondina - Beneforti
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
In merito al problema posto
nell'interrogazione, ho sentito sia l’azienda che le
organizzazioni sindacali.
Nel merito l’azienda ha fatto anche pervenire una
nota, di cui darò lettura, che rispecchia quella che è la dinamica
dell’infortunio verificatosi e quali sono le azioni
che si stanno mettendo in atto sul piano della prevenzione per
evitare incidenti analoghi.
Il 12 aprile tre operai dell’impianto RH nel
reparto acciaieria, al termine di una prima fase di lavoro, hanno
accusato uno stato di malessere. Recatisi al Pronto soccorso
dell’Ospedale regionale è stata loro diagnosticata
un'intossicazione causata da monossido di carbonio con una prognosi
di tre giorni. Nei giorni successivi l’impianto è
stato accuratamente verificato senza però individuare alcuna
possibile causa.
Sono stati invece effettuati alcuni monitoraggi
dell’aria negli ambienti di lavoro senza riscontrare
alcun fenomeno di inquinamento.
L’azienda, in accordo con le organizzazioni
sindacali, ha richiesto al Dipartimento Sicurezza del lavoro
dell’USL un supporto tecnico al fine di effettuare
ulteriori accertamenti.
In data 3 maggio 2001 con il coinvolgimento dei Rappresentanti
dei Lavoratori per la Sicurezza dello Stabilimento
l’impianto è stato riavviato alla presenza dei
tecnici USL che hanno effettuato monitoraggi sia nel pulpito di
comando che nelle aree circostanti (il malessere si era verificato
nella cabina).
Non sono stati rilevati valori anomali dei parametri verificati,
né problematiche di tipo impiantistico.
Non essendo stata individuata né ipotizzata alcuna possibile
causa, l’azienda, l’USL e i
responsabili della sicurezza dei lavoratori hanno pertanto deciso
di proseguire con gli accertamenti analitici anche nel corso dei
prossimi giorni.
L’impianto viene utilizzato per singole
lavorazioni che avvengono di norma settimanalmente o ogni quindici
giorni, di fatto non vi è stata alcuna interruzione della
lavorazione in quanto l’impianto è stato utilizzato
mercoledì scorso, come riferito dall'azienda senza che sia stata
evidenziata la causa dell’infortunio e sarà
nuovamente utilizzato nella giornata di domani, sempre sotto il
controllo dei rappresentanti della sicurezza dei lavoratori e
dell’USL.
Ieri pomeriggio è stato effettuato un ulteriore controllo
congiunto che ha dato esito negativo; in ogni caso
l’obiettivo è di riuscire ad identificare la causa
che ha determinato il malessere e fino ad allora proseguiranno i
controlli dell’azienda e degli enti deputati, mentre
l’impianto non dovrebbe subire alcun rallentamento
dei propri normali cicli operativi. In ogni caso si è deciso di
procedere al potenziamento della ventilazione del pulpito
stesso.
Per quanto riguarda il tema proposto dall'interrogazione,
condivido l’importanza, sottolineata nella premessa
all'interrogazione stessa, della manutenzione nella prevenzione
degli infortuni. Credo che il fenomeno degli infortuni sul lavoro
continui a rivestire carattere di drammaticità nel nostro Paese
nonostante l’attenzione e gli strumenti, normativi e
tecnici, che vengono posti in essere. Al riguardo vorrei fornire
alcuni dati che vengono elaborati dalla sede regionale
dell’INAIL.
Da questo punto di vista possiamo dire che
nell’ultimo triennio, rispetto a una media italiana
di 44,37 infortuni ogni 1.000 addetti, in Valle
d’Aosta abbiamo un valore più basso, intorno al
42,01, (settore industriale). In questo indice pesa molto il
settore delle costruzioni perché in Valle d’Aosta, a
differenza del dato che riguarda il settore industriale in senso
stretto, abbiamo una media di 86,06 infortuni ogni 1.000 addetti
contro una media nazionale del 79,86. È risaputo, purtroppo, che il
settore dell'edilizia è quello che ha punte più elevate; a livello
regionale siamo sopra al livello nazionale mentre, per quanto
riguarda il settore industria in senso stretto, siamo più
bassi.
Inoltre, per quanto riguarda la metallurgia, sempre da dati
INAIL della sede della Valle d’Aosta, se prendiamo a
riferimento l'anno 2000 rispetto al 1999 registriamo un aumento
degli infortuni a livello nazionale del 6,2 percento nel settore
metallurgico, mentre in Valle d’Aosta
c’è una riduzione del 2,6 percento. Questa tendenza
al calo è confermata anche dai dati più recenti, riferiti al primo
trimestre del 2001, in cui, a livello nazionale, c’è
un aumento di infortuni, nel settore della metallurgia, del 4,9,
mentre in Valle d’Aosta abbiamo un calo del 24,3: si
tratta di un dato parziale, che dà comunque il segno di una
tendenza.
Se prendiamo anche l’indice nel settore
siderurgico in senso stretto, notiamo come le ore di infortunio
rispetto alle ore lavorate a livello nazionale sono
dell’1,2-1,3, mentre alla CAS lo stesso indice è più
basso, pari allo 0,8.
Il fatto che questi dati registrino una minore incidenza degli
infortuni nell'industria in senso stretto e nella siderurgia in
particolare non significa che si possa ridurre
l’attenzione nei confronti di questo problema: la
Regione è impegnata, attraverso le strutture preposte,
nell’opera di sensibilizzazione sia sul piano del
monitoraggio e del controllo che sul piano del rispetto della
normativa vigente.
Président
La parole à la Conseillère Squarzino
Secondina.
Squarzino (PVA-cU)
Sono contenta, Assessore, della sua
risposta, nel senso che emerge dalle sue parole intanto la
consapevolezza dell'importanza della prevenzione e la
consapevolezza che in questo settore occorre continuare a
lavorare.
Prendo atto anche che c’è stata da parte
dell’USL una vigilanza, ci sono stati degli
interventi per verificare in concreto le cause di questo
incidente.
La preoccupazione che ho è di un altro tipo: il fatto che non si
sia trovata la causa, per certi aspetti, può far pensare che sia un
incidente casuale, per altri aspetti preoccupa perché non si
conoscono le condizioni che hanno generato
quell’incidente e che potrebbero, a fronte delle
stesse condizioni lavorative, generare un altro incidente. Credo
che sia importante continuare a fare indagini, a fare ricerche
finché non si trova la causa dell’incidente che è
avvenuto.
E poi chiederei all’Assessore di seguire con
particolare attenzione questo aspetto: la CAS, è
un’industria per noi importante e non vogliamo che
diventi un pericolo per chi vi lavora. Vogliamo che le condizioni
lavorative vi siano garantite al massimo.
Lei ha fornito dei dati da cui risulta che complessivamente il
settore metallurgico ha verificato in Valle un numero inferiore di
infortuni rispetto al livello nazionale; però è anche vero che alla
Cogne in questo ultimo periodo, o per un motivo o per un altro, ci
sono delle situazioni che preoccupano i lavoratori.
Per fortuna non si arriva sempre all’incidente
mortale, però siamo estremamente preoccupati.
L’incidente dell’incendio, per
esempio, non rientra negli incidenti mortali oppure negli incidenti
sulle persone; però sono incidenti che denotano che
complessivamente ci sono dei problemi di manutenzione, di
attenzione alle condizioni di lavoro e su questo chiederei
all’Assessore un'attenzione particolare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK