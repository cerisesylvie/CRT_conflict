Consiglio Regionale della Valle d'Aosta - Oggetto del Consiglio n. 1510 del 6 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1510 del 6 ottobre 2005 - Resoconto
OGGETTO N. 1510/XII - Provvedimento di trasferimento di
Maresciallo forestale. (Interpellanza)
Interpellanza
Premesso che:
- con Provv. Dirig. 4070 del 2/9/05 è stato trasferito per
incompatibilità ambientale il maresciallo forestale Massimo
Aquadro, comandante della stazione forestale di Etroubles;
- il provvedimento segue le richieste politiche di alcuni
sindaci della Vallata del Gran S. Bernardo, alcuni dei quali
avevano commesso violazioni ambientali contestate dal comandante
Aquadro;
i sottoscritti Consiglieri regionali
Interpellano
il Presidente della Regione e l'Assessore all'Agricoltura e
Risorse Naturali per sapere:
1) quali sono le motivazioni dell'incompatibilità
ambientale;
2) quale giudizio esprimono sul provvedimento dirigenziale e
se è loro intenzione procedere a verificare i presupposti di
legittimità dello stesso.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Nell'illustrare questa iniziativa penso che vada
prima di tutto chiarito il contesto in cui tale interpellanza vuol
essere discussa in termini politici e in termini amministrativi e
non sicuramente in termini sindacali, nel senso che la questione
non è stata portata all'attenzione dell'Assessore per questioni di
tipo personale, quanto per le implicazioni inerenti certi profili
di buona o di cattiva amministrazione. Questa vicenda l'abbiamo
potuta leggere tutti sui giornali nelle sue premesse e nelle sue
prime conclusioni, che sono contenute in una sentenza pronunciata
dal Tribunale di Aosta a seguito di un procedimento cautelare - che
non entra nel merito, ma che può lasciare sottintendere quale sarà
la conclusione di un eventuale giudizio di merito -, sentenza che
accoglie le istanze del Maresciallo in questione, che aveva
contestato questo provvedimento.
Siamo rimasti sorpresi e perplessi di quello che è accaduto
all'interno dell'amministrazione, di conseguenza vorremmo
approfondire i percorsi che portano a situazioni di questo tipo.
Noi in parte abbiamo appreso le motivazioni dell'incompatibilità
ambientale da un insieme di articoli che sono "fioriti" su questa
vicenda; non so se vi siano motivazioni ulteriori rispetto a quelle
che sono apparse, ma facevano seguito a una lettera sottoscritta
congiuntamente dalla maggior parte dei sindaci operanti nella
giurisdizione di questa caserma comandata da tale Maresciallo, che
evidenziavano come il Comandante di questa caserma con troppa
energia - a loro dire - si sia concentrato sulle sue funzioni di
ufficiale di polizia giudiziaria. Arrivavano a dire nella loro
lettera, di cui ampi stralci erano stati pubblicati, che questa
iniziativa arrivava addirittura a scoraggiare i turisti; non
vorremmo che il Maresciallo Aquadro sia il responsabile del "flop"
del turismo in Valle, se non altro avremmo trovato la causa!
Invece, purtroppo, penso che siamo ancora alla ricerca delle cause
di questa crisi del turismo, su cui anche l'Assessore Pastoret
dovrà concentrarsi maggiormente.
Oggi ci troviamo di fronte a un provvedimento espresso dal
Coordinatore, perché probabilmente questo prevede la procedura
interna di gestione del personale, che, a seguito di una lettera di
altre autorità che operano sul territorio con funzioni di vigilanza
e di controllo e non solo esecutive dell'attività amministrativa,
chiede il trasferimento per incompatibilità ambientale di una
persona che svolge attività di polizia giudiziaria. Noi vorremmo
sapere quali sono le incompatibilità, sono riassunte nella lettera
e in quella serie di osservazioni che ho riportato o vi sono altre
motivazioni? Soprattutto qual è il giudizio che lei, Assessore,
esprime su questo provvedimento dirigenziale e noi chiediamo come
intende procedere per verificare se vi siano i presupposti di
legittimità dello stesso, ma lo andavamo a scrivere prima che vi
fosse una sentenza del Tribunale di Aosta, pertanto integro questo
secondo punto chiedendo cosa farà l'Amministrazione regionale allo
stato dell'arte: andrà avanti nel senso che manterrà fermo il
provvedimento, facendo partire l'azione di merito, di conseguenza,
andando prima in sede conciliativa, poi, se non vi dovesse essere
accordo, andrà a sostenere le proprie ragioni in contenzioso
davanti al giudice del lavoro?
Faccio presente come in passato avessimo modo di discutere con
l'Assessore Charles sul modo in cui certe vicende vengono
affrontate e risolte in sede conciliativa, perché un insegnante che
aveva sostenuto un concorso nell'ambito dell'IRRE ed era stato
dichiarato non idoneo contestò quel giudizio della commissione di
concorso - commissione che era stata dichiarata legittima non
avendo nessuno eccepito l'illegittimità - e nelle sue richieste
chiese di essere dichiarata idoneo. Sappiamo che in commissione
conciliativa vi è un rappresentante dell'Amministrazione regionale
che ha un "input" politico-amministrativo, in quella occasione il
rappresentante dell'Amministrazione regionale ritenne di accogliere
- su quale presupposto non lo abbiamo mai capito - la richiesta
dell'insegnante, dunque di dichiararlo idoneo, tanto che la Giunta
ha preso atto del verbale della commissione conciliativa, che è il
titolo esecutivo. Vogliamo capire a questo punto qual è il giudizio
politico, perché non stiamo parlando di una cosa di poco conto, ma
di un fatto che per noi è grave e diventa grave nella misura in cui
non sia supportato da quelle motivazioni oggettive di
incompatibilità ambientale che potevano giustificare questo come
altri trasferimenti. Vorremmo capire se questa incompatibilità
ambientale sia il frutto di un'azione politica, ossia se tale
incompatibilità sia figlia di quella volontà espressa da quei
sindaci di quei comuni, che poi hanno una condivisione di
appartenenza politica con la maggioranza che esprime la vostra
Giunta, di conseguenza se siamo arrivati al paradosso di avere una
dicotomia fra la funzione politica e la funzione politica
amministrativa. Riteniamo che la buona amministrazione debba,
seppure con le connotazioni della politica, avere come primo
interesse l'efficienza ed efficacia dell'amministrazione; la
sensazione che abbiamo è che invece in questo caso vi sia stato un
prevalere delle ragioni della politica - della piccola politica,
non della politica che "vola alto" - a discapito delle ragioni
dell'efficacia ed efficienza dell'azione amministrativa. Queste
sono sensazioni, che però sono state in parte suffragate da questa
prima sentenza cautelare che il Tribunale di Aosta ha recentemente
pronunciato. Auspico che il senso di tale interpellanza sia stato
reso chiaro da quello che è scritto e dall'illustrazione che ne ho
fatto, perché non vorrei che fosse svilita ad una questione di
interpellanza "ad personam" o di tipo sindacale. Gradirei che
l'Assessore, anche se è vero che il punto n. 2 si riferiva ad una
situazione che poi si è evoluta, ci desse una risposta completa su
quali sono gli intendimenti alla luce di questa sentenza, se il
provvedimento verrà revocato o se l'Amministrazione ritiene di
andare avanti nel contenzioso di merito.
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Vorrei rispondere al collega Frassy
innanzitutto per quel che riguarda le motivazioni
dell'incompatibilità ambientale. In effetti, le ragioni sostanziali
che hanno determinato il trasferimento del dipendente sono da
imputarsi ad una permanente situazione di conflittualità che si è
determinata in questi anni fra il Comandante della stazione
forestale di Etroubles e le comunità di Etroubles, Allein,
Saint-Rhémy e Saint-Oyen, perché vi è stato un susseguirsi in
questi anni di richieste da parte dei sindaci dei predetti comuni,
anche appoggiati dalle rispettive Giunte, quindi non a titolo
personale, che hanno più volte rappresentato la situazione alla
Regione affinché questa provvedesse mediante trasferimento del
dipendente a risolvere la situazione, affinché venisse ristabilito
un sereno clima di collaborazione e direi che il sereno vada bene
per affrontare anche questa situazione.
Innanzitutto rispetto a tali richieste politiche, come
evidenziato nella sua domanda, io sgombrerei il campo dal discorso
dell'appartenenza, perché come lei avrà avuto modo di approfondire
le appartenenze sono diversificate. Sgombrerei perciò il campo dal
collegamento di appartenenze fra sindaci e Giunta regionale, perché
i sindaci e le Giunte comunali in oggetto hanno delle appartenenze
che non corrispondono a quello che è la Giunta regionale. Abbiamo
bensì delle rappresentanze molto spesso indipendenti, e sono
espressione della comunità locale. Nelle considerazioni che si
fanno sui giornali spesso si dice che nei piccoli comuni vi è solo
una lista alle elezioni. Questo succede perché nei piccoli comuni,
a prescindere dalle appartenenze, è difficile trovare chi vuole
impegnarsi nelle amministrazioni e spesso i "coaguli" non sono gli
stessi "coaguli" che avvengono a livello di Amministrazione
regionale, quindi sgombrerei il campo da una corrispondenza di
questo genere, perché, se andiamo a vedere i sindaci in questione,
vi sono degli indipendenti e vi sono dei sindaci di diverse
sensibilità politiche.
In merito al concetto di incompatibilità ambientale, diciamo che
la mobilità per incompatibilità ambientale è prevista dalla legge
regionale n. 12/2002, che interessa le norme per il funzionamento
del Corpo forestale della Valle d'Aosta e la disciplina del
relativo personale. Tale legge era stata oggetto di modifica con la
"legge omnibus" dello scorso anno. Al momento la legge demanda al
coordinatore, che in questo momento è il responsabile del Corpo
forestale, i provvedimenti da prendere. In caso di necessità è
previsto un provvedimento da parte del Coordinatore per un
trasferimento sulla base di motivazioni adeguate. Al provvedimento
adottato ha fatto seguito il ricorso del Maresciallo della stazione
di Etroubles. Tale ricorso investiva tre profili di illegittimità:
a) difetto di motivazione, b) mancanza di equivalenza fra le
mansioni svolte dal dipendente in qualità di comandante di stazione
e quelle che gli sarebbero state assegnate a seguito del
trasferimento, c) insussistenza dei presupposti
dell'incompatibilità ambientale. All'udienza del 28 settembre la
Regione è comparsa in giudizio a mezzo del proprio legale, il quale
ha depositato una memoria difensiva contestando le argomentazioni
del dipendente. Nella stessa data il giudice del lavoro ha emesso
ordinanze di accoglimento del ricorso sospendendo il provvedimento
impugnato. Tale ordinanza, pur emanata in via d'urgenza e al fine
di evitare provvisoriamente nelle more del giudizio di merito un
pregiudizio al ricorrente, risulta molto articolata anche sul
profilo del merito della controversia. Il giudice del lavoro, pur
riconoscendo la legittimità del provvedimento in relazione ai
profili a) e b) detti in precedenza, ha ritenuto l'insussistenza
dei presupposti dell'incompatibilità ambientale.
Allo stato attuale, era prevista la facoltà di proporre reclamo
avverso l'ordinanza entro 10 giorni dalla sua comunicazione; in
considerazione della provvisorietà dell'ordinanza del giudice, il
ricorrente, entro 30 giorni dalla comunicazione di essa, ha l'onere
di iniziare la causa di merito davanti al giudice del lavoro. A
tale proposito si informa che il dipendente ha fatto pervenire alla
Regione domanda di conciliazione, che costituisce condizione di
procedibilità per l'azione civile. Quello che posso dire sugli
sviluppi futuri è che sono attualmente in corso le valutazioni
tecniche, finalizzate a fornire gli elementi necessari per
consentire l'assunzione delle decisioni più appropriate in ordine
al prosieguo della vicenda.
Président - La parole au Conseiller Frassy.
Frassy (CdL) - Non mi posso dichiarare soddisfatto, perché la
sua risposta, Assessore, è interlocutoria, nel senso che non dice
nulla di più di quello che sappiamo. Lei dice che sono in corso le
valutazioni e che l'incompatibilità ambientale era documentata nel
provvedimento dirigenziale. Il provvedimento dirigenziale - forse
non lo ricorda - dice per "accertata incompatibilità ambientale",
perciò non vi è riferimento ad alcunché, si faceva poi riferimento
alla segretazione del fascicolo del Maresciallo in questione. Lei
dice che nei comuni la connotazione politica è diversa... sì è
diversa ma, come lei mi insegna, vi sono sempre delle
riconducibilità a delle aree politiche, piuttosto che ad altre e la
sensazione che abbiamo è che questa incompatibilità ambientale sia
maturata proprio sulle segnalazioni dei sindaci. Quello che ci
lascia a bocca aperta è che si possa sostenere che la
conflittualità con i sindaci sia il motivo che porta a tali
conclusioni. Una volta forse - torniamo al Medioevo o forse anche
prima - vi era il Signorotto che amministrava la giustizia, che
amministrava l'ordinaria gestione dell'attività del villaggio, in
sostanza da lui dipendeva la vita e la morte dei vari sudditi. Un
certo Montesquieu, molto tempo dopo, teorizzò la tripartizione dei
poteri in esecutivo, giudiziario, legislativo. Bisognerebbe
spiegare a questi sindaci che siamo nel "dopo Montesquieu" e, di
conseguenza, devono rassegnarsi al fatto che le attività di polizia
giudiziaria non le possono svolgere, ma le svolge chi ha titolo e,
se chi ha titolo si trova poi a dover contestare all'autorità
civile amministrativa ipotesi di reati di abusi edilizi, si devono
rassegnare, come tutti i comuni cittadini, ad argomentare di fronte
all'autorità giudiziaria le ragioni della loro difesa. La
sensazione è che qui invece si sia cercata la scorciatoia politica
di rimuovere il problema, ossia una persona scomoda, nel senso che
era troppo zelante, perché il concetto di fondo che si trova nelle
varie carte è quello di essere troppo zelante. Facciamo attenzione
però al modo in cui vengono applicati i criteri di incompatibilità
ambientale, perché il provvedimento parla di "accertata
incompatibilità ambientale", mentre la legge che lei ha citato dice
che questa incompatibilità ambientale va accertata. La cosa certa
oggi è che il giudice ha detto che non c'è, lei ha detto
giustamente che l'ordinanza pronunciata nel provvedimento cautelare
entra abbastanza dettagliatamente nel merito. A fronte di questo mi
chiedo qual è la "ratio" che porta l'Amministrazione regionale in
tale vicenda a dire: "stiamo valutando, aspettiamo", ma la fase in
sede conciliativa, lei lo ha detto, è una delle condizioni di
procedibilità, di conseguenza il procedimento va avanti. Alla fine
ci saranno dei conti e saranno anche i conti delle parcelle dei
colleghi avvocati che l'Amministrazione ha incaricato, ma anche
degli avvocati della controparte. Allora, su certe questioni non si
può dire: "andiamo avanti, tanto i conti sono conti pubblici",
perché qui vanno fatti dei ragionamenti. Lei stesso ha detto che
nel provvedimento cautelare il giudice è entrato di parecchio nel
merito, perché non si capisce come mai in certi casi in sede
conciliativa si accolgono le istanze e in altri casi non si
accolgono.
Assessore, faremo molta attenzione allo sviluppo di questa
vicenda, perché lo metteremo in correlazione con quell'altra
vicenda gestita dall'Assessorato della pubblica istruzione, perché
lei dovrà dare degli "input" politici alla fine o perlomeno di
politica amministrativa, perché chi va a rappresentare
l'Amministrazione regionale dovrà sostenere l'interesse
dell'Amministrazione regionale. Penso che su questo bisognerà fare
attenzione su quello che è l'interesse dell'Amministrazione
regionale, che non credo sia quello di arrivare in Cassazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK