Consiglio Regionale della Valle d'Aosta - Oggetto del Consiglio n. 1481 del 26 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1481 del 26 luglio 2000 - Resoconto
OGGETTO N. 1481/XI Azioni per favorire la ripresa produttiva
dell’Akerlund-Converter di Pont-Saint-Martin.
(Interpellanze)
Interpellanza Premesso:
- che lo stabilimento Converter di Pont-Saint-Martin versa in
stato di crisi;
- che la proprietà, facente capo alla finlandese Akerlund &
Rausing, non pare intenzionata a procedere al ripristino
dell’insediamento, devastato recentemente da un rogo
violento, e che anzi sembrerebbe orientata a chiuderlo;
- che i dipendenti sono preoccupati delle sorti
dell’azienda e della possibile chiusura dello
stabilimento valdostano, visto che già l’unità
produttiva di Terni è stata dismessa su decisione della Divisione
italiana della Akerlund;
- che la Regione Valle d’Aosta ha finanziato
congruamente l’avvio di tale attività
produttiva;
il sottoscritto Consigliere regionale
Interpella
l’Assessore competente per sapere:
1) quali sono le risultanze dell’incontro che ha
avuto l’Amministrazione regionale con i vertici
della Akerlund & Rausing e se è fondata la notizia che
preconizza la probabile chiusura dello stabilimento di
Pont-Saint-Martin;
2) se ritiene plausibile il fatto che l’incendio
dello stabilimento sia l’attesa giustificazione alle
successive (e, secondo qualcuno, prevedibili) scelte strategiche
del management aziendale;
3) quali valutazioni aveva a suo tempo effettuato la Regione (o,
per essa, Finaosta) sull’affidabilità
imprenditoriale e occupazionale dell’iniziativa
Converter e, alla luce dei fatti di cui in Premessa, quali
considerazioni è in grado di fare oggi;
4) quali sono le misure di tutela del credito residuo della
Regione.
F.to: Tibaldi
Interpellanza Ricordato l’incendio occorso
alla "Akerlund-Converter" di Pont-Saint-Martin lo scorso 10
maggio;
Preso atto che i gravi danni conseguenti a tale incendio hanno
provocato oltre alla grave perdita di una vita umana anche
l’arresto del ciclo produttivo, perdendo quindi
commesse e clienti;
Considerato che, in seguito, l’azienda, ha
mantenuto operativi quaranta impiegati a Pont-Saint-Martin, con
compiti amministrativi, ha trasferito venti operai presso la sede
di Lanzo Torinese e ha chiesto la cassa integrazione ordinaria per
i restanti sessanta;
Tenuto conto che le prospettive future, a breve e a medio
termine, non sono evidentemente positive, anche in virtù
dell’esistenza di una situazione economica negativa,
antecedente all’incendio, con un bilancio 1999 che
presenterebbe una perdita di 18 miliardi di lire;
Ricordati gli accordi che, a partire dal 1990 e seguiti da
successivi perfezionamenti, sono stati presi dalla dirigenza
dell’Akerlund-Converter con
l’Amministrazione regionale, in termini di livelli
produttivi ed occupazionali;
Preoccupati per l’incerto futuro occupazionale
dei centoventi lavoratori in carico alla Akerlund-Converter, anche
in funzione di non meglio specificate "voci" che vedrebbero un
"abbandono" della sede di Pont-Saint-Martin;
i sottoscritti Consiglieri regionali
Interpellano
la Giunta regionale per conoscere:
1) le eventuali prospettive di ripresa produttiva
dell’Akerlund - Converter di Pont-Saint-Martin;
2) le eventuali azioni che intende avviare
l’Amministrazione regionale in caso di non rispetto
degli accordi;
3) le prospettive di impiego dei centoventi operai
dell’azienda in caso di non ripresa
dell’attività produttiva.
F.to: Lanièce - Comé - Marguerettaz - Viérin M.
Presidente
La parola al Consigliere Comé.
Comé (Aut)
Il nostro gruppo, fortemente preoccupato per la
grave situazione che si sta delineando nell'industria della bassa
Valle, che porterà anche a delle ripercussioni occupazionali ha
presentato questa interpellanza per avere delle risposte e delle
assicurazioni da parte dell'Assessore competente.
Come tutti ricordiamo, purtroppo il 10 maggio scorso alla
Converter è scoppiato un incendio che ha provocato una grave
perdita di una vita umana ed ha anche fatto fermare il ciclo
produttivo con conseguente perdita di clienti e di commesse.
Direi che questo incendio ha messo in luce la grave situazione
economica dell'azienda Converter il cui bilancio per il 1999 pare
presenti una perdita di 18 miliardi di lire. In conseguenza di
questo incendio l'azienda ha "in primis" mantenuto operativi 40
impiegati a Pont-Saint-Martin, quelli che hanno compiti prettamente
amministrativi, ha trasferito 20 operai nella sede di Lanzo e ha
chiesto la cassa integrazione per i restanti 60 operai.
La nostra è pertanto una preoccupazione molto forte per le
prospettive di impiego di questi 120 operai. Ricordato anche che la
Converter e la Regione dal 1990 hanno una convenzione alla quale
sono stati apportati successivamente dei perfezionamenti, dove vi
erano degli impegni sia da parte della Regione che da parte della
Converter in termini sia di livelli produttivi che occupazionali,
siamo fortemente preoccupati perché ci sono sempre più voci che
vedrebbero un abbandono definitivo dalla sede di Pont-Saint-Martin
per trasferire il tutto alla sede di Lanzo.
Siccome il 27 maggio scorso l'Assessore insieme al Presidente e
a Finaosta hanno avuto un incontro con i vertici del gruppo,
vorremmo con questa interpellanza conoscere quali sono le
prospettive aziendali future, quali sono state le dichiarazioni da
parte della Converter per un'eventuale prossima ripresa e quali
sono le prospettive di impiego dei 120 operai dell'azienda.
Presidente
La parola al Consigliere Tibaldi.
Tibaldi (FI)
Le vicende della Converter sono oggetto anche
di una nostra interpellanza per le ragioni che sono già state
esposte da chi mi ha preceduto e che riguardano uno stabilimento
che si è insediato recentemente nell'area di Pont-Saint-Martin,
un'area che come sappiamo non è così felice in quanto sono esistite
in passato situazioni che hanno avuto epiloghi funesti, ricordo la
Conner nel 1996 o la Feletti che sta superando adesso, grazie a un
nuovo assetto societario una difficile crisi.
Converter, Tecnojolly, adesso Akerlund & Rausing: la società
cambia nome più volte e la Regione rimane sempre quella; la Regione
che con l'azienda aveva stipulato una convenzione che fissava
determinati criteri e impegni reciproci, soprattutto la costruzione
di uno stabilimento tecnologicamente avanzato, il cui importo
complessivo supera i 20 miliardi e che è di gran lunga superiore,
per qualità e tipologie tecnologiche, agli altri stabilimenti di
proprietà del medesimo gruppo, in particolare quello di Terni che
poi è già stato chiuso, Givoletto o Lanzo. La Regione ha erogato
tra l'altro non pochi finanziamenti per la formazione professionale
fino all'anno scorso per la qualificazione della manodopera in
parte delocalizzata nello stabilimento di Lanzo, visto che non si
sa quale sarà il futuro dello stabilimento Akerlund di
Pont-Saint-Martin.
L'incendio è un po' la causa scatenante di questa crisi
ulteriore. Non si sono propagate solo le fiamme, ma si è anche
propagata la crisi, evidentemente c'è una connessione diretta però,
come abbiamo formulato in una precisa domanda nell'interrogazione,
ci piacerebbe sapere se questa connessione diretta non sia anche
una giustificazione di comodo in capo all'azienda per dismettere lo
stabilimento di Pont-Saint-Martin e per orientarsi verso il vicino
stabilimento di Lanzo.
Allora, viste le preoccupazioni espresse e dai sindacati e
soprattutto dagli operai e l'assenza di chiarezza a livello di
informazioni da parte dell'azienda nonostante i ripetuti incontri,
questa interpellanza mira a conoscere qualcosa in più, sperando che
l'Assessore sia un po' più esaustivo rispetto all'interpellanza che
è stata a lui rivolta sulla Cogne.
Abbiamo formulato quattro domande precise, nei confronti delle
quali ci piacerebbe avere delle risposte altrettanto precise.
Queste domande sono alcuni dei tanti quesiti che vorremmo porre
oggi all'Assessore sulla situazione odierna della Converter e,
visto che le decisioni che sono state recentemente prese dalla
divisione italiana di Akerlund hanno già visto la chiusura
dell'unità produttiva di Terni, non vorremmo che analoga sorte
toccasse domani anche a Converter.
Ecco quindi che lasciamo lo spazio di competenza dell'Assessore
per avere le risposte che oggi tutti quanti vogliono conoscere.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Premesso che le due interpellanze
pongono questioni che vanno, come diceva il Consigliere Comé, dalle
prospettive della tutela occupazionale alla tutela del credito
residuo della Regione, come richiesto da una delle domande del
Consigliere Tibaldi, noi siamo interessati a entrambi; sappiamo
anche distinguere l'importanza relativa dell'una e dell'altra cosa
e, per quanto riguarda l'esaustività delle risposte, questa è
sempre collegata all'esaustività dell'informazione che ci viene
fornita dall'azienda perché, malgrado mi venga impropriamente
attribuito un ruolo di amministratore delegato, e tutti sapete che
non è così. Rispondo quindi sulla base delle informazioni di cui
sono in possesso ovviamente fatte salve le normali questioni di
riservatezza, ma credo che queste riguardino soprattutto le
trattative per le acquisizioni societarie e non le situazioni
aziendali specifiche di crisi. Inizio da una cronistoria
dell'insediamento nell'area industriale di Pont-St-Martin
dell'Akerlund & Rausing per fornire un quadro complessivo della
situazione aziendale.
I primi contatti relativi all'insediamento erano avvenuti nel
febbraio 1989, la società promotrice dell'iniziativa è stata la
Tecnojolly operante in Settimo Torinese con la produzione di
imballaggi flessibili per alimenti.
Nell'interpellanza si chiede come fosse stata valutata
l'iniziativa. L'iniziativa era stata valutata soprattutto sotto
l'aspetto delle tecnologie di buon livello che caratterizzavano la
società, del controllo di una fetta di mercato consolidata, nonché
della flessibilità produttiva.
Occorre rilevare inoltre che in quel momento l'Amministrazione
regionale - siamo fine anno 1989, primi anni '90 - stava compiendo
dei notevoli sforzi per ovviare alla grave crisi occupazionale che
aveva coinvolto la bassa Valle a seguito della chiusura dell'Ilssa
Viola tramite l'insediamento nell'area di Pont-Saint-Martin di
nuove attività produttive in tempi quanto più brevi possibile. Nel
momento in cui aveva cessato l'attività l'Ilssa Viola
l'occupazione, fra lavoratori in cassa integrazione e addetti nello
stabilimento, era di circa 1.000 dipendenti; oggi possiamo dire che
nell'area è stata creata nuova occupazione per una cifra di poco
inferiore a quella sopra citata.
La positiva evoluzione dei contratti fra le parti ha portato
alla sottoscrizione della convenzione del gennaio 1990 con la
nascita di una nuova società denominata Converter controllata dalla
Tecnojolly. Sulla base di tale accordo la società ha iniziato in
data 20 luglio 1995 la propria attività, consistente nella
produzione di imballaggi flessibili per alimenti, nello
stabilimento realizzato dall'Amministrazione regionale in
Pont-Saint-Martin che è stato concesso a detta società in regime di
comodato per un periodo di 5 anni e successivamente in locazione
per un periodo di 15 anni.
Successivamente, come veniva ricordato anche dal Consigliere
Comé, la convenzione ha subìto alcune modificazioni, da ultimo
attraverso la convenzione del 21 marzo 1997, anche in relazione al
fatto che la Tecnojolly aveva conferito tutte le sue attività
operative in Converter. Infine, a seguito dell'ingresso nella
compagine sociale di un gruppo imprenditoriale finlandese in
posizione di controllo, la denominazione della società è mutata in
Akerlund & Rausing che è l'attuale denominazione.
I principali obblighi assunti dalla società nei confronti
dell'Amministrazione regionale sono sintetizzati nel modo
seguente:
- mantenere per tutta la durata del comodato e della locazione
la sede sociale, legale e fiscale in Valle;
- garantire l'occupazione complessiva di 60 unità di personale
residente in Valle, alla data dell'incendio l'occupazione ammontava
a circa 130 addetti, quindi anche questo è stato rispettato;
- assicurare il fatturato minimo al netto dell'IVA dei seguenti
importi: 70,7 miliardi entro il 31 dicembre 1998, e il fatturato
del 1998 è stato di 85 miliardi, quindi per quest'anno la
convenzione è stata rispettata, 74,8 miliardi nel corso del 1999 e
il fatturato per quest'anno, come si evince dal bilancio che è
uscito da non molto, è di 45,5 miliardi, quindi c'è il segno di una
profonda crisi e 74,8 miliardi nell'esercizio che si chiuderà il 31
dicembre 2000 ed è evidente che sarà praticamente impossibile
raggiungere tale importo;
- non alienare né costruire diritti né ulteriori ipoteche sugli
immobili di sua proprietà per tutta la durata dei finanziamenti
concessi senza il preventivo assenso della Regione e su questo non
ci sono stati problemi.
La Regione ha, attraverso Finaosta, disposto alcuni interventi
finanziari: un mutuo nel 1994 di 9.274 milioni di cui residuano
8.063 milioni; un mutuo nel 1997 di 2.276 milioni di cui residuano
2.146 milioni, mutui garantiti da fideiussioni rilasciate da
Tecnojolly; la concessione di un prestito obbligazionario in
gestione speciale di 1.600 milioni stipulato nel 1995 del quale
residuano 200 milioni.
Dal punto di vista economico l'evoluzione della società non ha
dato risultati soddisfacenti. Il primo bilancio chiuso nel 1995 ha
evidenziato una perdita di 296 milioni a fronte di un fatturato di
6.741 milioni; l'anno seguente si è registrato un notevole
miglioramento con la perdita di 23 milioni su un fatturato di quasi
9 miliardi; l'esercizio 1997 si è chiuso con un risultato netto
negativo per 1.561 milioni, pari al 9 percento del fatturato, che
era di 15.860 milioni.
Durante tale esercizio è stata attuata un'importante operazione
di riassetto a livello del gruppo Tecnojolly tramite il
conferimento delle attività operative svolte negli stabilimenti di
Lanzo e di Settimo Torinese e l'accentramento delle funzioni di
direzione generale, commerciale e amministrativa dell'unità a
Pont-Saint-Martin.
Nel corso di quell'anno e nell'anno successivo l'azienda ha poi
proceduto a una razionalizzazione produttiva in quanto è stato
chiuso lo stabilimento di Terni ed è stata attuata la cassa
integrazione straordinaria che è in vigore ad oggi e vi dirò quanti
lavoratori interessa.
Nel corso del 1998, come veniva ricordato nell'interpellanza, il
trend negativo si è mantenuto, c'è stata una perdita di 17 miliardi
su un fatturato di circa 85 e questo è dovuto al fatto, a giudizio
degli amministratori, del persistere di una debolezza nel settore
alimentare e di un sensibile rallentamento degli ordini dovuto alla
crisi di alcuni importanti mercati, in particolare dei mercati
asiatici, ma soprattutto del mercato russo in cui l'azienda aveva
acquisito delle commesse che poi non ha potuto portare a
termine.
Nel corso dell'esercizio 1999 la perdita è stata ripianata, il
capitale sociale è stato ricostituito in 3 miliardi. L'esercizio
medesimo si è chiuso con una notevole contrazione del fatturato e
con il risultato netto negativo di 18 miliardi. Le stime che si
fanno per il 2000 sicuramente non lasciano presagire un
miglioramento della situazione economica, tenuto conto della
situazione che si è determinata. Sotto il profilo occupazionale si
può rilevare che la società ha rispettato gli impegni assunti con
la convenzione nella quale si parlava di 60 addetti, anzi
l'occupazione ha raggiunto nel corso dell'esercizio del 1997 un
numero di dipendenti medio di 166 unità, quindi da un punto di
vista occupazionale l'azienda ha mantenuto gli impegni. Attualmente
il personale in forza nello stabilimento di Pont-Saint-Martin è di
128 unità:
- 66 operative in loco;
- 21 trasferite temporaneamente a Lanzo, 2 a Givoletto;
- 8 lavoratori si trovano in cassa integrazione straordinaria,
quella legata ancora alla ristrutturazione del 1998;
- 31 in cassa integrazione ordinaria conseguente all'incendio
che si è verificato il 16 maggio.
Per quanto attiene agli sviluppi futuri della situazione
relativa allo stabilimento di Pont-Saint-Martin, l'azienda ha
ribadito con la nota del 19 luglio l'infondatezza delle notizie
allarmistiche diffuse dalla stampa in merito ad una definitiva
chiusura dell'unità produttiva sita nell'area ex Ilssa Viola.
Con la medesima nota è stato confermato che non esistono nuovi
elementi che modificano quanto emerso nel corso dell'incontro
tenutosi in data 27 giugno fra i rappresentanti dell'Akerlund &
Rausing, i Signori Vickman e Canale, e l'Amministrazione regionale
nelle persone del Presidente della Giunta e dell'Assessore
all'Industria. In tale occasione è stata illustrata l'azione di
ristrutturazione che tale gruppo ha compiuto a livello europeo in
ragione del calo di domanda verificatosi nel proprio settore che ha
determinato una situazione di sovracapacità produttiva.
I rappresentanti dell'azienda hanno prospettato la necessità di
procedere ad analoga razionalizzazione degli stabilimenti siti in
Italia attraverso un processo di concentrazione dell'attività.
Al termine della riunione l'azienda si era assunta l'impegno di
comunicare i propri intendimenti entro brevissimo tempo, cosa che
non è stata fatta, mentre per quanto riguarda la Regione abbiamo
posto all'azienda la necessità di darci in tempi certi e brevi un
piano industriale di riorganizzazione dello stabilimento e di
definire con chiarezza gli intendimenti rispetto al futuro dello
stabilimento.
Nel momento in cui si è verificato l'incendio, che è stato poi
la causa determinante di questa situazione, abbiamo messo l'azienda
nelle migliori condizioni per poter operare ad un rapido riavvio
dello stabilimento sia per quanto riguarda la valutazione dei
danni, sia per quanto riguarda l'intervento diretto sugli impianti,
ma ad oggi l'azienda non manifesta intenzioni concrete da questo
punto di vista e ovviamente abbiamo dato una disponibilità ad
affrontare i problemi aziendali tenuto conto delle possibilità
offerte dalla legislazione regionale oltre che del fatto che
ultimamente l'Unione europea ha consentito alle aree industriali
della Regione, quindi all'area di Pont-Saint-Martin di usufruire
del trattato n. 87 3C, quindi di poter continuare ad utilizzare le
sovvenzioni consentite dall'Unione europea nelle aree in obiettivo
n. 2 in deroga.
Va tenuto conto che Akerlund & Rausing è un grande gruppo
industriale, nei confronti la normativa comunitaria consente
interventi limitati attuabili esclusivamente nelle aree obiettivo 2
in deroga. Direi che, dal nostro punto di vista, abbiamo dato il
massimo di disponibilità e va detto con chiarezza che competono
alla proprietà aziendale, scelte e intendimenti sul futuro dello
stabilimento. Questo è quanto abbiamo sollecitato e stiamo ancora
sollecitando nei confronti dell'azienda. In un primo tempo
l'azienda ci aveva detto che la decisione sarebbe stata assunta nel
mese di luglio, ma nella nota del 19 luglio ci ha comunicato che le
sue decisioni saranno assunte e rese note solo nei primi giorni di
settembre.
Nell'ipotesi, che credo nessuno di noi si auguri, di cessazione
dell'attività la società sarebbe tenuta a restituire i
finanziamenti ottenuti, si tratta di finanziamenti coperti da
fideiussioni, e verrebbe chiamata a risarcire i danni conseguenti
all'inadempimento delle obbligazioni assunte con la stipulazione
della convenzione, la quale prevede un arbitrato.
Visto che il Consigliere Tibaldi ricordava la questione Conner,
per tale questione è aperto un arbitrato in cui alla Conner è stato
chiesto di risarcire la Regione per i danni che ha causato. La
vicenda è aperta, comunque la Conner ha manifestato l'intenzione di
risarcire la Regione.
Infine, appare decisamente prematuro in questa fase preconizzare
eventuali prospettive di impiego per i dipendenti dal momento che
non è stata ancora presa una decisione definitiva riguardo al
futuro dell'insediamento di Pont-Saint-Martin.
Vorrei ricordare che, nel momento in cui l'azienda stava
cercando di realizzare un risanamento del conto aziendale, è
intervenuto l'incendio che, oltre a creare una vittima, ha
determinato il blocco dello stabilimento; questo è un fatto
obiettivo che è vero, ha fatto precipitare la situazione ma, anche
prescindendo dall'intrinseco cinismo che c'è nel punto n. 2
dell'interpellanza del Consigliere Tibaldi in cui si chiede:
"se
ritiene plausibile il fatto che l’incendio dello
stabilimento sia l’attesa giustificazione alle
successive (e, secondo qualcuno, prevedibili) scelte strategiche
del management aziendale"
, a questo proposito posso dire che
l'incendio purtroppo è avvenuto in un momento in cui l'azienda
aveva acquisito ordini, aveva chiesto il giorno precedente un
incontro con le organizzazioni sindacali per incrementare le
produzioni perché aveva acquisito nuovi clienti, si trovava insomma
in una fase di recupero.
Questa è la situazione dello stabilimento, quindi indubbiamente
dovremo risentirci non appena l'azienda ci comunicherà quali sono
le sue intenzioni. A quel punto faremo un esame della situazione e
indicheremo quali sono le determinazioni che dovranno essere
assunte.
Presidente
La parola al Consigliere Lanièce.
Lanièce (Aut)
Prendiamo atto della risposta che ci ha
fornito l'Assessore e facciamo alcune considerazioni.
La prima: da quanto ci ha detto l'Assessore mi sembra che la
situazione sia abbastanza preoccupante, nel senso che ancora oggi
non sappiamo gli intendimenti in merito ai lavori di ripristino
delle parti danneggiate dall'incendio e questo è già di per sé un
fatto da sottolineare. Non è stato ancora neppure indicato l'inizio
dei lavori per rimettere in sesto le parti danneggiate e ciò è
molto preoccupante.
L'Assessore ci diceva che purtroppo l'incendio è arrivato in un
momento in cui l'azienda stava "crescendo"; sì, forse è così, ma i
dati che ci ha appena elencato, cioè i 45 miliardi di fatturato
rispetto a quelli previsti nella convenzione che erano 74,8
evidenziano una situazione tutt'altro che rosea.
Inoltre i 18 miliardi di perdita, mentre l'anno scorso erano 17,
dimostrano che non è sicuramente un'azienda "in ottima forma"
nonostante le rassicurazioni che ci aveva fornito l'Assessore nel
marzo 1999 quando, sempre su un'iniziativa presentata dal
sottoscritto e dagli altri colleghi del gruppo, in merito sempre al
problema della Converter, ci era stato detto che esisteva una
situazione di crisi, ma era stato presentato un piano di
risanamento per arrivare a una situazione di equilibrio di bilancio
nel 2000. Erano già ottimisti allora. Era stato affermato inoltre,
con riferimento agli altri stabilimenti di proprietà, che lo
stabilimento di Pont-Saint-Martin era quello più grande, con un
numero di addetti pari quasi alla metà di quelli dell'intero gruppo
e con strutture tecnologicamente più avanzate.
Alla luce di quello che è successo parlare di strutture
tecnologicamente più avanzate mi sembra fuori luogo tenuto conto
che tutti hanno lamentato l'esistenza di apparecchiature che
potevano creare scintille e creare elementi di alto rischio? ed era
questo un elemento di cui era a conoscenza la Dirigenza
dell'azienda, perché gli stessi operai lo avevano sempre
evidenziato; ora ad incendio accaduto questi riferimenti alla
sicurezza esistente nello stabilimento sono emersi e sono diventati
elementi fondanti per credere che tutti i sistemi di sicurezza non
erano stati adottati nel miglior modo possibile.
Queste sono alcune preoccupazioni. L'altra preoccupazione è
comunque quella di non sapere, non avendo ancora l'Assessore - non
per colpa sua - delle comunicazioni ufficiali dalla ditta, cosa ne
sarà di questo stabilimento sia per le questioni economiche sia
soprattutto per le questioni occupazionali, anche perché sappiamo
bene che la bassa Valle è stata teatro di chiusure di grandi
aziende con ripercussioni occupazionali notevoli e quindi sarebbe
opportuno evitare che un'altra volta succeda una cosa del
genere.
Facendo poi riferimento alla convenzione occorre far notare che
nel punto 1.8 fra gli obblighi della società c'è quello anche di
relazionare sullo stato dell'occupazione, degli investimenti nonché
sulla situazione economico-finanziaria della società: questo
potrebbe essere un appiglio per avere delucidazioni al più presto
in merito all'evolversi della situazione.
Questi sono solo alcuni aspetti sui quali invitiamo l'Assessore
a fare molta attenzione per cercare di venire a conoscenza degli
intendimenti dell'azienda, in modo da poter garantire una certa
sicurezza ai Valdostani che vi lavorano e di cui una parte ora è in
cassa integrazione.
Occorre dare maggior certezza, soprattutto occorre far capire a
questa azienda, che non può aspettare fino a settembre per far
sapere quali sono i suoi intendimenti. L'incendio si è verificato a
maggio per cui dire cosa si vuole fare solo a settembre dimostra
chiaramente che c'è l'intendimento di chiudere al più presto
l'attività industriale, perché altrimenti almeno dare il benestare
per l'inizio dei lavori sarebbe stata l'azione più logica visto ciò
che è successo; quindi invito l'Assessore a riferire alla società
la rimostranza dell'intero Consiglio regionale perché penso che
tutti quanti siamo preoccupati di questa situazione: non è
ammissibile aspettare fino a settembre per sapere cosa intenda fare
la società in questione.
Invito nuovamente l'Assessore a fare delle forti pressioni
perché questo atteggiamento non prosegua e ci sia da parte
dell'azienda un chiarimento quanto prima.
Presidente
La parola al Consigliere Tibaldi.
Tibaldi (FI)
La risposta dell'Assessore conferma e
accentua purtroppo l'incertezza sul futuro dello stabilimento
Converter di Pont-Saint-Martin. Il fatto, come ha detto lui, che le
decisioni della direzione aziendale slittino a settembre ne è la
prova lampante.
È inammissibile che decisioni di questa rilevanza siano
posticipate fino al mese di settembre, quando l'evento dannoso è
accaduto a maggio e quando non si conosce né noi, né i dipendenti,
ma nemmeno voi, quale sia il piano industriale ovvero le reali
intenzioni dell'imprenditore.
Non è neppure cinica, Assessore, la domanda formulata al punto
n. 2 dell'interpellanza, perché se a distanza di così tanto tempo
il management aziendale non ha compiuto alcuna scelta in merito, mi
sembra che non si tratti di cinismo, ma si rischi di ricadere in
una fatalità o in una coincidenza casuale come casuali sono altre
coincidenze nei contenuti dell'intervento fatto prima
dall'Assessore. E le cito.
L'Assessore parla di razionalizzazione produttiva usando lo
stesso termine che ha utilizzato nella risposta relativa alla
Cogne, però qui precisa che si tratta di una razionalizzazione che
ha comportato la chiusura dello stabilimento di Terni. In questo
caso è stato specificato cosa significa razionalizzazione
produttiva, mentre per la Cogne non era stato specificato. Tuttavia
un'altra coincidenza, non di secondo piano, è relativa al fatto che
il comodato sta scadendo e si trasforma in locazione, cioè da una
situazione di gratuità si passa a una situazione di onerosità.
L'Assessore smorza dicendo che, nonostante tutto, l'azienda ha
rispettato gli impegni assunti per i livelli occupazionali: 133
dipendenti, di cui almeno 60 dovrebbero essere Valdostani. Su
questo dato non è stato così puntuale.
Ciò che è stato enunciato dall'Assessore non ha un colore così
rosa come quando, un anno fa, venne prospettata la situazione dello
stabilimento Converter: oggi si fa riferimento esplicito a
contrazione della produzione, risultati giudicati non
soddisfacenti, pur sapendo che nello stabilimento Converter
lavorano prevalentemente i soli addetti all'amministrazione ed essi
lavorano per lo stabilimento di Lanzo.
Ecco che ci sono tutta una serie di questioni e, ripeto, di
coincidenze che fanno pensare.
Concludo auspicando che l'Assessore faccia con la sua Giunta una
riflessione su quello che è il modello di industria sovvenzionata
che domina ancora in Valle.
È opportuno e urgente che queste sovvenzioni indiscriminate a
livello industriale siano gestite e pensate con maggiore
attenzione. Le valutazioni di affidabilità che allora fece
Finaosta, fondate all'epoca sulla tecnologia di buon livello, oggi
non paiono più sussistere, perché non è stato fatto alcun cenno
sulle considerazioni che oggi la Regione è in grado di fare sulla
realtà Converter; pertanto l'auspicio, ripeto, è che queste
riflessioni siano fatte, anche se è tardi, però un saggio proverbio
popolare ci dice che è meglio farle tardi piuttosto che non
farle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK