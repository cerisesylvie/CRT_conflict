Consiglio Regionale della Valle d'Aosta - Oggetto del Consiglio n. 3200 del 9 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3200 del 9 gennaio 2008 - Resoconto
OGGETTO N. 3200/XII - Interrogazione: "Conferenza di fine
anno sull'attività dell'Amministrazione regionale".
Interrogazione
Visti i servizi giornalistici sulla conferenza di fine anno
svoltasi al Centro congressi del Gran Hôtel Billia;
Evidenziato il carattere "innovativo" di tale evento,
trasformatosi da evento politico in evento spettacolo e definito
"uno show multimediale con musica, luci...";
Appreso che alle spese per tale evento hanno contribuito sia
la Regione sia il Casinò;
i sottoscritti Consiglieri regionali
Interrogano
Il Presidente della Giunta per sapere:
1) a quale modello di conferenza stampa di fine anno si è
ispirato il progetto adottato dalla Regione per comunicare gli
esiti del proprio lavoro alla cittadinanza;
2) in base a quali criteri è stata stabilita la ripartizione
delle spese tra Casinò e Regione;
3) se tra gli intenti del progetto c'era anche quello di
sostenere l'attività commerciale dell'Hôtel Billia.
F.to: Squarzino Secondina - Bortot
Presidente
- La parola al Presidente della Regione,
Caveri.
Caveri (UV)
- Mi compiaccio del fatto che i colleghi
Squarzino e Bortot abbiano definito, immagino traendola dai
giornali, questo incontro di fine 2007 uno "show" multimediale con
musica, luci... e, viste le premesse, mi chiedo a cosa sottendono i
puntini di sospensione, cose tipo Sodomia e Gomorra che saranno
capitate all'arrivo delle ballerine brasiliane. Me ne compiaccio
perché a voler fare autocritica, vista la complessità e la
completezza di dati forniti, ritengo che l'incontro di fine anno
sia stato impegnativo e complesso e che abbia richiesto una buona
dose di attenzione, concentrazione e pazienza. Mi solleva sapere
che da qualcuno è stato percepito come uno "show" di luci e colori,
evidentemente questo fa venir meno la paura di essere risultati
talvolta un po' noiosi. Per inciso le luci servivano a rendere
visibili i titoli degli argomenti affrontati, le musiche erano solo
quelle di sottofondo per la sonorizzazione di filmati. Segnalo che
avremo 4 incontri pubblici: Donnas, Saint-Vincent, Aosta e
Courmayeur, che saranno in piccolo la riproposizione del materiale
audio video.
"A quale modello di conferenza stampa di fine anno si è
ispirato..."
, devo dire che l'evento era un incontro di fine
anno e non una conferenza stampa di fine anno, questa è una
differenza sostanziale; quest'anno infatti si è scelto di unire la
tradizionale conferenza stampa di fine anno all'incontro per gli
auguri con l'autorità, scelta dettata non solo da una voluta
condivisione dei contenuti presentati in conferenza stampa, ma
anche da un'ottimizzazione dei costi. Lo scorso anno c'era stato un
incontro delle autorità e una conferenza stampa, quest'anno c'è
stato un unico incontro di fine anno. Mi preme comunicare che
quest'anno il costo dell'incontro con le autorità è stato azzerato.
Sempre in merito al primo punto, il progetto comunicativo adottato
non si è ispirato a nessun evento, ma è stato confezionato "ad
hoc", anzi a smentire la premessa che evidenzia un carattere
innovativo va detto che questo è stato progettato sulla falsa riga
della conferenza stampa di fine anno dello scorso anno. La scelta
di comunicare le attività intraprese dalla Regione attraverso un
linguaggio audiovisivo e con l'ausilio di tecniche innovative,
alternate da chiacchierate fra il Presidente e gli Assessori,
rientra in una logica di comunicazione moderna e nella chiave di
quella trasparenza e immediatezza del messaggio che è ritrovabile
nella piccola pubblicazione "Dizionarietto", che tratta i temi
"pivots" dell'attività della Giunta.
Quanto alle spese, queste sono state suddivise fra Presidenza
della Regione, Consiglio e Casinò, l'iniziativa rientrava fra
quelle previste nel calendario delle manifestazioni ad onere
comune, pertanto il Casinò ha assunto le spese come per qualsiasi
altra manifestazione della Regione nei termini percentuali noti. La
"location" scelta - Sala congressi Gran Paradiso - era la più
confacente per le caratteristiche tecniche legate alla regia del
progetto, per la capienza della sala, per la disposizione dei
locali che si prestava al rinfresco post-conferenza. Il fatto che
si sia fatto lavorare il "Billia" lo trovo un aspetto meritevole,
trattandosi di una gestione pubblica.
Presidente
- La parola alla Consigliera Squarzino
Secondina.
Squarzino (Arc-VA)
- La sottoscritta non era presente a
quell'evento, per questo ha tratto informazioni dagli organi di
stampa e ha notato come vi sia una grande differenza fra l'ANSA e
gli altri organi di stampa nell'ANSA appaiono solo i nomi delle
persone che hanno parlato, i tempi di intervento, il materiale
presentato, ma senza una descrizione del contesto in cui il tutto è
avvenuto, per fortuna c'erano i colleghi de "La Stampa"-Valle
d'Aosta e delle altre testate giornalistiche che hanno descritto il
contesto di luci, di colori, di movimento, di stile. È una logica
di comunicazione moderna, sicuramente il nostro Presidente è
esperto in questo, tanto che alcuni si sono chiesti se in quel
momento il Presidente Caveri era Presidente della Regione o
presentatore di uno "show" televisivo. Credo che il Presidente
faccia bene a coltivare queste sue capacità professionali, il 2008
è vicino ed è sempre utile avere sottomano una professione che
possa garantire successo nella vita. Al di là di questo, credo che
tutti noi abbiamo visto in tale fine anno le conferenze stampa,
quelle stile sobrio e molto umile di un Prodi, ma anche la stessa
conferenza stampa di Sarkozy che è molto più "pétillante", non
avevano...
Caveri
(fuori microfono)
- ... non ho Carla
Bruni...
Squarzino (Arc-VA)
- ... non avevano bisogno di creare
attorno distrazione sui contenuti e sulle cose concrete. Qui invece
si doveva attirare l'attenzione su quello che è inesistente, luce e
colori perché l'attenzione non fosse sulle cose dette, di cui credo
proprio non c'è nulla da rallegrarsi. Mi stupisce che la nostra
Regione venga presentata in Italia come quella che ha inventato
questo modo nuovo di presentare le cose politiche; qui non c'è più
la distinzione fra le azioni di tipo amministrativo in cui bisogna
con molta correttezza e sobrietà dare conto alla popolazione... da
uno "show" televisivo di un uomo di spettacolo, che ha coinvolto
tutta la sua Giunta in questo spettacolo al Casinò. D'altra parte
la scelta del locale era la più adeguata, tanto più che oggi
vedremo come il Casinò diventa sempre più lo "show" di
scontri-incontri all'interno di tale Giunta e di tale maggioranza,
che vuole apparire così coesa, mentre in realtà al proprio interno
vi sono profonde divisioni e vi è l'incapacità di risolvere i
problemi reali di questa Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK