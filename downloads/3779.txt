Consiglio Regionale della Valle d'Aosta - Oggetto del Consiglio n. 29 del 28 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 29 del 28 gennaio 1981 - Resoconto
OGGETTO N. 29/81 - COLLOCAZIONE LUNGO L'AUTOSTRADA DI ADEGUATA
SEGNALETICA TURISTICA. (Interpellanza)
Presidente
- Do lettura dell'interpellanza presentata dal
Consigliere Minuzzo.
INTERPELLANZA
CONSIDERATO che l'autostrada Torino-Aosta passa lungo la
dorsale della nostra Valle, dando modo così ai turisti in transito
di poter godere di un paesaggio ricco di monumenti e paesi di
notevole rilevanza storico-culturale turistica;
INTERPELLA
l'Assessore al Turismo, Urbanistica e Beni Culturali per
conoscere se non ritiene utile e opportuno, qualora fosse
possibile, far porre, in concomitanza di paesi e opere di rilevante
interesse storico, culturale, turistico, adeguati cartelli
indicatori; inoltre chiede i motivi per i quali a differenza di ciò
che avviene quando l'autostrada attraversa la linea di confine tra
una regione e l'altra, all'inizio della nostra Valle non v'è
l'indicazione di termine Regione Piemonte inizio Regione Valle
d'Aosta.
Presidente
- Il Consigliere Minuzzo intende illustrare
l'interpellanza. Ne ha facoltà.
Minuzzo (PSDI)
- Il testo dell'interpellanza mi sembra
abbastanza chiaro per cui mi riservo eventualmente di intervenire
sulla risposta dell'Assessore.
Presidente
- Interpellato è l'Assessore al Turismo,
Urbanistica e Beni Culturali Pollicini, il quale ha facoltà di
rispondere.
Pollicini (DP)
- C'è stata una serie di richieste,
ripetute più volte, da parte dell'Assessorato nei confronti della
Società che gestisce l'autostrada, per l'installazione di questi
cartelli.
La Società che noi sappiamo vivere in acque molto agitate, è da
anni in amministrazione controllata e non intende assumere
spese.
L'Assessorato ha quindi già ordinato i cartelli a cui faceva
cenno il Consigliere Minuzzo e, poiché la Società Autostrade ha
dichiarato che non provvederà neppure, viste le condizioni
finanziarie in cui si trova, alla loro installazione, provvederemo
noi come Assessorato, evidentemente a nostre spese.
Per quanto riguarda una serie di altri cartelli, quelli con la
segnaletica giallo-nera, tipica e unificata per i monumenti, c'è in
questo senso l'accordo di inserire, in corrispondenza delle uscite,
le indicazioni delle località, o meglio dei monumenti, che si
possono visitare uscendo dall'autostrada.
Inoltre vi sarà man mano la sostituzione dei cartelli indicanti
le uscite, che oggi sono della S.A.V.; questi saranno sostituiti,
quando l'usura lo renderà necessario, perchè costano circa un
milione cadauno. Occorre considerare che sono fatti di materiale
speciale, che devono resistere agli agenti atmosferici, devono
essere rifrangenti, e comunque il prezzo evidentemente è quello che
il fabbricante impone.
In relazione a questo problema ci sarà un'altra iniziativa.
Lungo il percorso saranno posti dei cartelli, sempre a cura
dell'Assessorato, però in tempi successivi, con la sola simbologia,
in maniera da dare alla gente che passa a 120 all'ora la
possibilità di vedere - non di leggere - quali monumenti vi sono
nella zona che sta attraversando. Tutto questo è evidentemente
nell'interesse stesso della nostra Regione, però teniamo conto che
fa parte di un intervento che non competerebbe alla Regione, bensì
alla Società Autostrade, la quale per mancanza assoluta di
disponibilità finanziaria, non si assume nessun impegno.
Se il Consigliere Minuzzo vorrà vederlo, c'è un fac-simile di
questi cartelli in Assessorato; appena giungeranno incaricheremo
un'impresa per la loro installazione.
Così come ci sarà al confine fra le due regioni il cartello
Piemonte-Valle d'Aosta, con la sbarra dove si esce, e la scritta
ove si entra, nelle due lingue.
Presidente
- Il Consigliere Minuzzo ha facoltà di parlare
per la replica.
Minuzzo (PSDI)
- Solo una precisazione volevo
dall'Assessore, perché non so se ho capito bene. Ci sarà un
cartello indicatore delle località lungo il percorso, e in più
all'uscita dei vari caselli? È una precisazione fondamentale: ad
esempio, passando sull'autostrada si vede il Forte di Bard. In
concomitanza alla vista del Forte di Bard, ci sarà un cartello che
indica che quello che si vede è il Forte di Bard, oppure sarà messo
solo all'uscita di Pont-Saint-Martin per segnalare che da lì si
esce per andare a vedere il Forte di Bard?
Chiedo una deroga al Consiglio, perché non ho capito bene la
risposta dell'Assessore.
Pollicini (DP)
- Probabilmente non mi sarò spiegato bene.
Ci saranno, in corrispondenza delle uscite, le indicazioni di
alcune località che offrono degli interessi di carattere storico o
culturale; poi vi sarà, in direzione del monumento richiamato, un
cartello a simbolo indicante che vi è un castello - quindi sarà
riportata su un cartello giallo probabilmente una forma di
castello, o di forte, che indica che in quella direzione c'è un
forte, però non ci sarà la scritta "Forte di Bard" o "Castello di
Issogne". Solo in corrispondenza delle uscite vi saranno le
indicazioni.
Inoltre vi sarà, a Pont-Saint-Martin, il cartello indicante la
separazione delle due regioni, con la scritta dell'una e dell'altre
regione, che avrà, evidentemente, lo stesso colore delle
indicazioni riguardanti i monumenti, cioè giallo e nero.
Presidente
- La parola al Consigliere Minuzzo.
Minuzzo (PSDI)
- Mi dichiaro soddisfatto per la risposta
fornitami dall'Assessore Pollicini, un po' meno per il sistema.
Io ritengo che sarebbe molto più utile, sebbene si metta solo il
simbolo del castello, mettere "Bard"; che poi sia un forte o un
castello non ha importanza. Mettere il simbolo del castello e la
scritta sotto "Fénis", senza stare a scrivere dei poemi su questi
cartelli.
Ribadisco la soddisfazione e mi premurerò di prender visione dei
cartelli. Spero che eventualmente l'Assessore accolga questa mia
seconda richiesta, compatibilmente con le possibilità.
Darei un suggerimento all'Assessore: visto che la società che
gestisce l'autostrada non è in grado di sostenere queste spese,
vedere con il Ministero dei Beni Culturali se non si ritenga
opportuno intervenire in questo senso verso la Regione Valle
d'Aosta per sopperire alle spese di installazione di questi
cartelli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK