Consiglio Regionale della Valle d'Aosta - Oggetto del Consiglio n. 2037 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2037 del 19 ottobre 2011 - Resoconto
OGGETTO N. 2037/XIII - Reiezione di risoluzione:
"Problematiche riguardanti i collegamenti ferroviari della Valle
d'Aosta".
Risoluzione
Il Consiglio regionale della Valle d'Aosta/Vallée
d'Aoste
Richiamata la risoluzione del Consiglio regionale n.
1567/XIII del 12/01/2011 avente ad oggetto "Impegno per la
soluzione delle problematiche riguardanti i collegamenti ferroviari
della Valle d'Aosta", che impegnava il Governo regionale a
"sollecitare, in accordo con la Regione Piemonte, l'effettiva
realizzazione degli interventi, in particolare l'elettrificazione e
la soppressione del passaggi a livello, da tempo previsti negli
Accordi di Programma Quadro già sottoscritti;
Richiamata inoltre la successiva risoluzione n. 1914/XIII,
del 14/07/2011, dello stesso Consiglio regionale votata in
relazione alla Petizione per l'elettrificazione della linea
ferroviaria Aosta-Ivrea-Pré-Saint-Didier che impegnava il Governo
regionale a "proporre, tenendo conto che l'elettrificazione della
linea ferroviaria Aosta-Ivrea non è ancora definita in termini di
costi, tempi di realizzazione e condivisione con gli enti locali
valdostani, le iniziative più opportune per una soluzione del
disagi quotidiani degli utenti della linea ferroviaria valdostana e
in particolare per ripristinare il collegamento diretto
Aosta-Torino eliminando la rottura di carico", mentre si ricordava
che gli organismi italiani competenti in materia di omologazioni
non si erano ancora espressi in ordine all'autorizzazione per i
treni bimodali a circolare in Italia;
Appreso dagli organi di informazione che l'Assessore avrebbe
acquisito una ipotetica disponibilità immediata alla fornitura di
treni bimodali, rinviando invece sine die le prospettive di
elettrificazione della linea Ivrea-Aosta-Pré-Saint-Didier;
Rilevato the nel frattempo nessuna informazione chiara e
ufficiale è stata data in merito all'utilizzo, effettivo o
parziale, ovvero allo storno delle risorse già stanziate per l'APQ
che prevedeva la realizzazione della "Lunetta di Chivasso";
Stigmatizzando l'approssimazione e l'incoerenza delle
posizioni assunte in questa vicenda dall'Assessore regionale ai
Trasporti Aurelio Marguerettaz;
Impegna
la Giunta regionale
- a presentare con urgenza, entro il mese di novembre, alle
Commissioni consiliari competenti un piano chiaro e dettagliato
sull'utilizzo dei fondi stanziati per l'Accordo di Programma Quadro
e ad esplicitare con trasparenza quali fondi saranno spesi in
Piemonte e per quali opere, e quali fondi invece verranno
utilizzati sulla tratta in territorio valdostano;
- a definire con precisione il programma di acquisto degli
annunciati treni bimodali, da sottoporre al vaglio delle
Commissioni e del Consiglio regionale, con precisa indicazione dei
relativi costi e finanziamenti e con l'esplicitazione di un
cronoprogramma attendibile per la loro messa in funzione sulla
linea ferroviaria Torino-Aosta-Pré-Saint-Didier.
F.to:
Bertin - Giuseppe Cerise - Chatrian - Donzel -
Carmela Fontana - Louvin - Patrizia Morelli - Rigo
Presidente
- La parola al Consigliere Donzel.
Donzel (PD)
- Vista l'ora tarda non tedierò nessuno, non
cercherò di ricostruire tutto l'iter del dibattito sulla ferrovia,
che vi assicuro alle volte faccio fatica persino a seguire nella
mia mente, perché mi ricordo che una volta avevo proposto di
ragionare intorno ai bimodali, l'Assessore me li aveva bocciati, mi
aveva deriso pubblicamente in aula; poi i bimodali sono rispuntati
colorati di verde padano...quindi alle volte anche ripercorrere le
storie di questo dibattito fa vedere com'è altalenante e come, fra
di noi, si può cambiare idea.
Così recita il primo punto della risoluzione, che ricorda che
soltanto a gennaio la maggioranza ci diceva:
"sollecitare in
accordo con la Regione Piemonte l'effettiva realizzazione degli
interventi, in particolare l'elettrificazione e la soppressione dei
pedaggi"
, insomma si sollecitava a gennaio quel percorso lì. Di
diverso avviso, invece...a luglio si faceva qualche passo indietro,
ma adesso mi scuso perché nel redigere il testo, non ho
virgolettato anche la parte sulle omologazioni, però vi posso
assicurare che il testo recitava, a luglio, che sui treni bimodali
sarà necessario un adeguato interessamento da parte degli organismi
competenti in materia di omologazioni, ad oggi ancora da ottenere
per la circolazione in Italia; questo ha votato la maggioranza a
luglio! Può capitare che si voti un po' di tutto di più rispetto a
questo argomento... Poi dai giornali abbiamo appreso questa
questione: che è possibile una fornitura immediata di treni
bimodali, ma a nostro avviso non è stato spiegato in quest'aula che
evoluzione ha l'APQ (Accordo di Programma Quadro), a cui sono
destinati dei fondi, e nel quale non si fa alcun riferimento a
treni bimodali. Quindi non so se vi sono accordi, se l'Assessore ha
lavorato in tal senso, eccetera.
Insomma, solo questo brevissimo riepilogo vi dice come è stata
altalenante la posizione dell'Assessorato, come ci si è mossi
sicuramente con approssimazione, con giudizi perentori, giudizi
categorici; come al solito...ricordo che in quest'aula si è più
volte ripetuto...ma voi non ne sapete nulla! In effetti è vero, non
sono un esperto di ferrovie, né di treni, ma sappiamo leggere
l'incoerenza delle risoluzioni votate dalla maggioranza, sappiamo
leggere che c'è molta confusione e quindi assolutamente vogliamo
stigmatizzare questo fatto che su argomenti già difficili,
complessi, dove i tempi sono lentissimi a seguito delle strutture
nazionali che si occupano di queste cose, se ancora noi andiamo a
zig-zag non veniamo a capo di nulla! Quindi, visto che il problema
dei disagi permane, visto che non è che in questa fase si siano
risolti chissà quali problemi, si garantisce un servizio che, vi
assicuro, per chi usa i treni...oggi non è all'ordine del giorno,
come sapete, gli organi di stampa non ci raccontano più le
disavventure dei pendolari perché seguono altre cose più
interessanti per il momento attuale, ma i disagi continuano ancora
ad essere forti.
Pertanto abbiamo bisogno di sapere con urgenza che fine fanno i
soldi dell'accordo di programma quadro e siamo un po' preoccupati,
perché è spuntato un comunicato del Comune di Chivasso che
organizza un convegno sull'utilizzazione, diciamo sullo sviluppo
che deve avere la ferrovia Chivasso-Aosta...cioè i piemontesi si
mettono a fare convegni sulla nostra ferrovia, e noi non sappiamo
cosa andare a dire a queste riunioni, perché non abbiamo capito
cosa facciamo esattamente noi!
E poi non mi interessa se ho ragione io o ho sbagliato, mi
assumo tutte le responsabilità delle date di omologazione dei
treni, non sono tre anni, non sono quattro anni, sono pochi
mesi...si gioca sul fatto che l'omologazione adesso è di pochi
mesi, ma comunque un treno non è come comprare una pagnotta in
panetteria! Bisogna ordinarlo, c'è un tempo di ordinativo, vi sono
anni per ottenere che la fabbrica si metta a montare tutti i
bulloni che costituiscono una locomotiva, quindi se si è fatto
riferimento ad anni, forse che oggi si stringono i tempi
dell'omologazione, ma la locomotiva bisogna fabbricarla sempre dal
nulla, perché non hanno dei treni pronti! Non è che si va a
comprare la Panda, neanche più quella fanno adesso, bisogna
ordinarla e al momento in cui scatta l'ordinazione in catena di
montaggio si mette in moto la nostra automobilina...figuriamoci un
treno bimodale!
Allora noi vogliamo chiarezza su queste cose, anche perché per
parte nostra non andiamo a dire delle sciocchezze ai cittadini,
quindi abbiamo bisogno di informazione per essere chiari. E devo
dire, Assessore, questa informazione chiara in questi giorni non
c'è proprio stata!
Presidente
- Dichiaro aperta la discussione generale.
Se non vi sono interventi, dichiaro chiusa la discussione
generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente. Intanto devo
prendere atto del tono assolutamente fattivo e collaborativo che il
collega Donzel utilizza in Consiglio, tono che è sicuramente
diverso rispetto a delle cose che abbiamo letto sui giornali, che
mi sembravano personalmente sopra le righe.
Ora, se l'obiettivo è quello di avere un confronto in
commissione, in modo da avere tutti i documenti e le informazioni
possibili, annuncio fin d'ora la mia disponibilità a venire in
commissione ed a fare un confronto molto sereno e puntuale, anche
perché se basiamo tutte le nostre comunicazioni su degli articoli
di giornale, alla fine siamo noi un po' attori di questo
disorientamento, perché per quanto sia bravo un giornalista, non
potrà dare tutte le informazioni. Quindi, a suo giudizio, estraendo
da un discorso più ampio delle frasi, che possono essere delle
frasi anche dette e frasi corrette, sicuramente non dà un senso
compiuto della discussione.
Per cercare di darvi tutti gli elementi e contribuire a questa
chiarezza, il collega Donzel, al di là del fatto della derisione,
perché lì non mi riconosco, ma nel dire: io ho parlato dei treni
bimodali nel tempo, ed in aula è stata data un'indicazione che non
era così favorevole...allora, era solo per dirle che in quel
momento stavamo ragionando sul progetto dell'elettrificazione, così
come stavamo ragionando per tutte quelle attività che erano
riconducibili agli APQ. Ma dopo che gli anni sono passati in modo
inconcludente, dobbiamo prendere atto, nostro malgrado, che tutti i
progetti e le attività che non sono state proposte da noi, ma sono
state proposte dalle Ferrovie dello Stato e dal Ministero, sono
inefficaci totalmente! I quattrini erano a disposizione ed erano
stati quantificati con determinati importi; passano gli anni e
nulla accade, perché c'è la contrarietà del Comune di Chivasso,
perché ci sono dei problemi finanziari, insomma mettetela come
volete, ma quando tu devi prendere atto di una situazione che non
può evolvere, è ragionevole che tu vada ad analizzare il piano B.
Il piano A era quello, è stato scritto ancora negli APQ, ma quando
il piano A non può essere praticato, si procede con il piano B. E
il piano B, Donzel, se vuole che le dica che lei ha parlato in
Consiglio dei treni bimodali prima di noi le posso dire anche di
sì, non è che siamo così appassionati a questo! Ad oggi questa
scelta diventa una scelta che può dare in poco tempo, rispetto
all'altra, delle risposte ai nostri cittadini.
Aggiungo che abbiamo fatto degli ulteriori approfondimenti, ma
in commissione le potrò dare tutti questi dati; Trenitalia e RFI ci
dicono che, una volta fatta l'elettrificazione, risparmiamo 0,5
minuti, cioè 30 secondi! Con l'elettrificazione fatta noi abbiamo
una riduzione dei tempi di percorrenza che è di 30 secondi, ma è
chiaro il motivo, lo capisce chiunque: perché i binari rimangono
quelli che sono e siccome avete anche lì delle frequentazioni ed
avete macchinisti, sapete benissimo che su questa tratta c'è un
limite di velocità, in alcuni punti addirittura 50 all'ora, in
altri 90 all'ora massimo. Capite benissimo che se anche hai una
Ferrari, sempre a quella velocità devi andare, e quindi
l'elettrificazione, se non è fatta in una concezione nuova di una
nuova linea ferroviaria, avrà tutti i limiti di una vecchia linea
ferroviaria monobinario!
Ecco perché nella risoluzione di luglio abbiamo parlato dei
treni bimodali e siccome so che lei è un attento lettore anche di
Repubblica
, se lei va su Repubblica.it, troverà una
dichiarazione di Cota, che ha avuto un incontro con Moretti che
dice esattamente questo: ci sono due scenari, c'è
l'elettrificazione, dove ci sono dei costi presunti di 100.000.000
e questi denari non si sa bene dove andarli a prendere, dall'altra
parte ci sono i treni bimodali. Questo dice Cota quando incontra
Moretti, quindi non Marguerettaz! Rispetto a questo tema noi
abbiamo detto: sediamoci attorno ad un tavolo, e quando ci sediamo
attorno ad un tavolo non ci sediamo con il Comune di Chivasso, ci
sediamo con la Regione Piemonte, ci sediamo con il Ministero e con
RFI, dobbiamo prendere atto dello stato di avanzamento degli APQ, e
in quella sede prendere atto delle difficoltà o delle possibilità
di effettuare quello che c'è scritto.
Io sono pessimista, ed ecco perché abbiamo il piano B da mettere
sul tavolo, ed ecco qual è il ragionamento. Quindi non ci sono né
fughe in avanti, né ragionamenti che non sono coerenti con quello
che ha approvato il Consiglio, e rispetto a questo tema diciamo:
andiamo a negoziare con lo Stato e con la Regione l'utilizzo dei
40.000.000. Questo anche perché, e lì probabilmente ha frainteso
quello che è stato scritto, ma proprio nell'articolo su
La
Stampa
(e lì la giornalista scrive correttamente) io ho
semplicemente detto, ma non ho capito quello che lei ha poi detto
il giorno dopo ai giornali, che per evitare di spendere malamente
questi 40.000.000 con degli interventi diffusi, meglio che questi
soldi vengano spesi in una logica coerente che dà delle soluzioni.
Quando andremo ad acquistare dei treni, credo che tutti coloro che
sono in quest'aula, così come tutti gli addetti ai lavori, possano
concordare che il nostro materiale rotabile è vecchio, non
funziona, deve essere cambiato.
Noi chiediamo che in questo cambiamento si introduca questa
tecnologia, che in Francia è già utilizzata: i Bombardier in
Francia girano tranquillamente e sono dei bimodali, sono omologati,
ma sono omologati per un voltaggio di 1.500 e non di 3.000, hanno
un sistema di sicurezza diverso dal nostro; però non stiamo
parlando di una tecnologia che non ha un utilizzo. Se andate solo a
vedere anche qua, sempre in Piemonte, per la tratta Biella-Milano
chiedono di mettere i bimodali perché hanno lo stesso problema che
abbiamo noi; quindi non stiamo dicendo delle cose fuori dal
mondo.
Rispetto a questo tema torno a dire che io, affrontando
l'argomento come lo abbiamo affrontato adesso, sono disponibile a
venire in commissione, affrontare il tema con chi volete voi:
personalmente, con i miei tecnici, con dei competenti in materia di
trasporto ferroviario e, a fronte di questo, vi chiederei di
ritirare la risoluzione, che credo sia stata generata da un
fraintendimento generale.
Presidente
- La parola al Consigliere Louvin.
Louvin (ALPE)
- Grazie Presidente.
Brevemente, quando entra in scena l'Assessore Marguerettaz, le
questioni assumono dei connotati alla Balzac, enfatiche, quasi
grottesche...perché? Noi abbiamo presentato e devo dire che noi del
gruppo ALPE eravamo un po' esitanti nell'aderire all'iniziativa,
che aveva nei colleghi del PD una posizione molto ferma, che è
stata esplicitata anche negli organi di stampa qualche giorno fa,
di critica ancora più dura della nostra sulle sue posizioni, perché
pensavamo che potessero esserci dei fraintendimenti, ma quello che
lei ha detto ha ampiamente confermato e portato argomenti alla tesi
dei nostri colleghi.
Lei, in sostanza, ci ha appena detto di non avere mai creduto
nell'elettrificazione della linea. Lei ha detto: tutto questo è una
presa in giro, in fondo si risparmierebbero 30 secondi con un
investimento di decine di milioni di euro! Allora questo ci fa
sorgere il dubbio - ed è qualcosa di più che un dubbio - che lei da
tempo ci stia un po' portando a spasso su questo argomento, perché
lei forse non ha le idee sufficientemente chiare sulla materia, e
può succedere, ma perché forse non è sufficientemente attento sul
pezzo per ragionare seriamente di queste cose. Il Consiglio le ha
dato dei binari, le ha dato una traccia su cui lavorare ed era la
traccia dell'elettrificazione della linea. A fronte di decisioni
prese altrove in ordine ai finanziamenti, lei ha già accantonato
tutto questo, lo ha già messo da una parte e ha deciso di andare su
una strada sulla quale lei dileggiava non anni fa, ma dodici mesi
fa il nostro collega, anzi, dieci mesi fa, era dicembre dello
scorso anno, dileggiava il nostro collega Donzel, dicendogli
qualcosa come: sono tutte delle favole, non si lasci ingannare
dalle favole sui treni bimodali perché ad oggi di treni bimodali
omologati per circolare sulle ferrovie italiane non ne
esistono!
E veniamo alla questione interessante dei treni bimodali; perché
adesso, invece, questa fiammata sui treni bimodali? Io glielo sto
chiedendo con insistenza, perché è una problematica ancora più
risalente di questi ultimi mesi, già in altre giunte si era parlato
dell'ipotesi dei treni bimodali...ma guardi, Assessore, l'aiutano
le notizie di stampa di questi ultimi giorni! C'è una società che
gravita nell'area della Finmeccanica, che guarda caso ha in corso
interessanti trattative con il Piemonte in particolare, e che punta
a realizzare in Italia i primi treni bimodali. Evviva, c'è da
risollevare un'azienda che è in amministrazione controllata,
bisogna alimentarla con la trasfusione di fondi pubblici, di
commesse in questo momento, bisogna trovare il mercato per i
bimodali.
Allora abbiamo un vago sospetto che in questa cosa lei non sia
un tirafili, certamente, non le attribuiamo queste ipotetiche
colpe, ma sia mosso da interessi che vanno un po' oltre e che
dicono: in questo momento non interessano le opere infrastrutturali
sulla rete ferroviaria, bisogna tagliar corto e comprare dei treni
bimodali. Allora, quale migliore occasione che farsi dire di no
sulla vicenda della Lunetta, che ha degli infortuni di natura
urbanistica, di contestazioni, di valutazione di impatto
ambientale, lasciamo un attimo in sospeso la vicenda, facciamo il
patto della Lunetta, ci spartiamo i soldi con la Regione Piemonte
ed andiamo a comprare questi benedetti bimodali e finalmente daremo
una soddisfazione a qualcuno! Il che potrebbe ancora stare in
piedi, senonché i tempi lei li ha già detti in quest'aula: sono di
tanti anni e sono di più tempo di quanto ce ne sarebbe necessario
per fare l'elettrificazione...
(interruzione del Presidente della Regione, fuori
microfono)
...questa è una sua opinione, Presidente, mi dispiace che lei
abbia votato in quest'aula delle risoluzioni che dicevano altre
cose rispetto all'elettrificazione. È libero anche lei,
naturalmente, di cambiare idea ogni tanto!
La nostra opinione, e non è limitata al settore ferroviario,
trenini a parte, il suo operato come Assessore è un disastro! In
materia ferroviaria poi c'è una norma di attuazione piantata, in
materia di aeroporto abbiamo un contenzioso che si sta sviluppando
su tutta la linea! Lei, Assessore, abbiamo l'impressione che abbia
la testa altrove e se è vero che ha avuto, e cerchiamo di avere
naturalmente un tono pacato in quest'aula, lo ha avuto molto
garbato, molto fermo ma signorile il collega Donzel, questo non
impedisce che la sostanza di questa risoluzione non sia esattamente
di farle una carezza. Questa stigmatizza l'approssimazione e
l'incoerenza delle sue posizioni in questa materia. Noi non abbiamo
voluto enfatizzarla più di tanto, ci limitiamo a riconoscere che in
questa materia lei si sta muovendo a zig-zag; lei da apprendista
ferroviere ci viene ogni volta ad insegnare qualcosa di nuovo, ma
mi dispiace, non ci siamo!
Noi chiediamo al Consiglio di dirlo una volta per tutte che lei
si sta muovendo male, questo è il fondo della questione;
naturalmente proseguiranno le discussioni in commissione, ma questo
vogliamo dirlo. Questa è l'opinione che ha questo gruppo politico,
questa opposizione, in questo momento del suo atteggiamento in
questa materia, perché se lei è corretto con questo Consiglio, lei
ci convoca, lei ci dice: abbiamo cambiato idea e ci mettiamo su
un'altra via. Ma non lascia andare avanti notizie di stampa, non
lascia che queste anticipazioni precorrano i tempi e
precostituiscano una condizione che è di altro genere rispetto a
quello che questo Consiglio le aveva chiesto di fare.
Presidente
- La risoluzione non viene rinviata...
Louvin (ALPE)
- ...la vicenda interessa un giudizio anche
personale sull'operato dell'Assessore. Chiediamo una votazione
segreta. Grazie.
Presidente
- A nome anche del PD? Va bene.
La parola al Consigliere Donzel, per dichiarazione di voto.
Donzel (PD)
- Una breve battuta per dichiarazione di
voto, anche per capire qual è la posizione che ci anima rispetto a
questa cosa; intanto il fatto che quell'APQ prevedeva che la
maggior parte delle risorse fossero messe a disposizione di
strutture, di cui doveva beneficiare la Valle d'Aosta. Abbiamo
sempre fatto una polemica con i piemontesi, che a mio avviso -
avevo detto - doveva essere composta, ma sicuramente se ci
fosse...perché io dico "ci fosse" un patto di spartizione di questi
denari, parte per i treni bimodali della Valle d'Aosta, parte per
lavori in Piemonte, noi toglieremmo quello che è uno zoccolo duro
di finanziamenti per l'elettrificazione. Ci spaventa moltissimo
quella frase che abbiamo sentito dire oggi in aula: tanto con
l'elettrificazione non si risolve nulla! Noi siamo invece
dell'avviso diverso, perché i firmatari della petizione sono
convinti che l'elettrificazione salva la tratta, altrimenti si
muore.
Un'altra questione: non penso che i giornalisti con i quali alle
volte ho anch'io dei rapporti difficili, riportino a vanvera
dichiarazioni degli Assessori; gli Assessori possono rettificare
con comunicati stampa di rettifica se sono delle inesattezze, ma
penso che difficilmente i giornalisti, soprattutto in Valle
d'Aosta, si prendano la libertà di fantasticare sulle dichiarazioni
della Giunta! Quindi ritengo ancora che siano una fonte attendibile
per noi e per i cittadini.
Infine, consentitemi di dire una cosa: l'altra Amministrazione
regionale aveva fatto un'operazione di acquisto di materiale
rotabile positiva, perché il nostro materiale è pessimo e fu fatto
l'acquisto dei Minuetto. Adesso non è certo colpa dell'altra
Amministrazione regionale, ma sicuramente tra RFI, Porta Susa e
compagnia bella, ci hanno fatto un pacco! Cioè dovremmo avere dei
treni migliori che funzionano, abbiamo comprato dei treni che
adesso non ce li fanno più funzionare; ecco, non facciamoci fare un
altro pacco, non facciamo la figura dei valdostani con i quattro
soldi in tasca dell'autonomia, che tutte le volte rifilano loro
della roba che poi non funziona più, quindi i cittadini buttano i
soldi dalla finestra!
Pensiamoci bene, il progetto dell'elettrificazione voleva dire
proprio questo: una linea che, anche se con molti limiti, anche se
è vero che non migliora di tanto i tempi (poi lì si può stare a
discutere se è 0,50 o 3 minuti), dava però garanzia di vita alla
linea. Questo è lo spirito di tutto il percorso che c'è stato
rispetto a questa questione.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Vorrei, nel motivare la dichiarazione di voto, esprimere due
valutazioni su quello che è stato detto, nel merito di questa
risoluzione. Noi abbiamo votato poco tempo fa in Consiglio una
risoluzione che parlava dell'intenzione di andare nella direzione
che qui è stata ricordata, verso il bimodale; quindi non è che oggi
andiamo nella direzione opposta. Secondo: sull'elettrificazione si
sono espressi tecnici influenti e preparati che hanno cercato di
evidenziare, rispetto all'investimento, quali erano i vantaggi.
Rispetto a investimenti che sono di 80-100.000.000 di euro, e tempi
molto lunghi, il risultato è quello ricordato dall'Assessore. La
Lunetta di Chivasso, dove erano finalizzati i fondi che ancora per
una parte sono disponibili, non è praticabile, perché il Comune di
Chivasso ha di nuovo confermato che non darà l'assenso a questo
tipo di progetto. Il che significa che questi fondi, se rimangono
con finalizzazione Lunetta di Chivasso, vengono molto
probabilmente, anzi, sicuramente tolti. Allora, per evitare questo
tipo di situazione, credo sia giusto e logico - e quello che ha
detto l'Assessore va in questa direzione - cercare di capire come
utilizzarli al meglio, sia nella Regione Piemonte che nella Valle
d'Aosta. Per la Regione Piemonte ci sono opere che possono essere
fatte, ad esempio il discorso dei passaggi a livello che rientrano
già in alcuni APQ e che non sono finanziati a sufficienza, che
possono, quelli sì, ridurre di molto i tempi di percorrenza, molto
più che tutto quello che è l'elettrificazione.
A tutto questo, il voler dare un significato poi politico di
valutazione su quello che è l'operato dell'Assessore, ecco, noi a
questo non ci stiamo, perché il problema della complessità del
discorso ferroviario non è legato alla volontà dell'Assessore. È un
problema di fatto complesso, che non trova soluzione a livello
nazionale ed abbiamo delle difficoltà a capire dove si andrà e
quali saranno gli investimenti, perché il problema sono gli
investimenti. Rispetto alla Francia capiamo qual è la differenza
già oggi esistente, che porterà sempre a mantenere il gap che
abbiamo.
Quindi riteniamo che, malgrado la disponibilità di andare in
commissione o di ritirarla per andare in commissione, questo non
venga accolto, quindi voteremo contro la risoluzione
presentata.
Presidente
- Pongo in votazione la risoluzione in oggetto
con votazione segreta:
Consiglieri presenti e votanti: 32
Favorevoli: 14
Contrari: 18
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK