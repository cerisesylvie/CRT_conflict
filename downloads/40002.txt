Consiglio Regionale della Valle d'Aosta - Oggetto del Consiglio n. 2954 del 11 ottobre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2954 del 11 ottobre 2017 - Resoconto
OGGETTO N. 2954/XIV - Comunicazione e presa d'atto delle
dimissioni rassegnate dal Signor Pierluigi Marquis dalla carica di
Presidente della Regione.
Rosset (Presidente) -
Non essendo stato iscritto il nuovo
punto all'ordine del giorno, passiamo ora alla discussione sul
punto relativo alla comunicazione e presa d'atto delle dimissioni
rassegnate dal Presidente della Regione. Chiedo di consegnare
l'allegato al punto dell'ordine del giorno.
Il Presidente della Regione, con lettera in data 10 ottobre 2017
prot. n. 8025/GAB, ha trasmesso al Presidente del Consiglio, ai
sensi dell'articolo 7, comma 2, della legge regionale 7 agosto
2007, n. 21, nonché dell'articolo 9, comma 5, del Regolamento
interno per il funzionamento del Consiglio regionale, la
sottoriportata lettera con la quale rassegna le proprie dimissioni
dalla carica di Presidente della Regione.
Oggetto: Dimissioni dalla carica di Presidente della Regione
autonoma Valle d'Aosta/Vallée d'Aoste.
Ill.mo Presidente,
Le comunico con la presente le dimissioni dalla carica di
Presidente della Regione autonoma Valle d'Aosta/Vallée
d'Aoste.
La prego di volerne dare comunicazione nella seduta del
Consiglio regionale da Lei già convocato per mercoledì 11 ottobre
p.v..
Nel confermare il mio impegno personale di Consigliere
regionale a servizio dell'Assemblea legislativa regionale e dei
valdostani tutti, Le porgo cordiali saluti.
F.to: Pierluigi Marquis.
Rilevato che l'articolo 7, comma 2, della legge regionale 7
agosto 2007, n. 21, e l'articolo 9, comma 5, del Regolamento
interno per il funzionamento del Consiglio regionale prevedono che
le dimissioni del Presidente della Regione sono presentate al
Presidente del Consiglio regionale, che ne dà comunicazione al
Consiglio nella prima sessione o adunanza utile, e diventano
efficaci dalla data di presa d'atto da parte del Consiglio
regionale da effettuarsi nella medesima adunanza, e che fino
all'elezione del nuovo Presidente della Regione e della nuova
Giunta, la Giunta rimane in carica per l'ordinaria amministrazione,
fatta salva l'adozione degli atti indifferibili ed urgenti, e la
carica di Presidente della Regione è assunta dal Vicepresidente.
All'elezione del nuovo Presidente e della nuova Giunta si procede,
entro sessanta giorni dalla data di presa d'atto delle dimissioni
del Presidente della Regione, con le modalità di cui agli articoli
2 e 4;
Rilevato che, ai sensi di quanto disposto dall'articolo 8, comma
1, lettera b), della legge regionale 21/2007, sussiste comunque un
termine massimo per l'esercizio dell'ordinaria amministrazione, che
è di 60 giorni, decorsi i quali, ove non siano eletti il nuovo
Presidente della Regione e la nuova Giunta, stante l'incapacità di
funzionare per l'impossibilità di formare una maggioranza, si
verificherà
ex lege
lo scioglimento funzionale del Consiglio
regionale.
In considerazione di quanto sopra esposto, si propone che il
Consiglio regionale:
- prenda atto delle dimissioni rassegnate dal signor Pierluigi
Marquis dalla carica di Presidente della Regione;
- dia atto che la Giunta regionale, la cui Presidenza è assunta
dal Vicepresidente Laurent Viérin, continui in
prorogatio
ad
assicurare l'ordinaria amministrazione fino all'elezione del nuovo
Presidente della Regione e della nuova Giunta, ai sensi degli
articoli 2 e 4 della legge regionale 21/2007;
- dia atto che, come disposto dagli articoli 7, comma 2, e 8,
comma 1, lettera b), della legge regionale 21/2007, il termine
massimo per l'esercizio dell'ordinaria amministrazione da parte
della Giunta è di 60 giorni, decorsi i quali si verificherà ex lege
lo scioglimento funzionale del Consiglio regionale, ove non siano
eletti il nuovo Presidente della Regione e la nuova Giunta.
La discussione è aperta. Ricordo che è una presa d'atto senza
votazione. Ha chiesto la parola la consigliera Morelli, ne ha
facoltà.
Morelli (ALPE) -
Semplicemente per capire se conferma
quanto è stato detto nella riunione della Conferenza dei
Capigruppo, che sulla presa d'atto di dimissioni del presidente
Marquis si sarebbe svolta la discussione consentendo a ogni gruppo
di fare un intervento di dieci minuti massimo, perché vedo che sul
tabellone mi sono stati attribuiti trenta minuti.
Presidente -
Confermo, le sono ora attribuiti dieci
minuti.
Morelli (ALPE) -
È un po' spiacevole quanto è accaduto
rispetto all'apertura di un punto, che poi ha visto l'inserirsi di
una discussione su un altro punto, che ha spezzato in qualche modo
la discussione precedente. Dopo l'intervento del collega Marquis,
sarebbe stato più logico che si continuasse a discutere sul tema
delle dimissioni del Presidente della Regione. Comunque così è
stato ed è inutile fare polemiche.
Presidente -
No, mi scusi, così non è stato. Ma non
voglio attivare la polemica. Sulla presa d'atto del primo punto, il
Presidente uscente mi ha chiesto la parola e giustamente gliel'ho
concessa, ma non ho aperto la discussione sulla presa d'atto.
Vorrei chiarire questo aspetto, perché altrimenti non ci capiamo.
Dopo di che non voglio polemizzare. Chiedo scusa per
l'interruzione.
Morelli (ALPE) -
Non voglio entrare nel merito di una
discussione su un'errata applicazione del Regolamento interno, che
lei ci dice non esserci stata. Bene. Io dico semplicemente che è
spiacevole che, dopo l'intervento di Marquis, si sia inserita una
discussione che ha portato evidentemente l'attenzione del Consiglio
su altro.
Ma riprendiamo la discussione sulle dimissioni del presidente
Marquis dall'intervento del collega Marquis stesso, per dire
che...
Il consigliere Perron interviene fuori microfono.
Se il collega Perron ha qualcosa di importante da osservare,
credo che...
Presidente -
Chiedo scusa, consigliere Perron, lasci
finire l'intervento, dopo di che affrontiamo il problema. Non
creiamo problematiche su problematiche. Collega Morelli,
prosegua.
Morelli (ALPE) -
Mi pare che il clima sia piuttosto teso
e forse non è stato così inopportuno rinviare la discussione
politica a una seduta prossima.
Ieri abbiamo appreso dell'apertura di un'indagine nei confronti
del collega Marquis. È questo un avvenimento che ci ha lasciati -
credo - tutti sgomenti, che ha colpito profondamente anche
l'opinione pubblica. Come gruppo ALPE confidiamo nel fatto che il
collega Marquis possa chiarire la sua posizione e dimostrare la sua
totale estraneità ai fatti e al reato che gli viene contestato.
Sono avvenimenti - l'ho già detto prima - che gettano un'ombra
sulle istituzioni valdostane, che nuocciono al buon nome della
nostra Regione, indipendentemente da come si siano svolti i fatti,
cosa della quale noi ignoriamo tutto. Però è evidente che il
ritrovamento di una cifra importante nell'ufficio del Presidente
della Regione, chiunque ce l'abbia messa, con qualunque finalità, è
evidente che è un avvenimento estremamente spiacevole e grave, e va
a intorbidare un clima già poco sereno. Si è parlato di carenze del
sistema di sicurezza: oggi l'ha ricordato il collega Marquis, ma è
qualcosa che era già emerso.
Circolano voci piuttosto inquietanti. Il Corriere della Sera -
anch'io come il collega Gerandin, ho letto gli articoli usciti a
livello nazionale - parla di vendette politiche e rancori
personali. I palazzi hanno delle orecchie, diceva il collega
Marguerettaz: credo che questo sia grave, ma in qualche modo in
maggioranza ce ne siamo accorti da subito. C'è stata la
registrazione di una riunione di maggioranza proprio nei primi
tempi dell'insediamento di questa maggioranza, quindi sicuramente
il palazzo ha delle orecchie. C'è stata la registrazione del
collega Chatrian, che poi è stata trasmessa a un organo di stampa.
Quindi il clima generale è assolutamente poco sereno e molto
pesante. Anche su questa vicenda noi speriamo che verrà fatta
chiarezza, così come su quella dei 25 mila euro. È quindi
importante, dal nostro punto di vista, mantenere un profilo
corretto senza abbandonarsi a illazioni o a congetture che non
siano suffragate da fatti. Ne va della credibilità, ormai -
lasciatemelo dire - sempre più risicata delle nostre istituzioni e
della politica valdostana.
Oggi prendiamo atto delle dimissioni rassegnate dal presidente
Marquis, che da un lato gli consentono di agire e di potersi
concentrare anche con più libertà sulla necessità di chiarire la
sua posizione, ma dall'altro aprono una nuova fase politico
amministrativa di questa travagliata legislatura. Però di questo
parleremo nella prossima seduta. Oggi credo che dobbiamo limitarci
a prendere atto di queste dimissioni e ad apprezzare il gesto del
collega Marquis, che credo ci consenta di fare dei ragionamenti più
sereni e più liberi.
Presidente -
Ha chiesto la parola il consigliere Perron,
ne ha facoltà.
Perron (UV) -
Non per soffermarmi tutta la mattina sulle
questioni procedurali, però nella riunione della Conferenza dei
Capigruppo avevamo concordato, colleghi, che avremmo assegnato
dieci minuti a gruppo, se c'era un'intesa per l'iscrizione del
nuovo punto all'ordine del giorno. L'impegno preso era che, in
presenza di questo accordo, sulle dimissioni avremmo parlato uno
per gruppo, ma se questo accordo non c'è, Presidente, le chiedo
cortesemente di riunire la Conferenza dei Capigruppo. Visto che
tale accordo non c'è stato, noi vogliamo a questo punto che il
Consiglio abbia la possibilità, per tutti i Consiglieri, di parlare
su un punto che è assolutamente politico. Dico questo molto
serenamente e senza nessuna polemica, ma noi l'avevamo inteso così.
Quindi Presidente, se non è chiarito, chiedo che la Conferenza dei
Capigruppo venga di nuovo riunita per decidere come procedere con i
lavori.
Presidente -
C'è la richiesta di una riunione della
Conferenza dei Capigruppo. Capigruppo concessa, la seduta è
sospesa.
La seduta è sospesa alle ore 10:58 e riprende alle ore
11:14
.
Rosset (Presidente) -
Possiamo riprendere i lavori. Come
concordato nella riunione della Conferenza dei Capigruppo, siamo
sulla discussione generale in merito alla presa d'atto delle
dimissioni: dieci minuti per ogni consigliere che voglia prendere
la parola.
Ci sono richieste di intervento? Ha chiesto la parola la
consigliera Rini, ne ha facoltà.
Rini (UV) -
Io vi dico la verità, oggi non pensavo di
intervenire, perché speravo nel buonsenso dei colleghi e immaginavo
un percorso diverso, che finalmente ci vedesse fare delle scelte
differenti, improntate nel solco della serietà e dell'operosità.
Invece ci troviamo ad assistere a un altro triste spettacolo. Però
mi sento di intervenire, dopo aver ascoltato alcuni degli
interventi di chi mi ha preceduto.
Io, come voi, credo che stiamo vivendo un periodo difficile, un
periodo dove le persone che incontriamo ci dicono basta! Basta a
questi
paciocchi
, basta a questi dico/non dico. In
quest'aula, invece, siamo andati di nuovo in questa direzione,
perché ancora una volta si è cercato in tutti i modi e in tutti gli
interventi di fare confusione. Io non mi concentrerei tanto sui
passaggi politici, perché lo hanno fatto molto bene e lo faranno
sicuramente molto meglio di me i colleghi più tardi. Ma abbiamo
sentito veramente delle fesserie oggi in quest'aula. Si è cercato -
secondo me lo si è fatto volutamente - di confondere chi ci ascolta
e ci segue, che già è abbastanza confuso e schifato da tutto e da
tutti.
Partirei con la giornata di ieri. La collega Morelli ha più
volte detto che ieri abbiamo appreso dell'apertura delle indagini.
Io ho una grande stima della collega Morelli e so che lei conosce
bene le fasi processuali, quindi sa benissimo che ieri non abbiamo
parlato e non abbiamo assistito all'apertura di un'indagine. Anzi,
ieri abbiamo appreso che le indagini sono andate molto avanti e -
lo dico giuridicamente senza entrare nel merito - hanno raggiunto
uno
step
importantissimo e avanzatissimo. Ovvero ieri
abbiamo assistito alla notifica di avvisi di garanzia per tre
persone. Io parlo per quello che è apparso sugli organi di stampa:
la notifica di un avviso di garanzia e di una posizione di indagato
che hanno notificato all'ex presidente Marquis e ad altre due
persone. Quindi l'apertura delle indagini era chiara ed era già
avvenuta il 7 luglio: ne eravamo tutti a conoscenza.
Ieri però c'è stato un altro fatto giuridico importantissimo.
Proprio perché le indagini sono andate avanti, abbiamo scoperto che
c'è stato lo stralcio totale da parte della Procura del reato di
corruzione. Cosa vuol dire questo? Perché sui termini giuridici è
anche facile fare melina, giocare e
pacioccare
- come dicevo
prima - per confondere. Cosa vuol dire lo stralcio del reato di
corruzione? Vuol dire che l'unica certezza di ieri - io concordo
che non ci sia nessun'altra posizione, ma bisogna assolutamente
rispettare l'operato della magistratura - è la totale estraneità ai
fatti del collega Rollandin. Credo che questo sia un dato di fatto.
Finisco e poi lei mi replicherà.
Vorrei dire una cosa preliminare. Io sono una ferma sostenitrice
della presunzione di non colpevolezza, quindi esprimo innanzitutto
tutta la mia solidarietà personale al collega Marquis e ripeto che
noi parleremo di fatti quando le conclusioni saranno avanti. Su
questo vorrei essere assolutamente non fraintesa, però non facciamo
di nuovo confusione. Ho sentito prima in quest'aula parlare di
testimoni inascoltati.
Voce fuori microfono.
Scusi, io ricostruisco quello che ho sentito: credo di averne
diritto. Io ho sentito questo, poi lei mi dirà; è tutto ai verbali,
fortunatamente. Chi siano i testimoni lo decide il Sostituto
Procuratore, quindi la carica di testimone non ce la auto diamo, ma
la dà giustamente chi conduce le indagini. Ieri un atto notificato
ha dato un'altra interpretazione - le ripeto che io sono garantista
fino all'ultimo grado di giudizio e quindi su questo non vorrei
essere fraintesa - quindi ieri abbiamo avuto un altro disegno di
quanto accaduto.
Prima abbiamo sentito parlare anche della questione delle
dimissioni: questo è il punto e l'oggetto. Ma io le faccio una mia
considerazione, che credo sia anche di altri. Tra l'altro anche su
questo ci sono due versioni contrastanti. Se veramente, collega
Marquis, lei voleva favorire il dialogo politico, perché non si è
dimesso lunedì? Il presidente Gentiloni è venuto in Valle lunedì.
Lo scorso Consiglio abbiamo parlato tutta la giornata e sembrava
che lo scoglio fosse questa visita. Gentiloni era andato via, la
Giunta era terminata, le deliberazioni le avevate portate a casa e
tutto era stato fatto: se voleva veramente favorire un dialogo
politico, perché, collega Marquis, non si è dimesso lunedì e lo ha
fatto solo ieri? Qualcuno, sempre della sua ex maggioranza, ha
detto che lo ha fatto in seguito all'atto giudiziario che le è
stato notificato. Io rispetto anche questa scelta, però il suo
collega diceva
des deux l'une
: o l'una o l'altra, perché
hanno due significati un po' diversi e non sono proprio la stessa
cosa.
Chiudo il mio intervento con quello che ha detto prima il
collega Marguerettaz. Cerco di farlo - mi creda, collega Marquis -
con il massimo del rispetto, che credo di avere sempre dato ai
colleghi e che ho sempre preteso. Oggi qua si chiedono toni bassi e
si chiede rispetto, come è giusto che sia, ma li avremmo graditi
anche noi un po' di mesi fa, però purtroppo tale gentilezza non ci
è stata accordata. In quest'aula ho sentito delle parole forti, ho
sentito delle parole che andavano ampiamente al di là di commenti e
che - lì sì, in un momento di avvio delle indagini - erano del
tutto inopportune. Mi riferisco a quelle parole che lei aveva
pronunciato alla fine di una conferenza stampa, quando era venuto a
conoscenza degli avvenimenti: fatto di estrema gravità, sfregio
alle istituzioni e alla comunità valdostana, ancor più grave per il
luogo in cui è stato commesso; questo fatto si inserisce in un
contesto di grande cambiamento; è l'atto finale di una politica che
distribuisce risorse. Collega Marquis, io non entro nel merito,
perché - glielo ripeto per l'ennesima volta - io umanamente le sono
vicina e mi auguro per lei, ma soprattutto per la Valle d'Aosta,
che si concluda diversamente questa faccenda. Però - come dicevo
prima - l'unica certezza che c'è oggi è la totale estraneità del
collega Rollandin. E in seguito a queste sue dichiarazioni fatte
pubblicamente, io le chiedo veramente - glielo chiedo davvero
umanamente - di porre pubblicamente delle scuse al collega
Rollandin per queste parole infamanti. Collega a cui, io
personalmente e il nostro gruppo, vogliamo esprimere la totale
vicinanza e supporto, perché è stata davvero una brutta pagina. Ora
però io credo che le valdostane e i valdostani ne abbiano veramente
basta, credo che sia arrivato veramente il momento di anteporre la
serietà a qualunque questione personale e di metterci al
lavoro.
Presidente -
Ha chiesto la parola il Presidente della
Regione, ne ha facoltà.
Marquis (AC-SA-PNV) -
Prendo la parola per fatto
personale. Collega Rini, lei ci dice di essere un'esperta giurista
che conosce i tribunali e conosce le procedure. Io la inviterei a
una maggiore cautela, perché lei parla senza sapere quello che
dice, o perlomeno senza essere informata dei fatti avvenuti. Ieri
io sono stato oggetto di un decreto di perquisizione, in cui mi è
stato prelevato il computer e due cellulari, ma non ho avuto nessun
avviso di garanzia, come nessun altro. Pertanto stia attenta a
quello che dice.
Con riferimento invece al resto della questione, sono a
confermare le parole che ho espresso nella conferenza stampa: le
condivido ancora oggi e le sottolineo. È successo un atto
gravissimo e uno sfregio per le istituzioni e per la Valle d'Aosta
intera. Da valdostano mi vergogno solo a pensare che qualcuno abbia
potuto mettere dei soldi nell'ufficio del Presidente della Regione.
Ora io - come è stato sottolineato dal collega Marguerettaz - mi
auguro che non ci sia il coinvolgimento di nessuno dei
rappresentanti delle istituzioni, ma questo sta a significare che
qualche soggetto terzo abbia compiuto questa azione. Se così è -
questo era il significato delle mie parole e lo risottolineo - è
ancora un fatto più inquietante per la Valle d'Aosta, perché
significa che non c'è un sistema in salute, significa che c'è da
fare delle riflessioni, perché non sono cose queste che possono
accadere in una situazione di normalità. Credo che questo lo
sappiano tutti i valdostani e per questo dico che, se c'è qualche
soggetto terzo disposto a compiere delle azioni di questo genere,
significa che è la fine di un sistema. Chiaro?
Presidente -
Ha chiesto la parola il consigliere Fabbri,
ne ha facoltà.
Fabbri (UVP) -
Certo questa mattina, quando abbiamo
aperto la seduta, i toni dovevano essere tutt'altri. Era stato
concordato tutto un altro tipo di discussione, che non avrebbe
dovuto certo prendere la via che ha preso e che a me personalmente,
ma credo a tutti, a questo punto dispiaccia, perché - com'è stato
detto - affrontiamo un argomento che non dovrebbe essere trattato
qui, soprattutto oggi. Adesso avremmo dovuto solo ed esclusivamente
prendere atto di un atto formale: le dimissioni del Presidente.
Comunque due considerazioni vorrei farle. Lo scorso Consiglio,
ancora prima della presentazione della risoluzione delle
dimissioni, noi come gruppo UVP avevamo invitato il Presidente a
dimettersi, esprimendo così un atto di responsabilità e
magnanimità. Oggi sono arrivate queste dimissioni. Dispiace aver
sentito il Presidente dire che le dimissioni sono arrivate in
seguito a una facile lettura politica di quanto è successo in
queste ultime ore.
Avevamo espresso questo invito, per favorire uno sviluppo meno
traumatico della fine della sua esperienza di Governo, ricordando
come in democrazia chi non ha la maggioranza deve semplicemente
prenderne atto e lasciare che la politica trovi le soluzioni
democratiche alla situazione che si è creata. Non era un modo di
dire: era una cosa che effettivamente, come gruppo, pensavamo
profondamente. Ridiamo alla politica ciò che è l'essenziale della
politica stessa: risolvere i problemi della società.
L'arroccarsi su posizioni di resistenza a oltranza, dicevamo che
era un atteggiamento miope, un atteggiamento che avevamo già
constatato in questa fase della legislatura, e che aveva portato a
fasi di fortissima instabilità e conflittualità, poi sfociata -
collega Guichardaz - per questo motivo nel 10 marzo, perché
qualcuno non aveva voluto prendere atto della situazione. Oggi, in
una situazione ancora più caotica, prendiamo atto delle dimissioni
del presidente Marquis e ci impegniamo a trovare una soluzione per
cercare di dare stabilità e governabilità durante l'ultima fase di
questa legislatura.
In questo grave momento, grave e delicato, l'Union Valdôtaine
Progressiste, e così speriamo anche tutti gli altri gruppi
politici, ognuno naturalmente nel nuovo ruolo che ricoprirà, devono
responsabilmente concorrere a garantire una nuova fase meno
turbolenta e maggiormente stabile del quadro politico
amministrativo della nostra Regione. Ci auguriamo che ciò accada e
che questo avvenga il più presto possibile. In questo senso andava
l'inserimento del punto nell'ordine del giorno dell'adunanza di
oggi, che poi, come abbiamo visto, in realtà è degradato in una
discussione che non doveva esserci. Cerchiamo, ognuno nel suo
ruolo, di far passare questa ennesima burrasca e di guardare al
futuro per lavorare e dare alla nostra regione un futuro più
sereno.
Presidente -
Ha chiesto la parola il vicepresidente
Fosson, ne ha facoltà.
Fosson (AC-SA-PNV) -
Anch'io sono sulla linea del collega
Fabbri. Non parlerò sicuramente di fatti di magistratura o di
processi. Le vertenze aperte sono molte e speriamo che - come
diceva il collega Gerandin - i valdostani e la Valle d'Aosta ne
escano liberi. Certo, mi permetto di dire che la tempistica di
questo decreto di perquisizione, che non è un avviso di garanzia
(bisogna stare attenti ai termini giuridici), è giunto in modo mi
sembra intempestivo. Ma sarà un'attenzione di tutti quelli che ci
sono e che verranno, di stare attenti a questo e sottolineare
questo fatto, perché mi sembra intempestivo, continuo a dire; è una
mia posizione.
Vorrei dire che sono dispiaciuto che questo percorso politico,
iniziato il 10 marzo, sia finito. Collega Guichardaz, ha visto -
lei sa che non faccio polemica - che nella dichiarazione del
collega Fabbri, da uno che comunque sarà adesso in maggioranza con
lei, la lettura del 10 marzo è già stata diversa da quella che ha
dato lei. Io volevo solo dire chiaramente che sono dispiaciuto che
questa esperienza di cambiamento, questo tentativo di cambiamento
si sia poi infranto e si sia sgretolato. Forse abbiamo dimostrato
di non riuscire a dialogare sufficientemente, non abbiamo
affrontato alcuni problemi, però abbiamo avuto sicuramente un
impegno importante in questi mesi.
Si fa un cambiamento per una ricerca di maggiore stabilità: per
carità, è legittimo. Io penso solo che la stabilità non dipenda dal
numero dei consiglieri. Avevamo già visto con la giunta Rollandin,
quando entrò l'UVP, che la maggioranza era di ventisei, ma queste
ventisei persone non hanno garantito una stabilità.
Alla base di questo cambiamento si fa un discorso di autonomia.
L'Autonomia è un cuore che palpita dentro tutti noi, siamo
sicuramente convinti che vada difesa, che vada tutelata e che
preveda un impegno di tutti. Ma l'Autonomia è attenzione alla
persona, anche se questa persona non ha dei numeri così importanti,
e va tutelata soprattutto con dei comportamenti, con
un'amministrazione corretta, con una buona amministrazione. Quando
venne qui Napolitano ci disse: la Valle d'Aosta si è caratterizzata
nei tempi per delle scelte amministrative di un certo tipo. Sui
contenuti e sui programmi, io credo che ne parleremo giustamente
venerdì.
Voglio concludere questo intervento, dicendo che la mia e la
nostra posizione è sempre che, di fronte a una difficoltà manifesta
e a una incapacità di governare che si manifesta adesso con il
sesto Governo in questa legislatura, forse le elezioni anticipate
erano una soluzione più giusta per tutti i cittadini.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Questa brutta vicenda del ritrovamento
dei 25 mila euro sin dall'inizio è stata sconcertante e
inquietante. È bene che al più presto si faccia chiarezza e non si
lascino dubbi sull'accaduto. Di misteri e di veleni in questa
regione ce ne sono già abbastanza. Che si faccia chiarezza per il
buon nome della Valle d'Aosta, per l'immagine, la credibilità
dell'istituzione e per le persone coinvolte prima e dopo,
direttamente o indirettamente. Che non finisca per essere un nuovo
capitolo di un romanzo giallo irrisolvibile, o una puntata di una
serie televisiva, una
House of Cards
alla valdostana, senza
un finale. Al più presto bisogna che si abbia un punto finale per
il bene di tutti e che si faccia in fretta; che la nebbia che
avvolge questa triste e grave vicenda venga eliminata, per liberare
la Valle d'Aosta da questa cappa.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Che dire? Oggi la maggioranza
ha chiesto di non fare un dibattito pubblico, ma di aprire invece
un processo mediatico pubblico sulle dimissioni dell'ex presidente
Marquis: ha chiesto di spostare la discussione dal dibattito
politico al dibattito sulla persona.
Dimissioni non dovute. Certo la mancanza di una maggioranza che
non c'è più: l'abbiamo visto dal voto per l'iscrizione della
risoluzione, ma anche dalle dichiarazioni dei componenti dell'ex
maggioranza che in queste settimane si sono succedute. Dimissioni
che sono giunte per un presunto senso di responsabilità, ma che
solo due giorni fa - io questo lo voglio ricordare - avrebbero
dovuto essere rinviate di qualche giorno per un inderogabile
impegno del Presidente della Regione in seno all'Unione europea.
Dimissioni confuse, quantomeno per me, che non chiariscono a questo
punto se si tratta del problema giudiziario o di una strategia
pubblica per rinviare di qualche giorno, per allungare il brodo -
come diceva prima qualche collega - in modo inspiegabile e che
contrasta tra l'altro con i richiami più volte fatti ancora il 10
marzo sulla necessità di dare subito un governo alla Regione.
Lei, ex presidente Marquis, ha dichiarato che le dimissioni
erano una possibilità prima che si aprisse la questione
giudiziaria, quindi l'avevate presa in considerazione. Sono
strumenti politici che possono essere utilizzati. Oggi non c'è più
un governo. I valdostani devono prendere atto di questa situazione.
Non potete più riunirlo: è un dato di fatto come lo è anche che una
componente importante del vostro Governo abbia firmato una mozione
di sfiducia costruttiva.
Secondo me, questa è una
impasse
istituzionale. Lo dico
molto umilmente, senza voler fare polemica e senza entrare nella
vis
polemica che un dibattito del genere potrebbe tirare.
Tirate il brodo, colleghi della maggioranza, sapendo di farlo. Ma
io mi permetto di dire che fate il danno del collega Marquis, che
per due giorni in più qui oggi subisce un processo mediatico. Per
due giorni in più, per tre giorni in più viene messo pubblicamente
agli onori della cronaca,
in primis
dai suoi colleghi della
sua ex maggioranza. Voi, colleghi della ex maggioranza, non state
proteggendo Marquis. Lo state usando per motivi insondabili, che io
francamente non riesco a capire.
L'ho detto prima, noi non siamo giustizialisti (qualcuno parla
di garantismo), non abbiamo mai cavalcato i fatti giudiziari dei
colleghi - potete ripercorrere le vicende degli ultimi anni - e pur
rilevando la totale ineleganza delle dichiarazioni sulla nuova
morale del presidente Marquis, la nuova morale al potere, fatte
all'atto del ritrovamento dei 25 mila euro, anche oggi evitiamo di
fare del giustizialismo. Certo, colleghi, avete messo in piedi un
pandemonio, che avrà sui giornali una eco ancora per tre giorni, se
va bene, che frullerà non Marquis, non la ex maggioranza, non
l'opposizione, non la classe politica, ma fuori di qua frullerà
l'intera Valle d'Aosta. Perché fuori dai confini regionali coloro
che ci osservano, che guardano la Valle d'Aosta come la
petite
patrie
a volte dei privilegi, delle cose impossibili che
possono capitare, non diranno che è la politica valdostana a essere
marcia e che i cittadini sono invece persone
probe
o
virtuose. No, è la Valle d'Aosta che fa schifo. E oggi noi abbiamo
voluto fare un dibattito pubblico, mettere alla berlina Marquis,
che è diventato in qualche modo vittima, a mio parere. Io glielo
dico, Presidente, visto che è appena rientrato in aula e non ha
ascoltato il precedente intervento (di sicuro io non obbligo ad
ascoltare quello che dico io): lei oggi è vittima di un qualcosa
che non riesco a capire.
La Valle d'Aosta oggi è rappresentata in modo un po' grottesco,
come il luogo dove può succedere di tutto, dove si trovano 25 mila
euro - non 5 mila euro, colleghi: 25 mila euro! - nelle scrivanie
di un presidente neo insediato, scrivanie traslocate, prima
imputabili a questioni corruttive e in ultimo diventate oggetto di
indagini. Adesso io non so che termini si possono usare, perché i
giornali hanno usato anche delle parole più forti; diciamo di
indagini e di approfondimenti per un'altra ipotesi di reato, che è
quella di calunnia, mi pare di aver letto.
Ieri qualcuno mi diceva e oggi qualcun'altro - forse il collega
Bertin - lo ha ribadito, che nemmeno il più fantasioso dei
giallisti avrebbe potuto pensare a un intrigo del genere. Oggi
lasciamo, colleghi, che si scriva un giallo che avrà una vetrina di
almeno tre o quattro giorni. Un giallo che poteva rimanere nelle
cronache giudiziarie, ma che oggi assume una valenza politica,
perché avete voluto aprire questa discussione, che francamente
poteva essere evitata e trasformata in un confronto con tutti i
distinguo, con tutti i toni più o meno forti, ma in un dibattito
politico su cosa faremo nei prossimi sei mesi.
Questo, colleghi, visto che siamo qua, che avete voluto aprire
questo dibattito sulle dimissioni di Marquis e sui fatti che lo
riguardano, è un giallo intricato che richiede di capire chi li ha
messi questi soldi e perché sono stati messi, e prendiamo per vera
la sua verità, presidente Marquis. Ma anche perché, Marquis, al di
là dei 25 mila euro (che a me interessano poco), mi interessa
capire perché lei ne ha fatto un totem di onestà, lasciando
intendere che il sistema precedente fosse quantomeno profondamente
inquinato. Lei questo l'ha detto. Poi non è per garantismo, ma io
penso che questa cosa qua sarebbe stata una tale follia, che non
posso pensare che lei si sia fatto del male in questa maniera.
Quindi lasciamo da parte i giudizi sulla questione dei 25 mila
euro. Ma lei, presidente Marquis, non si è risparmiato giudizi quel
giorno che ha trovato o che sono stati trovati i 25 mila euro. Non
si è risparmiato giudizi su un sistema di cui lei è stato parte per
anni, dicendo che quello era un sistema profondamente inquinato.
Non diciamo corrotto, non diciamo null'altro, perché se no qua
esplodono le querele. Prima sentivo il consigliere Fosson
minacciare querele. Non si può neanche più parlare di queste cose.
Voi avete rappresentato in quel momento la Valle d'Aosta come un
sistema profondamente corrotto e voi come gli antidoti di quel
sistema. Oggi lei, Marquis, si trova frullato nella situazione che
lei aveva imputato a qualcun altro, e non è bello! Io spero che
questo serva da insegnamento. Ma io spero che la cosa che serva da
insegnamento sia il perché oggi avete voluto fare questo dibattito
assurdo, surreale, quando oggi si doveva parlare di politica,
poiché non c'è più una maggioranza, non c'è più un Governo che
garantisca. L'avete detto voi il 10 marzo: due giorni, un giorno,
quando si doveva insediare il Consiglio, erano importanti. Un
giorno o due giorni possono essere importanti per
l'Amministrazione. Rinviamo a venerdì, non ci sono problemi, ma
spiegatemi perché la follia di questo dibattito che oggi sovverte
gli estremi.
Tutto qui, io volevo solo dire questo, senza particolari
polemiche. Non mi pare che il mio in questo caso sia stato un
intervento di cattiveria. È un intervento che esprime in qualche
modo anche una solidarietà verso - penso - tutta la classe
politica, perché in questa legislatura credo che l'aspetto
giudiziario abbia toccato varie persone, non solo il presidente
Marquis, e tocchi diverse sensibilità.
Presidente -
Non ci sono altri interventi, quindi la
discussione è chiusa.
Si tratta di una presa d'atto, quindi a questo punto prendiamo
atto delle dimissioni rassegnate dal signor Pierluigi Marquis. Do
atto che la Presidenza è assunta dal vicepresidente Laurent Viérin,
a cui chiedo di sedersi allo scranno della presidenza, che continua
in prorogatio
ad assicurare l'ordinaria amministrazione fino
all'elezione del nuovo Presidente della Regione e della nuova
Giunta, ai sensi degli articoli 2 e 4 della legge regionale n. 21
del 2007.
Do atto che, come disposto dagli articoli 7 comma 2 e 8 comma 1
lettera b) della legge regionale n. 21 del 2007, il termine massimo
per l'esercizio dell'ordinaria amministrazione da parte della
Giunta è di sessanta giorni, decorsi i quali si verificherà
ex
lege
lo scioglimento funzionale del Consiglio regionale, ove
non siano eletti il nuovo Presidente della Regione e una nuova
Giunta.
È stata presentata la richiesta di un Consiglio straordinario,
che già ho portato in visione nella riunione della Conferenza dei
Capigruppo fatta questa mattina, per una nuova convocazione di un
Consiglio straordinario, che sarà venerdì mattina alle ore
9:00.
L'adunanza termina alle ore 11:51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK