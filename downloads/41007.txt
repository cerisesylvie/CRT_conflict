Consiglio Regionale della Valle d'Aosta - Oggetto del Consiglio n. 246 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 246 del 20 dicembre 2018 - Resoconto
OGGETTO N. 246/XV - Interrogazione: "Situazioni di morosità
relative ai pagamenti delle spese di ospitalità di squadre di
calcio e di basket presso la Casino de la Vallée S.p.A.".
Rini (Presidente) -
Punto 13 all'ordine del giorno. La
parola al Presidente della Regione per la risposta.
Fosson (GM) -
Le risposte che fornisco oggi mi sono state
fornite dalla società.
"A quanto ammontano complessivamente le situazioni di morosità
relative ai pagamenti delle spese di ospitalità presso la Casino de
la Vallée S.p.A.". Per quanto riguarda la prima domanda, la Casino
de la Vallée segnala che il 2 novembre scorso ha riscontrato una
sua domanda con 116 a cui ha già risposto, fornendole l'elenco
delle squadre sportive ospitate dalla casa da gioco e che non hanno
ancora provveduto al pagamento di quanto dovuto. Stando a quanto
riportato nella tabella che le è stata inviata, si rileva che la
Casino de la Vallée deve ancora percepire più di 138 mila euro da
otto diversi soggiorni di squadre di basket e di calcio avvenuti
tra il 2014 e il 2018.
"A quando risale la più vecchia situazione debitoria". Per
quanto riguarda la seconda domanda, dai dati che sono forniti
emerge che la situazione debitoria più vecchia si riferisce a una
squadra di Bucarest, la Steaua, che è stata ospitata dal 15 al 27
giugno 2014.
"Se corrisponde al vero che la scelta del funzionario o
dell'ufficio all'interno della Casa da gioco che ha individuato gli
interlocutori ai fini dell'ospitalità, non abbia effettuato alcuna
verifica sulla solvibilità e sulla professionalità dei soggetti ad
oggi debitori". Per quanto domanda questa terza domanda la Casino
de la Vallée comunica che il rapporto con la società che ha
proposto e gestito questi ritiri è nato nel giugno 2014,
allorquando la società ha stretto un primo accordo di
collaborazione con la Promocalcio prevedendo che, a fronte
dell'attività di consulenza relativa al ritiro della prima squadra
di
club
presso le strutture alberghiere della società,
sarebbe stato pagato un corrispettivo forfettario a titolo di
provvigione per gli affari promossi. La Casino de la Vallée presume
che, essendo la società tenuta al pagamento di un corrispettivo a
fronte di una prestazione, la verifica della solvibilità e solidità
economica del consulente non sia apparsa in quel momento dirimente
per la finalizzazione dell'accordo. Per completare l'informazione,
a beneficio di tutto il Consiglio, si aggiunge che la Casino de la
Vallée, nel riscontrare la sua richiesta di documentazione, ha
altresì precisato di aver tentato il recupero giudiziale delle
somme non percepite, ma il debitore si era trasferito prima a Dubai
e poi in Arabia Saudita, e le notifiche effettuate tramite il
Consolato non hanno avuto esito - potremmo andare noi in missione a
Dubai, se lei vuole! -. Poiché il legale da ultimo incaricato del
recupero giudiziale ha segnalato che le prospettive concrete di
recuperare queste somme sono molto basse - siamo convinti anche noi
- e comunque con costi così consistenti da rendere controproducente
il recupero, a fine ottobre 2018 la Casino de la Vallée ha portato
a perdita questi crediti attraverso l'utilizzo del fondo
svalutazione crediti per un totale di euro 128 mila.
Presidente -
La parola al consigliere Ferrero per la
replica.
Ferrero (MOUV') -
Cerco di continuare questo clima
"ecumenico" che è stato creato dal presidente Fosson, quasi un
embrassons-nous
generale in cui sono rappresentate tutte le
"confessioni" (buddisti, cattolici, eccetera) e in cui lei ha
cercato di mettere tutti assieme. Questo è apprezzabile e io
cercherò, fin quando ce la farò, a tenermi nei toni a un livello
decente.
La cosa che mi preme sottolineare è che di tutta la questione
casinò fino adesso - lo avevo già fatto notare in precedenza - gli
unici che hanno pagato lo scotto di errori di amministrazione, di
direzione o politici, alla fine, senza andare a vedere altre
questioni, sono i dipendenti della casa da gioco. Intorno alla
questione dipendenti, però, bisognerebbe analizzare tutta un'altra
serie di situazioni. Io inizio con questa, essendo quella che mi
salta più agli occhi, perché ci sono comunque delle anomalie.
Avevo fatto una richiesta di informazioni alla casa da gioco e
mi era stato mandato il materiale, ma non sapevo, ad esempio, della
presenza di questa consulenza Promocalcio che è stata pagata. La
cosa appare un pochettino strana, perché questi dovevano fare da
mediatori: se facevano da mediatori, avevano una percentuale su
quello che il casinò incassava? Qui mancano 138 mila euro
all'appello e mi piacerebbe sapere se costoro i soldi se li sono
presi lo stesso.
Tra l'altro ci sono delle situazioni abbastanza chiamiamole
particolari. Ad esempio, nel caso di una squadra di basket, di cui
non faccio né il nome né il cognome: fatturato 43 mila euro,
incassati 33 mila, residuo 9820 euro, ma poi c'è la precisazione
che si tratta di un incasso virtuale, perché c'era stata una specie
di accordo di
comarketing
con questa società. Quindi
dovremmo togliere ancora dei soldi da quelli che risultano
virtualmente incassati.
Ma quello che più mi inquieta è che in quei periodi mi pare ci
fosse una persona in particolare che si occupava del
marketing
, che non era proprio pagata due soldi. Era una
persona che aveva già avuto dei rapporti con la Casino de la
Vallée, che era ritornata in auge e si era beccata una consulenza.
Non vorrei sbagliare, ma, da quello che ricordo io, era sicuramente
sopra i 90 mila euro all'anno.
La seconda questione che mi turba è che io ho cercato di fare
una ricerca riguardo ai clienti che hanno favorito l'ospitalità
delle squadre. Se per quanto riguarda la squadra, ad esempio, del
Monaco c'è una società sicuramente virtuosa perché hanno pagato
tutto - i 107 mila euro e i 22 mila euro sono stati regolarmente
pagati -, nel caso delle squadre arabe e della Steaua di Bucarest
ci troviamo con una società della quale io non sono riuscito a
trovare traccia e non so che razza di società sia. Nel caso poi del
debito più ingente, quello di circa 78/79 mila euro, c'è il
nominativo di una persona che non ha mai fatto mediazione per
quanto riguarda squadre di calcio, ma è una persona - anche qui non
dico nomi! - che si occupa dell'
aménagement
dei campi di
calcio e che, dagli articoli di giornale, si trova attualmente in
Arabia Saudita. Che tipo di professionalità aveva questo signore
che gira nei Paesi arabi? È vero, mi hanno anche detto che "gli
abbiamo messo gli avvocati alle calcagna, ma questo non lo
becchiamo più". Perciò, anche in questo caso è vero che ci sono
dipendenti della casa da gioco che erano pagati molto e una
riduzione ci vuole, ma andiamo a vedere anche un pochettino le
responsabilità di alcuni consulenti o dirigenti che si sono
avvicendati in quel periodo, perché qui c'è un danno sicuramente
alle casse della Casino de la Vallée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK