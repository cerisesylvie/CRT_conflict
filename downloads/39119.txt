Consiglio Regionale della Valle d'Aosta - Oggetto del Consiglio n. 2443 del 8 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2443 del 8 novembre 2016 - Resoconto
OGGETTO N. 2443/XIV - Interpellanza: "Introduzione di
correttivi al bando per le misure di sostegno agli investimenti in
aziende agricole".
Rosset (Presidente) -
Punto n. 17 dell'ordine del giorno.
Per l'illustrazione, ha chiesto la parola il collega Chatrian, ne
ha facoltà.
Chatrian (ALPE) -
Iniziamo a tirare un po' le fila delle
prime proposte che, a seguito dell'approvazione del programma di
sviluppo rurale 2014-2020 l'Amministrazione regionale ha messo in
campo con i primi bandi: ecco perché noi oggi abbiamo voluto
presentare questa iniziativa, per avere contezza di come si sono
mosse le nostre aziende agricole, i nostri agricoltori, qual è
stato l'interesse, ma soprattutto quali saranno, se ci saranno e
come saranno fatti i correttivi per i prossimi bandi.
Qualche considerazione prima di illustrare l'iniziativa.
Indubbiamente questa iniziativa prende spunto da una certa
insoddisfazione che si è percepita nel mondo agricolo per quello
che riguarda il programma di sviluppo rurale e vi spiegherò il
perché. Su di esso, a causa lo svuotamento progressivo di tutti i
capitoli di bilancio dedicati alle leggi regionali di settore, si
sono riposte molte speranze e infatti per chi ha seguito un po' il
dibattito e le scelte politiche di questa maggioranza rimane forse
l'unico strumento ancora dotato di un po' di risorse dedicate al
sostegno dell'attività agricola. Dell'indennità e del ritardo che
si sta accumulando nel pagamento delle annualità 2015 e 2016
abbiamo già parlato nello scorso Consiglio, questo ritardo
indubbiamente avrebbe potuto essere forse più sopportabile se il
bando tanto atteso, il bando con scadenza 30 settembre 2016 (misura
4) per il sostegno all'investimento delle aziende agricole, avesse
davvero portato un po' più di ossigeno a coloro che, pure in un
momento non facile, sono disposti ancora ad investire cifre
significative per migliorare le proprie strutture aziendali,
macchinari e nuovi impianti, cioè chi ha ancora voglia di
investire.
Ho partecipato personalmente alla conferenza stampa promossa
dall'Assessore, dall'Assessorato di presentazione del bando, cosa
che mi ha permesso di percepire, di sentire già allora delle ampie
perplessità che, alla luce delle voci che giravano nell'ambiente,
si sono dimostrate non campate purtroppo in aria. Gli agricoltori
sono abbastanza irritati per la complessità delle procedure; lo
capiamo benissimo, non dipende dall'Assessorato e dai suoi uffici,
ma deriva dalla necessità di adempiere agli obblighi regolamentari
dell'Unione europea da un lato e dalla parallela necessità di
adeguare il sistema di raccolta delle domande alle regole fissate
da AGEA dall'altro lato.
Qui vorrei soffermarmi con voi, invece, dal punto di vista
politico di scelte. L'irritazione più alta per le procedure sarebbe
forse temperata se la percentuale d'aiuto fissata al 35, con un 10
in più per i giovani, fosse un po' più generosa e se per poter
partecipare al bando - questo è il secondo dato importante per noi
- non fosse necessario investire cifre obiettivamente abbastanza
importanti - lo dicemmo in quest'aula, quando si discusse su questo
bando - di 10 mila euro che, per un'azienda non competitiva,
possono essere gravosi. Non dimentichiamoci - questa è la terza
riflessione, e queste invece sono scelte di natura politica, nulla
c'entra la Comunità europea - che nella spesa ammissibile al
contributo non viene conteggiata l'IVA, per cui il 35 percento
sull'imponibile diventa uno scarso 30 percento, nettamente sotto il
30 percento, come sappiamo tutti. Da una lettura del regolamento
dell'Unione europea che sottende al programma di sviluppo rurale,
si scopre - ma io penso che sia di dominio pubblico, di tutti - che
l'aliquota di aiuto prevista per gli investimenti del settore
agricolo proprio sul PSR poteva, e può, essere del 40 percento, si
può modificare con un delta del 10 percento o del 20 percento per i
giovani e per le zone soggette a vincoli naturali, quindi ci sono
già altri due passaggi importanti. Sempre per chi è interessato al
settore, ma soprattutto per chi ci ascolta, queste sono scelte di
natura politica, collega Assessore, e nulla c'entrano gli uffici,
nulla c'entra quello che ho detto poc'anzi, che invece ci sono
delle regole che la Comunità europea ci impone.
Facciamo tre domande per capire lo stato dell'arte: quante sono
le aziende; il sostegno a valere su questa misura; quante sono le
domande; quante sono le tipologie di aziende di investimento, per
capire chi alla fine non ha fatto domande e perché non ha fatto
domande, quali sono le motivazioni per cui le domande non sono
state fatte; a quanto ammonta il fabbisogno in termini finanziari
che il PSR deve erogare per esaurire le graduatorie delle istanze
ammesse, se è possibile, se l'istruttoria è già stata fatta, se è
in essere. Le domande che poniamo al collega Assessore...se queste
informazioni sono già state istruite, se può darcele, se sono
terminate.
Come dicevo in premessa, il nostro quesito è di natura politica,
dove noi potevamo scegliere di incidere, dire la nostra, noi
crediamo che per il prossimo bando si possa e si debba mettere in
campo... La quarta domanda che poniamo al Governo regionale quindi
è: "se e quali correttivi si intendono porre in atto sul bando
prima della riapertura dei termini per rendere più agevole
l'accesso al sostegno specificato". Proprio per il futuro cosa si
intende fare: se mantenere le stesse aliquote, le soglie minime di
spesa. Ho visto l'esito di questo bando - e poi ascolteremo
attentamente l'Assessore - si lavora magari a livello anche di
commissione, oltre alla maggioranza, noi siamo molto interessati se
possiamo essere utili alla causa, e mi sembra che su certi temi in
queste settimane dalla commissione si approvano documenti
interessanti quanto meno, battaglie portate in questo Consiglio,
sia dall'opposizione che dalla maggioranza, se possiamo essere
utili a scrivere meglio e a modificare quello che è l'
input
politico per mettere in campo dei bandi che possano aiutare il
settore...noi pensiamo che si possano ripensare certe regole, si
possano rivedere le minime spese, si possano rivedere le aliquote
e, se è possibile farlo, senza violare le norme cogenti europee che
ho cercato di illustrarvi nel momento in cui ho cercato di mettere
sul tavolo le criticità. Come sempre, a noi interessa eventualmente
incidere e modificare quello che sarà il secondo bando e i futuri
bandi del settore.
Presidente -
Per la risposta, ha chiesto la parola
l'Assessore Testolin, ne ha facoltà.
Testolin (UV) -
Risponderò in maniera puntuale ai quattro
quesiti che il collega Chatrian ha esposto nella parte terminale
del suo intervento, per poi fare un paio di considerazioni che
evidentemente non erano contenute così esplicitamente all'interno
dell'interpellanza, alle quali però cercherò di dare delle risposte
altrettanto puntuali a quante sono state le precisazioni avanzate
dal collega.
Per quanto riguarda i dati puntuali: "quante domande di sostegno
a valere sulla misura "Investimenti in aziende agricole" sono state
presentate e ammesse", le domande presentate sono state 81 e sono
risultate tutte ricevibili. L'ammissibilità al sostegno sarà
evidentemente determinata durante il prosieguo dell'istruttoria in
modo da definire le attinenze delle domande rispetto alle regole
del bando.
Per quanto concerne il secondo punto: "quali tipologie di
azienda e di investimento risultano prevalenti fra le domande
ammesse e quali tipologie risultano invece penalizzate dai criteri
di ammissibilità e di selezione previsti dal bando", andiamo ad
evidenziare che le tipologie che hanno inoltrato la domanda sono
così ripartite: 60 le aziende operanti nel settore zootecnico, 11
quelle operanti nel settore vitivinicolo, 6 operanti nel settore
orticolo e 4 operanti nel settore frutticolo. A seguito di una
prima analisi delle domande pervenute, le stesse risultano
ripartite in questo modo tenendo conto dell'intervento prevalente:
48 domande per acquisto attrezzature, 24 domande relative ad
investimenti su fabbricati rurali, 6 domande relative all'impianto
di culture pluriennali, 2 domande relative alla sistemazione
agraria del terreno e 1 domanda relativa alla realizzazione di
impianti fotovoltaici. Nel dire che anche le condizioni di
ammissibilità non penalizzano di per sé nessuna tipologia di
azienda, ma definiscono dei parametri di priorità che coincidono
con le caratteristiche dei vari settori che, com'è emerso anche
dall'analisi di contesto del PSR, risultano più deboli e vanno
prioritariamente sostenuti. Questo per dire che nella redazione di
una graduatoria vengono tenuti in conto dei parametri che dipendono
anche dalla tipologia di attività svolta: se è zootecnica, non
zootecnica, vegetale o quant'altro.
In merito al terzo quesito: "a quanto ammonta il fabbisogno in
termini finanziari che il PSR deve erogare per esaurire la
graduatoria delle istanze ammesse", evidenziamo come, per fornire
una risposta precisa, sarà necessario evidentemente attendere il
completamento delle istruttorie. Al momento si fa comunque presente
che l'ammontare totale delle richieste a contributo, quindi il
contributo che dovrà essere erogato, è pari a circa 4,73 milioni di
euro, con una disponibilità prevista dal bando che è pertanto in
grado di soddisfare tutte queste richieste.
Relativamente al quarto punto, che è quello che poi è stato
sviluppato un po' di più e anche un po' più nel dettaglio rispetto
alle premesse anche dell'interpellanza, segnaliamo che nel suo
insieme il bando di gennaio verrà sostanzialmente riproposto con le
caratteristiche del bando recentemente chiuso con la possibile
applicazione di alcuni correttivi che sono stati richiesti sul PSR
regionale e che sono al momento oggetto di confronto con la
Commissione europea. Gli stessi si riferiscono a rendere
ammissibili, nell'ambito di questo tipo di misura, la 4.1, gli
investimenti nel settore della trasformazione e della
commercializzazione dei prodotti agricoli gestiti da produttori
primari, abbassando dal 60 al 50 percento la percentuale di
provenienza della materia prima dell'azienda agricola del
beneficiario, in modo da allargare la fascia di utenze; prevedere
l'ammissibilità d'aiuto per gli impianti destinati alla produzione
di energia proveniente da impianti di biogas e altre biomasse che
prima non erano previsti; prevedere l'ammissibilità dell'acquisto
dei fabbricati rurali con condizioni più favorevoli rispetto a
quelle attualmente accordate dalla Commissione europea. Questi sono
tre aspetti che sono stati valutati in questa prima fase, che
verranno proposti in una proposta di modifica al PSR, perché ogni
variazione che viene presentata o viene individuata come possibile
per l'applicazione dei prossimi bandi deve essere comunque avallata
dalla Commissione europea che deve dare l'okay sulle
variazioni.
Per quanto riguarda gli altri due aspetti, abbiamo già avuto
modo di parlarne e di discuterne, evidentemente va da sé che
percentuali più alte di contributo incentivano maggiormente. Il
discorso è un po' più complesso di quello che effettivamente si può
svolgere in un'aula in dieci minuti su un'interpellanza che chiede
dei dati diversi. Per riassumere, credo che sia interessante e
importante capire come all'interno di quest'aula stessa ci si fosse
pronunciati nel merito di sottolineare come le varie associazioni
nel tempo avessero gradito maggiormente continuare in quello che
era il solco del vecchio programma di sviluppo rurale, quindi
continuando a mantenere sulle misure a superficie un'importante
somma di denaro per compensare le criticità produttive nella nostra
regione per quanto riguarda il comparto agricolo, nonostante ci
fossero state delle indicazioni da parte dell'Amministrazione, del
Governo in particolare, dove questo tipo di calo di risorse sulle
misure a superficie avrebbe potuto essere compensato dal primo
pilastro della PAC - cosa di cui poi avremo modo di discutere - ma
che sostanzialmente poteva avvenire, liberando così delle risorse
superiori per gli investimenti che evidentemente fanno parte di
quel percorso di decisione politica che va ad indirizzare delle
risorse su un qualche tipo di scelta piuttosto che un altro.
Evidentemente la scelta iniziale di continuare a garantire un peso
importante sulle misure a superficie ha limitato di per sé le
risorse da destinare agli investimenti, il che, per riuscire a
gestire un numero interessante di domande di aiuto, di sostegno e
agevolare le iniziative di un numero maggiore di agricoltori,
inevitabilmente ci ha portati a contenere, rispetto ai massimi
previsti dalla Comunità europea, le percentuali di aiuto. Questo
per dire che non è non modificabile questo aspetto, crediamo però
che sia opportuno valutarlo in corso d'opera, anche alla luce di
altre situazioni che andranno a svolgersi e verranno chiarite per
quanto riguarda i contributi a superficie relativi alla PAC da
destinare alle aziende valdostane, in modo da capire quali risorse
potrebbero andare ad implementare le risorse da destinare agli
investimenti e fare delle valutazioni serie sulla possibilità di
aumento di quelli che possono essere i contributi da destinare a
questo tipo di iniziative. Penso che questo sarà oggetto di
possibilità di confronto nei prossimi mesi, anche alla luce dei
risultati del prossimo bando, che probabilmente ci darà la
sensazione un po' più puntuale dei numeri e della necessità del
territorio in funzione degli investimenti. Questo è un bando che
sinceramente è andato abbastanza bene, con delle criticità
operative che si cerca di superare, con delle informazioni che si
cerca di dare costantemente agli utenti, che sono stati attenti ai
nostri indirizzi e con i quali si è lavorato per migliorare anche
l'aspetto burocratico-amministrativo, che è pesante non tanto per
scelte evidentemente amministrative, ma per anche le condizioni che
ci portano a lavorare in questo sistema.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Abbiamo ascoltato attentamente le sue
parole e mi sono messo nella sua posizione e mi sono chiesto se
fosse stato lei a fare questa domanda e se ci fosse stato qualcuno
di noi all'interno dell'Esecutivo, cosa avremmo risposto. Non
abbiamo le stesse idee, Assessore, nel senso che io penso sia di
dominio pubblico, ma lei lo sa perché è lì tutto il giorno, a
Saint-Christophe all'interno del Dicastero...non ha avuto un grande
successo questo bando. Lei dice che è andato benino, no, è andato
malino! Non abbiamo neanche creato quelle condizioni per stimolare
le domande, l'
appeal
dell'imprenditore, dell'agricoltore,
dell'azienda a dire: "mi metto in gioco, creo le condizioni", ma se
non creiamo noi le condizioni che abbiamo un altro ruolo! La
Comunità europea - ha detto molto bene lei - ci mette dei paletti
all'interno dei quali, però, noi possiamo modificare. Lei ci ha
risposto che possiamo anche parlarne, però la scelta è stata fatta,
quelle sono le aliquote. Sintetizzo la sua risposta. Noi, cercando
di stimolare il dibattito, abbiamo chiesto se non fosse il caso
magari di andare a rivedere le aliquote e premiare chi ha voglia di
investire e che garantisce questo modello che è un po' in
difficoltà. Secondo lei, non è una criticità.
La seconda criticità è a livello di soglia. Sembra una criticità
che solleviamo solo noi, ma lei si è fatto qualche domanda del
perché tante aziende non hanno neanche partecipato al bando? Noi ce
la siamo posta, ci siamo confrontati con le associazioni, con gli
imprenditori, con le aziende agricole. Se questa non è una
criticità! E se questa criticità non la modifichiamo noi, chi la
modifica: gli uffici? No, la politica.
Terza cosa, per quanto riguarda sempre il discorso che si
citava, sul fatto di produrre una relazione tecnica, costi: si può
migliorare anche su quello, abbiamo dei margini dove la politica
può fare meglio? L'obiettivo della nostra iniziativa è...siamo
stati un po' scarsi, perché i risultati - l'ha detto molto bene
l'Assessore - 4 milioni di euro, quando il bando aveva più
potenzialità e non siamo riusciti neanche a stimolare gli
imprenditori. C'è qualcosa che non ha funzionato e, quando le cose
non funzionano, nessuno ha la bacchetta magica ma bisogna
ripartire, ristudiare, rimettere delle idee. C'è qualcosa che non
ha portato dei frutti, non ha portato delle risposte puntuali ad un
settore in difficoltà.
L'ultima considerazione - poi lascio una parte di risposta al
collega Gerandin - è la rassegnazione. Annualità 2015 a
misura...che non rientra in questo bando, certezze non ce ne sono;
annualità 2016 certezze non ce ne sono; sulla PAC discuteremo
questo pomeriggio o domani perché c'è una risoluzione che abbiamo
presentato, sul primo pilastro discuteremo e cercheremo di trovare
delle soluzioni, e lei oggi rassegnato...come per dire: "più o meno
va bene quello che abbiamo fatto..." È drammatica la sua
risposta!
Termino dicendo che se possiamo essere utili in commissione a
portare queste tre o quattro criticità e modificarle dal punto di
vista politico, troverà in ALPE la totale disponibilità, perché in
queste settimane abbiamo sentito e ci siamo confrontati veramente
con tantissimi imprenditori agricoli e agricoltori valdostani.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Veramente colpisce quanto lei ha detto,
nel senso di quasi dire con soddisfazione che ci sono state 81
domande tutte ammesse. È una situazione fuori da ogni logica:
avrebbe dovuto esserci competitività, avrebbe dovuto esserci
veramente la voglia di partecipare. Io penso veramente che, se
errare è umano, perseverare è diabolico, per cui quello che lei ha
detto è inaccettabile per il mondo agricolo, che le uniche risorse
che bene o male sono accessibili solo a qualcuno...non ci sia
competitività, ci sia rassegnazione...ma è così: 81 domande tutte
ammesse significa che è stato un
flop
, glielo dico
chiaramente, non benino: un flop! Questo non è quanto si aspettava
il mondo agricolo. Aggiungo che i correttivi potete metterli, la
soglia l'avete decisa voi e, quando noi vi avevamo detto che era
una soglia troppo alta, ci avete quasi riso in faccia: queste sono
le conseguenze! Pertanto, Assessore, si metta una mano sulla
coscienza, dica chiaramente che questo è stato un flop clamoroso,
che le regole che avete copiato supinamente da AGEA sono state un
flop per il sistema valdostano e rivedetele, ma già dal prossimo
bando, non qualche correzione marginale! Non abbiamo bisogno di
correzioni marginali, abbiamo bisogno di invertire la rotta qua,
altro che rassegnazione!
Presidente -
Non so se riusciamo a fare ancora un punto
all'ordine del giorno. Direi di no, perché non ci sono i tempi,
quindi i lavori riprenderanno alle ore 15:30.
La seduta è sospesa.
---
La seduta termina alle ore 12:52.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK