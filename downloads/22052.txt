Consiglio Regionale della Valle d'Aosta - Oggetto del Consiglio n. 1733 del 25 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1733 del 25 gennaio 2006 - Resoconto
OGGETTO N. 1733/XII - Prospettive economiche ed occupazionali
dell'azienda Balzano di Verrès. (Interrogazione)
Interrogazione
Tenuto conto che il 16 gennaio il Tribunale di Aosta si
pronuncerà in merito alla concessione o meno del concordato
preventivo per l'azienda Balzano di Verrès;
Sottolineate le evidenti ricadute economiche ed occupazionali
che tale scelta potrebbe comportare;
Preoccupati per il futuro dell'azienda e dei suoi
lavoratori;
I sottoscritti Consiglieri regionali
Interrogano
L'Assessore competente per sapere:
1) quali sono le determinazioni del Tribunale di Aosta in
merito alla richiesta di concordato preventivo per la
Balzano;
2) quali sono le prospettive economiche e occupazionali
dell'azienda alla luce della decisione presa dal Tribunale di
Aosta.
F.to: Lanièce - Stacchetti
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Sui problemi della "Balzano", sulla base
di diverse interrogazioni fatte dal collega Lanièce, avevamo già
affrontato questo problema nelle sedute di ottobre e di dicembre;
oggi farò un aggiornamento rispetto alla situazione.
Nell'ultima riunione, nel Consiglio del 20, 21 e 22 dicembre,
avevo detto, in risposta all'interpellanza del Vicepresidente
Lanièce, che il Tribunale di Aosta, in data 23 novembre 2005, aveva
ammesso alla procedura di concordato preventivo la "Balzano
Industrie S.r.l.". Successivamente, l'11 gennaio 2006, il Tribunale
ha pronunciato sentenza di fallimento nei confronti della "Balzano
Industrie S.r.l." e ha nominato curatore il dott. Walter Bullio. In
relazione a quanto avevo detto nel Consiglio di dicembre, l'azienda
che avrebbe dovuto garantire il concordato... non lo ha fatto...
questo è il dato evidente che è venuto fuori, tanto che anche nel
Consiglio di dicembre avevo parlato al condizionale. In data 17
marzo 2006 ci sarà l'esame dello stato passivo. Ieri ho incontrato
il curatore fallimentare dott. Bullio, il quale mi ha assicurato il
proprio impegno nel cercare 2 soluzioni... questo deve fare un
curatore: da un lato, garantire il credito dei creditori del
fallimento e, dall'altro, cercare di trovare delle soluzioni che
consentano la continuità dell'attività produttiva.
Immediatamente dopo la sentenza del Tribunale che ha dichiarato
fallita la "Balzano", sempre presso l'Assessorato alle attività
produttive si è svolta una riunione con le organizzazioni sindacali
e con una consulenza indicata dalla curatela, e si è sottoscritto
l'accordo per la presentazione della cassa integrazione
straordinaria per tutti i dipendenti dell'azienda - che attualmente
sono 31 - per 12 mesi, come previsto dalle attuali norme. Le
aziende che si trovano in procedura concorsuale hanno diritto ad
una cassa integrazione di 12 mesi, quindi per quanto riguarda la
situazione "Balzano" questa possibilità è stata attivata.
Per quanto riguarda la prosecuzione dell'attività produttiva, il
dott. Bullio si è impegnato a verificare con le 2 aziende che
attualmente hanno un contratto di affitto di ramo di azienda,
ovvero la "EBI", che si occupa di produzione nell'ambito del
casalingo e la "SICAM" che si occupa di lavorazioni meccaniche, le
condizioni per il rinnovo del contratto di affitto di ramo
d'azienda, perché con la dichiarazione di stato di fallimento da
parte del Tribunale i vecchi contratti vengono a decadere e devono
essere fatti "ex novo". Ci auguriamo che questo possa proseguire;
non nascondo che, soprattutto in un caso, qualche punto
interrogativo sulla possibilità di prosecuzione del contratto di
azienda potrebbe esserci; d'altra parte siamo rimasti d'accordo con
il curatore che ogni evoluzione della situazione sarà seguita
congiuntamente con l'intento che dicevo prima.
Per quanto riguarda l'immediato, tutti i lavoratori possono
quindi accedere alla cassa integrazione, l'accordo è stato
sottoscritto fra le parti ed è operativo; si tratta ovviamente di
lavorare per trovare soluzioni per la continuità dell'attività
produttiva con i problemi che accennavo prima.
Presidente - La parola al Vicepresidente Lanièce.
Lanièce (SA) - Prendiamo atto di questa situazione che dimostra,
purtroppo, che anche l'inizio del 2006 non è stato molto favorevole
alla nostra industria. Concordiamo sulla necessità di seguire con
attenzione il problema della "Balzano", problema che è stato più
volte sollevato in quest'aula dal sottoscritto.
Proprio per le continue sollecitazioni fatte in passato sul
problema della "Balzano", oggi bisogna fare qualche considerazione
di tipo politico, nel senso che spesso parliamo di "problemi
industriali collegati al problema della globalizzazione", a
problemi esterni alla nostra Valle, per cui alcune situazioni di
crisi possono trovare spiegazione in fattori esterni, ma in questo
caso devo dire che c'è una certa responsabilità interna, non tanto
dell'Assessore, ma della parte burocratica, perché la verità è che
sulla "Balzano" c'era un imprenditore forte, disponibile, che era
la "Nordinox" di Schio, che aveva presentato un piano industriale
che prevedeva l'assunzione di 30 dei 40 operai di allora, a fronte
di una riduzione del costo dell'affitto dell'azienda. I funzionari
della "Finaosta" - e penso dell'Assessorato - hanno risposto
"picche"; a seguito di ciò ci troviamo, oggi, in questa difficile
situazione e questo lei Assessorelo sa, lo sanno i sindacati, lo
sanno tutti!
Quanto ho appena affermato è da tenere in debita considerazione.
In passato, abbiamo visto che molte aziende non hanno pagato
l'affitto alla Regione, e spesso sono stati dati in comodato
gratuito gli stabilimenti: per la Balzano c'era un imprenditore
(Nordinox) valido che aveva fatto unta proposta ma purtroppo non è
stata accettata, e oggi ne paghiamo le conseguenze! Questa per me è
una colpa che ascrivo alla struttura burocratica che ha sbagliato
nella valutazione, e oggi però pagano gli operai e, ancora una
volta, la bassa Valle! Questo è un rimprovero che voglio fare, e
quindi mi auguro che tale situazione negativa serva da lezione per
il futuro. Ben venga la legge di riforma di "Finaosta", perché la
"Finaosta" deve essere uno strumento per aiutare lo sviluppo, non
per affossare gli imprenditori che portano avanti delle iniziative
valide! Questo è un esempio, e mi auguro che a breve si possa
trovare la soluzione; il fatto che ci sia la cassa integrazione è
un piccolo "contentino", ma mi auguro che il curatore fallimentare
riesca a garantire la continuità dell'attività, anche se fra i 2
imprenditori attuali - come ha detto anche l'Assessore - uno dei
due dimostra già delle carenze, perché in pochi mesi non è riuscito
neanche a pagare gli stipendi! Se uno arriva, affitta un ramo di
azienda e fa delle promesse, ci presenta un piano che è stato
portato in quest'aula, un piano complesso, che prevede l'assunzione
di tanti operai specializzati, e poi non riesce neanche a fine mese
a pagare gli stipendi... dov'è la sua liquidità? Non cerchiamo di
metterci in casa uno che è peggio di chi c'era prima!
Questa penso sia un'indicazione, dobbiamo essere chiari, anche
perché mi è stato anche riferito che ci sono problemi con "ITALGAS"
nei pagamenti, ci sono problemi anche con "DEVAL", e inoltre la
centrale elettrica che ha preso fuoco nel 2003 è ancora oggi non
funzionante, ci sono ancora grossi problemi per gli arretrati!
Purtroppo c'è stato uno sbaglio, lo sanno anche i sindacati,
sbaglio che purtroppo ha portato oggi al fallimento dell'azienda:
ciò deve servire da lezione per far sì che su certe scelte prevalga
la politica. Dobbiamo andare avanti... vogliamo rilanciare
l'industria? Allora bisogna mettere da parte i burocrati, quelli
che chiedono 200 per dare 50; dobbiamo decidere se vogliamo
rilanciare l'industria o se l'industria non debba più esistere in
Valle d'Aosta: questa è una scelta politica, ma veramente bisogna
fare attenzione.
Invito l'Assessore a seguire con particolare attenzione la
"Balzano", ma anche le altre industrie, nella speranza che il 2006
sia l'anno di svolta, ci sia un'inversione di rotta, ma per fare
un'inversione di rotta la politica deve essere in primo piano,
bisogna dare indicazioni precise e far sì che vengano seguite, non
lasciare l'impresa in mano ai burocrati, che come nel caso della
"Balzano" finiscono per affossarla e decretarne il fallimento!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK