Consiglio Regionale della Valle d'Aosta - Oggetto del Consiglio n. 2995 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2995 del 7 novembre 2017 - Resoconto
OGGETTO N. 2995/XIV - Interpellanza: "Esame da parte della
Commissione consiliare competente del bando europeo per la gestione
dei rifiuti".
Rosset (Presidente) -
Punto n. 20 all'ordine del giorno.
Per l'illustrazione, ha chiesto la parola il consigliere Cognetta,
ne ha facoltà.
Cognetta (M5S) -
Con questa interpellanza facciamo il
punto sulla situazione rifiuti. Cerchiamo di capire a che punto
siamo arrivati in maniera tale da poter poi proseguire nei passi
che ci portano alla soluzione di un problema che, da parte vostra,
è sicuramente una bella gatta da pelare, ma sicuramente impatta
sulla vita dei Valdostani.
Faccio un breve riepilogo di quanto accaduto fino a oggi. Il 22
dicembre 2015, con una legge regionale (n. 22/2015), è stato
approvato il piano regionale di gestione dei rifiuti. Altra cosa
importante, è che l'accordo per la gestione della discarica scadrà
entro la fine di quest'anno. Altra cosa da tener presente, è che il
26 giugno di quest'anno è stata individuata, con una concessione di
servizi, la modalità per la risoluzione del problema. Altra
questione, poi, è stata la delibera approvata il 9 ottobre 2017 -
in cui si è preso ad esempio questo progetto di fattibilità,
presentato da un'ATI composta da REA Dalmine e Fratelli Ronc - con
la quale si dà il via alla gara con la quale si vuole risolvere il
problema. Il 27 ottobre di quest'anno (quindi pochi giorni fa)
l'Osservatorio regionale dei rifiuti, però, non aveva ancora
ricevuto i dati rispetto alla raccolta differenziata dell'anno
passato. Ora, tenendo presente che senza i dati, è difficile poi
dimensionare le apparecchiature, che devono essere messe in piedi
rispetto al nuovo piano di gestione dei rifiuti, sono a chiedere,
innanzitutto, se questi dati si ci siano; e se ci sono, a questo
punto trasmetteteli; seconda cosa, domando se la discussione,
rispetto alla soluzione, vuole essere anche portata in Commissione
e quindi non fatta, com'è accaduto fino adesso, in assoluta e
solitaria da parte dell'Assessorato. Non importa qual è stato
l'Assessore, ma è stato tutto quanto gestito in solitaria.
Infine, vorrei capire che cosa si voglia fare, dal momento che
alla fine di quest'anno scadrà la possibilità, da parte di Valeco,
di gestire la discarica. Immagino quindi che, siccome dal 1°
gennaio del prossimo anno non ci saranno gli impianti di
trattamento dei rifiuti, che vogliamo fare?
Assessore, se, per cortesia, mi desse delle risposte puntuali,
mi farebbe una grossa cortesia.
Presidente -
Per la risposta, ha chiesto la parola
l'assessore Guichardaz, ne ha facoltà.
Guichardaz (PD-SIN.VDA) -
Grazie, collega Cognetta, per
la puntuale interpellanza che mi consente di fornire alcune
informazioni, che credo possano essere di pubblica utilità, che
chiariscano percorsi che, in più di un'occasione, sono stati già
delineati, ma che è utile ribadire.
Intanto premetto, per doverosa informazione, che i dati relativi
alla produzione di rifiuti in Valle d'Aosta sono acquisiti ed
elaborati dalla Regione nei primi mesi di ogni anno. Tali dati
riguardano i rifiuti urbani, i rifiuti speciali inerti, i veicoli a
motore fuori uso e i rifiuti speciali prodotti dalle strutture
sanitarie. Questi dati - come lei sa, collega - vengono acquisiti
attraverso canali differenziati e in tempi e con modalità diverse.
Le informazioni sui rifiuti elettronici ed elettrici, ad esempio,
sono gestite direttamente dal Coordinamento nazionale RAEE, e
quindi, per poterli successivamente elaborare, devono essere
richiesti a questo organismo.
I dati sul
compost
domestico devono essere acquisiti
anche assumendo a riferimento il dato delle compostiere domestiche
presenti sul territorio dei sub ATO e il numero di utenti che ha
richiesto la riduzione della TARI, in quanto produttori di compost
domestico.
I dati sui rifiuti speciali inerti vengono acquisiti attraverso
le relazioni annuali, trasmesse alla Regione entro il 28 febbraio
di ogni anno.
Questa mole di informazioni, una volta raccolta ed elaborata,
viene fornita ad ISPRA entro il mese di settembre di ogni anno, per
la pubblicazione del rapporto annuale.
Questo giusto per descrivere il processo di raccolta ed
elaborazione dati, così come ha fatto notare lei, che poi vengono
inseriti nei rapporti annuali sui rifiuti, redatti dall'Istituto
superiore per la protezione e ricerca ambientale (ISPRA).
Segnalo che sul sito dell'ISPRA si trova il rapporto sui rifiuti
urbani, edizione 2017. Rapporto di freschissima pubblicazione.
Infatti riporta proprio la data dell'ottobre 2017, quindi credo sia
stato messo sul sito dell'ISPRA da qualche giorno, e a pagina 250 e
seguenti è possibile trovare i dati che il collega Cognetta
richiede; credo sia piuttosto interessante peraltro confrontarli (è
possibile farlo, perché sono posti in modo ordinato regione per
regione), con quelli delle altre regioni italiane, anche per
studiare il tendenziale di crescita della raccolta differenziata
che, nel nostro caso, risulta piuttosto positivo.
In ogni caso, collega Cognetta, se interessato, io posso farle
avere uno schema del dettaglio puntuale suddiviso per le singole
Unité
che mi sono fatto preparare ? perché su quel documento
non è presente, ma sono dati raccolti in modo più sistemico - in
modo tale che lei si possa fare un'idea eventualmente anche del
livello di virtuosità, che spero conosca, di ciascun territorio, di
ciascuna Unité.
Per rispondere puntualmente alle sue domande, i dati relativi
alla raccolta differenziata in Valle d'Aosta per l'anno 2016 sono
stati regolarmente elaborati, e saranno pubblicati nel rapporto
annuale dell'Osservatorio sui rifiuti, che è in fase di
predisposizione e che verrà stampato ed elaborato entro la fine
dell'anno.
Riguardo alla riapertura della discussione sul bando europeo per
la gestione dei rifiuti, le segnalo che questa è già stata
affrontata in occasione dell'individuazione del modello gestionale
che, in base a quanto previsto dal piano regionale di gestione dei
rifiuti (la delibera n. 849, quella che ha citato lei del 26 giugno
2017), è stato già sottoposto all'esame e al parere della
Commissione competente, la Commissione consiliare III, la quale -
com'è noto - si è espressa favorevolmente in data 13 giugno 2017.
Da lì in poi, la parte di competenza politica - come lei ben sa -
lascia spazio alla competenza tecnica, peraltro puntualmente
disciplinata dal Codice dei contratti pubblici di cui al decreto
legislativo n. 50/2016, a cui il dirigente competente ha l'obbligo
di attenersi nello svolgimento delle diverse fasi di gara.
Infine, lei chiede quale sia la soluzione-ponte che
l'Amministrazione regionale intende attuare per coprire il periodo
compreso tra la scadenza del contratto e l'inizio del nuovo
appalto. La fase transitoria - decorrente dal 1 gennaio 2018 fino
all'aggiudicazione della nuova concessione, indicativamente fino al
31 dicembre 2019 - passerà attraverso una proroga tecnica alla
società Valeco spa, l'attuale gestore, il quale dovrà gestire tutte
le diverse tipologie di rifiuti, differenziati e indifferenziati,
nel rispetto del contratto in essere, il cui atto di affidamento
sarà approvato non appena avviata la gara di concessione di
prossima pubblicazione. Questo - come lei sa - è un passaggio
tecnico che serve a evitare periodi di vuoto gestionale e che è
specificamente previsto dalle norme vigenti. Spero di averle
risposto. Grazie.
Presidente -
Per la replica, ha chiesto la parola il
consigliere Cognetta, ne ha facoltà.
Cognetta (M5S) -
Grazie, Assessore, mi ha risposto. Se ho
capito bene, quindi i dati saranno pubblicati a breve, e quindi
spero di averli anch'io a breve. Lei ne ha una copia, ma mi ha
detto chiaramente che saranno pubblicati entro fine anno, e quindi
stiamo ancora aspettando, arriveranno a breve. Quindi ancora
mancano.
Per quanto riguarda quello che è stato affrontato in
commissione, è vero, è stata fatta quella discussione sulla
delibera in commissione, ma è rimasta l'appendice. Il
dimensionamento degli impianti non è stato discusso, non è stato
mai visto. Ora io capisco che è una questione di tipo tecnico, ma
interessa - almeno a me - in particolar modo, perché vorrei capire
quanto andremo a spendere esattamente, per che volumi e in che modo
poi questi impianti saranno utili o meno, perché c'è sempre questo
discorso in ballo, Assessore, non so se se lo ricorda il fatto che
spesso gli impianti sono fatti su grandezze minime, sotto le quali
non si può fare l'impianto, ma troppo grandi rispetto ai rifiuti
che abbiamo. È questo il grosso problema che vorrei dirimere una
volta per tutte ed è per questo che vorrei che in Commissione
venissero spiegati esattamente capacità, tipo e modalità di
costruzione degli impianti. Anche perché, visto che proroghiamo per
altri due anni a Valeco - come lei ha giustamente detto - e ci
costerà qualche spicciolo, tenendo presente il fatto che 30 anni fa
si sapeva che la concessione a Valeco sarebbe scaduta e ci siamo
svegliati solo adesso, siamo andati in
prorogatio
su una
cosa vecchia di trent'anni.
Allora lei capisce, Assessore, che c'è qualcosa che non
funziona. Lo deve ammettere, quindi non si può avere come risposta
il semplice fatto che c'è una proroga tecnica, è sicuramente una
mancanza dell'Amministrazione, visto che sapeva da 30 anni che
sarebbe scaduta alla fine di quest'anno. Abbiamo dormito, come
Amministrazione, oppure abbiamo fatto fare l'affare a qualcuno,
come al solito. Io propendo per la seconda ipotesi. Questa è la
realtà, purtroppo.
Le rinnovo quindi l'invito di far venire in commissione gli
esperti, che ci spieghino esattamente che cosa verrà fatto, con
quali costi, in che modalità e le rinnovo ancora l'invito, come ho
scritto, di coinvolgere anche l'ORR (Osservatorio Regionale
Rifiuti), piuttosto che l'Associazione ambientalisti, piuttosto che
altri aspetti esperti di settore. Perché trovare una soluzione, che
alla fine costerà a tutti, per avere degli impianti che non saranno
in grado, o meglio, saranno sovradimensionati rispetto alla nostra
quantità di rifiuti, è una cosa che non credo che i cittadini
possano permettersi. Alla fine pagano tutto loro, tutto quello che
noi facciamo sulla parte rifiuti. È bene che si ricordi anche
questo: qualunque euro viene speso lì, viene poi buttato in ciò che
viene chiesto ai cittadini di pagare.
Quindi fare una cosa troppo grande, che non viene utilizzata,
alla fine la paghiamo tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK