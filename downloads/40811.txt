Consiglio Regionale della Valle d'Aosta - Oggetto del Consiglio n. 136 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 136 del 3 ottobre 2018 - Resoconto
OGGETTO N. 136/XV - Interpellanza: "Intendimenti del Governo
regionale in merito al futuro dell'aeroporto "Corrado
Gex"".
Fosson (Président) -
Point n° 14.18 de l'ordre du jour.
La parole au Conseiller Bertin pour l'illustration.
Bertin (IC) -
Riprendiamo qui un argomento che ho già
trattato in tante occasioni in passato, in particolare quando c'era
l'Assessore Marguerettaz, vale a dire l'aeroporto regionale. La mia
opinione su questo aeroporto credo sia conosciuta, non sto qui a
ripeterla per l'ennesima volta, anche in considerazione dell'ora.
Questa idea dell'ampliamento dell'aeroporto, di trasformare lo
scalo regionale in uno scalo commerciale è stata un'idea nefasta,
scollegata dalla realtà economica e sociale valdostana, il che è
costato tantissimo in termini di investimento nella struttura per
trasformarla in una categoria commerciale, e costa attualmente
ancora tantissimo nella gestione. Ogni anno ricordo che soltanto
fra la gestione dell'aspetto strettamente legato al volo attraverso
una convenzione con la società AVDA la Regione ha un costo di circa
2 milioni all'anno, indipendentemente se l'aeroporto veda o meno
dei passeggeri. Come sappiamo, i passeggeri sono pochissimi, anzi
questa scelta di trasformare l'aeroporto in commerciale ha avuto
anche degli effetti negativi sulla poca attività legata al volo
libero fatto in precedenza, che aveva se non altro un piccolo
indotto legato agli alianti e a delle ricadute positive sulla
comunità. Da quando si è intrapreso questo progetto megalomane,
anche quelle piccole ricadute positive non ci sono più.
Come sottolineavo in precedenza, questa convenzione trentennale
per la gestione dell'aeroporto costa 2 milioni all'anno e nel
frattempo giustamente l'Amministrazione ha revocato tale
concessione, poiché il concessionario AVDA ha avuto dei
comportamenti non particolarmente corretti, tant'è che
l'Amministrazione regionale, per tutelarsi, ha revocato questa
concessione. Adesso siamo in una fase di giudizio, nel senso che
sono già state intraprese diverse attività e dobbiamo aspettare la
fine di questo contenzioso, che è l'ennesimo di una serie di
contenziosi che vedono l'Amministrazione regionale contrapposta ad
AVDA S.p.A., della quale come Regione siamo soci al 49 percento. La
stessa società AVDA qualche tempo fa, nella primavera scorsa, ha
annunciato in modo piuttosto spettacolare, viste anche le attività
minime dell'aeroporto regionale che gestisce, l'apertura per il
mese di marzo di un collegamento con Roma e da lì anche l'apertura
di altri voli su altre città europee. Collegamento con Roma che non
è, diversamente da quanto si è fatto un po' intendere, l'apertura
di una nuova tratta, di un collegamento ufficiale tra Roma e Aosta,
come era in passato prima dell'ampliamento dell'aeroporto, ma si
tratterebbe, da quello che ho potuto capire, di attività di
aerotaxi realizzate da AVDA S.p.A.. Aerotaxi che, come il nome
stesso lo definisce, significa che, se ci mettiamo d'accordo noi 35
Consiglieri e affittiamo un aereo, possiamo farci portare dove
vogliamo, ma poco ha a che fare con un collegamento fisso, per il
quale ci vorrebbe anche l'autorizzazione delle autorità competenti
italiane riferite al volo. Proprio in ragione di questo annuncio
fatto dalla società partecipata AVDA nella primavera scorsa, volevo
sapere quali erano i collegamenti che sono stati attivati, la
destinazione di questi voli e soprattutto il numero di transiti dei
passeggeri riconducibile a quest'attività. Sarebbe, tra l'altro,
anche interessante capire quali sono dal punto di vista economico,
visto che siamo soci di questa AVDA in quanto partecipata
regionale, quali sono le ricadute per la società in questione delle
attività messe in atto per questo servizio di aerotaxi, anche per
ricordare qual è l'ammontare totale che sostiene l'Amministrazione
regionale ogni anno per l'aeroporto Corrado Gex: una gestione di 2
milioni circa collegata all'attività dell'AVDA, ma ci sono anche
attività tipo quelle legate alla sicurezza e altre che sono
riconducibili sempre a questo aeroporto e un numero di passeggeri
che è molto piccolo.
In generale, visto che ci troviamo di fronte a un nuovo Governo
appena insediato, ancora adesso non capiamo bene se vi sarà un
futuro oppure no, ma in ogni caso quali erano gli intendimenti
generali del nuovo Governo regionale relativamente all'aeroporto
regionale Corrado Gex anche relativamente alla cosiddetta
"aerostazione o
terminal
", vale a dire quella struttura
fatiscente che accoglie i visitatori, i turisti alle porte della
città progettata dall'
archistar
Gae Aulenti, che da anni è
lì fatiscente e che è proprio un simbolo di quell'errore di questa
idea megalomane, come l'ho più volte definita, di trasformare il
relativamente piccolo aeroporto di Saint-Christophe in un aeroporto
commerciale di grandi dimensioni.
Presidente -
La parola all'Assessore Restano per la
risposta.
Restano (AC-SA-PNV) -
Solo per rispondere alle sue
richieste sui collegamenti richiamati, se siano stati attivati, le
destinazioni dei voli, il numero di passeggeri transitati nello
scalo riconducibili alle attività. Devo premettere che tutte le
iniziative relative all'attivazione di collegamenti aerei rientrano
nei rapporti tra il gestore aeroportuale e le compagnie aeree e che
pertanto non sono previsti né un benestare della Regione, né tanto
meno costi a carico dell'Amministrazione.
Rispetto ai voli a oggi effettuati, si evidenzia che, com'è
stato riportato dagli organi di informazione, AVDA non ha attivato
collegamenti con Roma, ma con Monaco e Olbia. Si è trattato di voli
estivi effettuati il sabato dal 30 giugno al 1° settembre 2018. In
proposito, per ragioni di tempo di illustrazione, se lei è
d'accordo, le fornirò alcuni dati che riassumono quanto da lei
richiesto e che sono contenuti nella tabella che a sua volta ci ha
fornito AVDA e che le consegnerò in modo che lei possa avere anche
i dati di dettaglio. Preciso che nella tabella con la sigla IGS è
rappresentato l'aeroporto di Monaco e che la colonna contrassegnata
con "TRN" riporta i voli effettuati su Caselle invece che su Aosta.
In sintesi i passeggeri paganti risultano essere al 1° settembre
169, mentre sono 33 quelli che hanno fruito di voli gratuiti alla
stessa data, per un totale complessivo di 202 passeggeri. I
passeggeri che sono partiti dall'aeroporto di Aosta sono stati 97,
i passeggeri che sono arrivati all'aeroporto di Aosta sono stati
32; i passeggeri partiti dall'aeroporto di Torino sono stati 16 e i
passeggeri che sono arrivati all'aeroporto di Torino sono stati
57.
Per quanto riguarda la domanda: "
l'ammontare del costo totale
sostenuto dall'Amministrazione regionale per l'aeroporto Corrado
Gex nell'anno 2018 per la gestione, la sicurezza e ogni altro onere
riconducibile allo stesso
", il costo per la gestione erogato
dalla Regione alla società AVDA per i mesi da gennaio ad agosto
2018 compresi, ammonta complessivamente a euro 1.318.266,32, IVA
inclusa. Per quanto concerne gli investimenti, dall'inizio del
corrente anno a oggi sono stati spesi euro 28.926,20 per l'acquisto
di un apparato per l'analisi di liquidi e gel nell'ambito dei
controlli di sicurezza dei passeggeri e bagagli per l'adeguamento
alla normativa internazionale di
security
e del piano
nazionale per la sicurezza aerea. Per quanto attiene alle spese per
la gestione del calore, energia elettrica, manutenzione ascensori
dei locali, i costi a carico dell'Amministrazione regionale in
acconto per i primi sei mesi del 2018 ammontano a euro 25.195,46.
Per l'affidamento del servizio di revisione della progettazione del
completamento del nuovo
terminal
passeggeri e per la
direzione lavori, a oggi sono state invece liquidate somme per
complessivi 8.245,64. Quanto ai costi sostenuti nel 2018
relativamente ai servizi antincendio, vado a indicare le
informazioni acquisite dal Corpo valdostano dei vigili del fuoco:
sono stati impegnati 21 mila euro per la manutenzione per gli
automezzi aeroportuali, in base vi sono tre unità di vigili del
fuoco della categoria B3 che operano in orario ordinario, il cui
costo complessivo mensile medio presunto ammonta a euro 12.100, per
i voli programmati nel periodo giugno-agosto vi sono ulteriori sei
vigili del fuoco, tre appartenenti alla categoria C1 e tre
appartenenti alla categoria C2, il cui costo complessivo mensile
medio ammonta a euro 27.800. Di queste sei unità tre vigili
svolgono il servizio cosiddetto "di vigilanza", che determina un
costo ulteriore complessivo pari a euro 3.264.
Per quanto riguarda "
gli intendimenti del Governo regionale
in merito al futuro dell'aeroporto regionale Corrado Gex di
Saint-Christophe e al terminal
", la Regione è intenzionata a
dare attuazione a quanto previsto dalla risoluzione approvata dal
Consiglio regionale il 9 aprile 2015 (la risoluzione n. 4
all'interno della discussione inerente l'oggetto n. 1150), che
prevede di procedere all'aggiornamento del
master plan
del
2004, rivedendo gli obiettivi strategici per valorizzare gli
investimenti fatti e la vocazione turistica dello scalo. Le
attività di aggiornamento del master plan del 2004 sono attualmente
in corso. Per quanto riguarda il terminal, l'intendimento è
condiviso con i sottoscrittori del relativo accordo di programma
quadro (Stato ed ENAC): quello di completare l'opera. In proposito
si segnala che è in corso di completamento la revisione della
progettazione esecutiva e che a breve verrà indetta apposita
Conferenza dei servizi per l'acquisizione dei pareri per la
definitiva approvazione del progetto.
Président -
La parole au Conseiller Bertin pour la
réplique.
Bertin (IC) -
Questa tanto decantata nuova attività della
società partecipata regionale AVDA si traduce in un centinaio di
passeggeri paganti all'aeroporto di Aosta, ripeto: soltanto un
centinaio di passeggeri. Il risultato non mi pare particolarmente
brillante per quest'attività, almeno in termini di ricadute per il
territorio valdostano. Vorrei anche capire - magari lo approfondirò
in un secondo momento - qual è il ritorno economico di
quest'attività per la società partecipata AVDA S.p.A., perché lei
giustamente ha detto: "non abbiamo oneri come Ente pubblico
riguardo a quest'attività", è vero che non abbiamo oneri diretti,
ma se queste attività poi non rendono e vanno male, abbiamo degli
oneri indiretti, perché le ricordo che siamo soci della società al
49 percento; pertanto, anche da questo punto di vista, stiamo un
po' attenti. Tra l'altro, con questa società abbiamo una serie di
contenziosi infiniti, come ricordavo in precedenza, e credo sia
utile al più presto rompere ogni rapporto, perché, da quando siamo
in questa situazione, certo l'aeroporto regionale non va bene.
Bisogna ritornare al più presto a una realtà molto più piccola come
in precedenza, che già era tanto da un certo punto di vista.
I costi. Come lei ha sottolineato e come le avevo chiesto per
ricordare in generale un po' a tutti quanto ci costa ogni giorno
questo aeroporto, qualche tempo fa avevo fatto un calcolo e veniva
a costare poco meno di 9 mila euro al giorno, indipendentemente dal
fatto che di passeggeri ce ne siano oppure no. È un calcolo che
avevo fatto in base ai dati che lei oggi sostanzialmente mi
conferma non sono cambiati rispetto a quelli che avevo io di
qualche tempo fa. Questo aeroporto è un bagno di sangue per la
collettività da un punto di vista finanziario ed è evidente anche
oggi, dopo queste sue precisazioni rispetto ai poco più di 100
passeggeri, che i ritorni di quest'attività sono inesistenti, o
perlomeno estremamente limitati rispetto al costo di gestione di
questo aeroporto.
Lei giustamente ha sottolineato il fatto che si sta rivedendo il
master plan
a seguito di quella risoluzione che ricordo,
perché avevamo partecipato alla stesura, ma bisogna fare in fretta
e certamente ogni giorno che passa questo aeroporto continua a
costarci circa 9 mila euro, mentre ancora una volta anche questo
Governo regionale conferma la volontà di portare a termine
l'aerostazione, il
terminal
per un costo di altri 6 milioni
di euro, perché finire quest'opera costerà 6 milioni di euro.
Un'opera che già adesso sappiamo che non sarà utilizzata con la
destinazione prevista, poiché è evidente a tutti che, nel momento
in cui si modificherà il master plan e si uscirà da questa idea
megalomane e scollegata dalla realtà, quel terminal sarà
sovradimensionato e non potrà essere utilizzato per quelle attività
per cui è stato progettato e per il quale noi paghiamo ancora 6
milioni di euro, oltre al danno la beffa. Credo che su questo
aspetto dell'aerostazione bisognerà riflettere attentamente e, come
nel caso della scuola polmone, in quel caso si sono potuti
dirottare soldi statali su altre attività, anche l'accordo con le
Autorità statali del volo dovrà essere rimesso in discussione,
perché non si possono sprecare altri 6 milioni di euro in un'opera
che sappiamo già che non sarà utilizzata per le finalità per le
quali è stata progettata... e non realizzata perché è lì come
simbolo di un fallimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK