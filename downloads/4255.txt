Consiglio Regionale della Valle d'Aosta - Oggetto del Consiglio n. 597 del 26 novembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 597 del 26 novembre 1981 - Resoconto
OGGETTO N. 597/81 - SOLUZIONE DEL PROBLEMA DELLO SMALTIMENTO DEI
RIFIUTI. (Interpellanza)
Presidente
- Do lettura dell'interpellanza presentata dai
Consiglieri Cout e Tonino:
INTERPELLANZA
CONSIDERATO che in una riunione in Bassa Valle è stata
annunciata dall'Assessore alla Sanità una soluzione per lo
smaltimento dei rifiuti nello spazio di sei mesi,
i sottoscritti Consiglieri
INTERPELLANO
gli Assessori competenti per sapere come questo sarà
possibile.
Presidente
- Ha chiesto di parlare il Consigliere Cout,
ne ha facoltà.
Cout (PCI)
- L'interpellanza riduce il problema a queste
poche righe solo perché la notizia ci è pervenuta da un giornale,
un organo di Movimento, che riportava di una riunione che ha avuto
luogo in Bassa Valle, in cui l'Assessore alla Sanità Rollandin
aveva annunciato una soluzione per lo smaltimento dei rifiuti nello
spazio di sei mesi, ma in realtà il problema - anzi i problemi -
sono molto grossi. Da queste poche righe non abbiamo capito bene se
la soluzione prospettata si riferiva allo smaltimento dei rifiuti
nel Comune in cui si era tenuta la riunione, se si riferiva ad un
livello un po' più ampio di Comunità Montana, dove per la questione
in discussione esiste un grosso problema, o se a livello regionale.
Vorrei sottolineare che comunque i tre livelli devono essere
collegati fra loro, per cui con questa interpellanza ci
interesserebbe sapere cosa ne pensa l'Assessore al proposito ed
eventualmente in riferimento ai tre livelli.
C'è la questione della Comunità Montana che cerca di darsi un
suo impianto per lo smaltimento dei rifiuti, andando incontro ad
una scelta molto difficile; è stata nominata dalla Comunità una
commissione che dovrebbe studiare il tipo di impianto che va
meglio, però proprio su questo tema, sul quale una Commissione
della Giunta sta lavorando da anni senza avere ancora indicato una
soluzione, c'è il pericolo che la Comunità Montana possa fare una
scelta affrettata o quantomeno non delle più adeguate a questo tipo
di impianto, che potrebbe essere progettato - molto probabilmente
lo si potrebbe anche suggerire alla Comunità Montana - insieme ad
altre Comunità, considerato l'alto costo, che può arrivare fino ad
1 miliardo. I costi di gestione supererebbero i 100 milioni di lire
ogni anno e non so come la Comunità Montana da sola potrebbe far
fronte a questo impegno sia di impianto che di gestione, quindi
un'altra domanda potrebbe essere come interverrà la Regione - se
interverrà - per aiutare la Comunità Montana a risolvere questo
problema.
Poi vorrei chiedere se è giusto che la Comunità Montana per un
problema di questo tipo decida da sola; lo è se si considera la
questione sotto l'aspetto del decentramento, ma non sarebbe
opportuno che la Commissione regionale che sta occupandosi dello
stesso problema, avesse un incontro con la Commissione della
Comunità Montana per scambiarsi dei pareri, perché un problema di
un'importanza del genere merita un approfondimento ed uno studio a
livello regionale dove il problema esiste, ed un'iniziativa che non
vada secondo gli indirizzi che poi ci darà la Regione, potrebbe
essere un domani non delle più opportune.
Una domanda ancora riguarda le soluzioni che potrebbero essere
prese nello spazio di sei mesi appunto, e ci interesserebbe sapere
quale problema si poneva in quel momento per l'Assessore e quale
soluzione ci potrebbe essere a livello comunale, di Comunità
Montana e regionale per questo problema.
Presidente
- Ha chiesto di parlare l'Assessore alla
Sanità ed Assistenza sociale, Rollandin, ne ha facoltà.
Rollandin (UV)
- Mi fa piacere che l'organo dell'Union
Valdôtaine venga letto così attentamente, il che mi fa ben sperare
per la crescita culturale della nostra Regione. Ma veniamo
all'argomento specifico della riunione ed a quanto è stato detto in
quella occasione a livello di una zona che è particolarmente
interessata a questo problema, perché notoriamente vi è una
discarica che dovrebbe essere controllata e che invece non lo è. Su
questo problema dei rifiuti solidi è da anni impegnata una
Commissione, che ha tenuto diverse riunioni sul tema, ha preso in
esame ed analizzato i vari sistemi attualmente usati a livello non
solo nazionale ma internazionale, ha fatto dei conti, delle
parametrazioni e delle valutazioni delle disponibilità per una
Regione come la nostra, che anche per questo problema pone delle
difficoltà legate chiaramente alla disseminazione delle varie
frazioni nei vari villaggi, ed in ultimo ha analizzato i vari
sistemi. Di questa Commissione fa parte anche il Consigliere Tonino
che dovrebbe sapere qual è stato l'indirizzo con cui ci siamo
lasciati l'ultima volta che si è fatta questa riunione, e cioè è
stato deciso di puntare su due rami in particolar modo: la raccolta
differenziata all'origine ed un sistema di smaltimento che non
limiti le possibilità di un'evoluzione in questo campo, quale
potesse essere il massimo sfruttamento a livello energetico, perché
giustamente su questo punto si fa riferimento alla dispersione
energetica su un materiale che è comunque di rifiuto ma che ha un
certo potenziale energetico. Si è lavorato in questa direzione ed è
stato predisposto un progetto di legge che tiene conto di queste
osservazioni e che è attualmente all'esame della Giunta; dopo di
che verrà analizzato da tutti gli organi competenti per vedere di
raggiungere un accordo per arrivare al più presto ad una
soluzione.
Concordo in particolare con quanto diceva il Consigliere Cout,
sulla difficoltà di mantenere un indirizzo regionale per evitare
che ci siano delle iniziative che, proprio per le dimensioni
ridotte di fronte ad un problema così ampio e di così difficile
soluzione, possano portare a spendere dei soldi in modo non
confacente a quella che sarà la soluzione definitiva.
Per quello che riguarda i contatti con la Comunità Montana,
quella Commissione, che è andata a vedere anche un impianto, è
stata continuamente in collegamento con l'Assessorato per sapere
quali erano gli indirizzi da prendere in considerazione ed è stato
detto chiaramente che la prospettiva era nei termini che adesso ho
esposto. Mi risultava che già una Commissione in anni precedenti
abbia viaggiato l'Europa alla ricerca della soluzione ottimale,
perché non è, questo, un problema di oggi. Il progetto di legge di
cui vi ho parlato, verrà sottoposto al Consiglio che predisporrà in
tempi abbastanza brevi la soluzione di questo problema.
Presidente
- Ha chiesto di replicare il Consigliere
Tonino, ne ha facoltà.
Tonino (PCI)
- Sono fra quelli che leggono attentamente
l'organo dell'Union Valdôtaine, perché lo trovo fra l'altro un
giornale divertente. Ho letto recentemente l'articolo sulle talpe,
simpaticissimo. Il Consigliere Mafrica dice che lo preferisce
addirittura al "Male".
La preoccupazione che c'era venuta leggendo l'affermazione
dell'Assessore alla Sanità Rollandin in quel giornale, era che
nelle Comunità Montane si andasse verso soluzioni singole, prese al
di fuori di una scelta di carattere regionale, che siamo convinti
sia l'unica strada da seguire se vogliamo ottenere dai rifiuti un
recupero di materiali ed anche un recupero energetico. È necessario
fare in modo che ci sia il quadro regionale, anche se poi si può
articolare a livello di Comunità Montana, di raccolta e di primo
trattamento, con soluzioni che possono essere diverse. Questa
scelta deve essere discussa al più presto, siamo insoddisfatti del
ritardo; l'Assessore Rollandin è fra coloro che lavorano molto, ma
in questo campo siamo troppo in ritardo.
Lo consiglierei pertanto di dedicarsi di più al problema dei
rifiuti solidi che è più urgente di altri, quale ad esempio il
risanamento, che sono sicuro gli Assessori all'Industria,
Commercio, Artigianato e Trasporti Chabod e l'Assessore
all'Agricoltura e Foreste Marcoz porterebbero avanti con la sua
stessa determinazione. Questo è solo un consiglio che do alla fine
di un'interpellanza rispetto alla quale siamo abbastanza
insoddisfatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK