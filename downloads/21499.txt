Consiglio Regionale della Valle d'Aosta - Oggetto del Consiglio n. 1285 del 20 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1285 del 20 aprile 2005 - Resoconto
OGGETTO N. 1285/XII - Criteri di organizzazione della
distribuzione dei generi alimentari contingentati.
(Interpellanza)
Interpellanza
Richiamate le precedenti iniziative consiliari;
Tenuto conto che con la D.G. n. 285 del 7 febbraio 2000 era
stato approvato un incarico alla Finaosta S.p.A. per la
realizzazione di uno studio finalizzato all'analisi e
all'individuazione di possibili soluzioni delle problematiche di
utilizzo e di gestione dei contingenti di beni in esenzione
fiscale;
Tenuto conto altresì che i beni di genere alimentare
contingentati quali alcool, birra e zucchero sono ancora oggi
amministrati tramite il sistema delle tessere con
"bollini";
Accertato che negli ultimi anni si è verificata una
progressiva disaffezione degli utenti nei confronti di tale
sistema, sia per la gestione desueta e macchinosa, sia per il
valore economico ormai irrisorio delle stesse tessere;
Sottolineato che con la delibera di cui sopra è stata
valutata la necessità di avviare uno studio finalizzato alla
verifica delle possibilità di creare dei sistemi alternativi a
quello attualmente in vigore;
Ricordato che da alcuni anni l'Amministrazione regionale ha
introdotto l'utilizzo della "Carte Vallée" per quanto riguarda la
gestione e la vendita del contingente dei carburanti per
autotrazione;
Ribadita la necessità, da noi più volte espressa in Consiglio
regionale, di modificare il sistema di gestione di tali beni,
utilizzando un sistema informativo;
i sottoscritti Consiglieri regionali
Interpellano
La Giunta regionale per sapere:
1) quali sono gli intendimenti in merito alla possibilità di
predisporre al più presto una differente organizzazione della
distribuzione dei generi alimentari contingentati, alla luce anche
delle nostre sollecitazioni e dello studio realizzato, indicando
anche i tempi entro i quali si ritiene possibile mettere in atto
tale cambiamento;
2) se è stata valutata la possibilità di utilizzare la "Carte
Vallée" o sistemi simili anche per la gestione e la vendita dei
generi alimentari contingentati.
F.to: Lanièce - Stacchetti - Viérin Marco
Presidente - La parola al Consigliere Lanièce.
Lanièce (SA) - Con questa iniziativa abbiamo voluto riportare in
aula un problema già discusso nel 2000 e nel 2004 sempre dal nostro
gruppo; in tutte e due i casi abbiamo posto l'attenzione sulla
necessità di rivedere un po' l'organizzazione della distribuzione
dei generi alimentari contingentati, proponendo di passare dal
sistema con i bollini a un sistema più informatizzato facendo
riferimento alla "Carte Vallée" o strumenti simili. In effetti
possiamo dire che l'utilizzo dei bollini per l'acquisto dei generi
contingentati come alcol, birra, zucchero porta la nostra Regione
un po' indietro negli anni: mentre la Regione usa un sistema
alquanto avanzato per l'esenzione del carburante in esenzione
fiscale, per i generi alimentari contingentati stiamo ancora
lavorando con forbici e colla, evidenziando un paradosso.
Questo disinteresse nell'automatizzare la gestione dei bollini
può essere inteso come un chiaro sintomo di evidenti limiti
nell'utilizzo degli stessi, visto che presentano un valore
commerciale che non arriva a un risparmio totale nel senso della
somma dei valori di tutti i bollini di una tessera per un
consumatore di pochissimi euro, si parla di 2-3 euro e 7 e qualcosa
comprensivo dell'alcol. Il valore dei bollini per il ritiro di
questi beni quindi è diventato talmente irrisorio, che forse costa
più la stampa a colori delle tessere con i bollini che non il
risparmio economico per i consumatori aventi diritto. L'utilizzo
dunque risulta essere sempre più un calo anche a causa della
procedura gestionale e contabile degli stessi, che risulta desueta
e macchinosa. È noto invece a tutti che, considerando il valore ben
più alto dei buoni carburante, per la gestione e la vendita di
questo tipo di contingente, l'Assessorato dell'industria abbia
introdotto l'utilizzo della "Carte Vallée".
Con questa iniziativa riportiamo in aula tale problema, tenuto
conto che nel frattempo durante le precedenti iniziative presentate
dal sottoscritto avevamo avuto delle risposte da parte del Governo
che avevano indicato alcuni passaggi; fra l'altro, richiamiamo
nella nostra iniziativa la deliberazione del 7 febbraio 2000 con
cui la Giunta aveva conferito a "Finaosta" un incarico per uno
studio finalizzato all'analisi e individuazione di possibili
soluzioni delle problematiche di utilizzo e di gestione dei
contingenti di beni in esenzione fiscale. Da quella data sono
passati più di 5 anni, sapendo che quel primo incarico era stato
ultimato, che a seguito di quell'incarico vi era stato un ulteriore
approfondimento, che poi si era dato un incarico alla società
"INVA" di verificare le varie procedure visto che inizialmente lo
studio aveva individuato 5 possibili soluzioni e tenuto conto che
si potrebbe utilizzare lo stesso sistema già in uso per i buoni
carburanti, cioè una sorta di POS ricaricabile sulla stessa
tessera, tenuto conto che sulla "Carte Vallée" vi è una "free zone"
che potrebbe essere utilizzata anche per quanto riguarda i generi
alimentari contingentati - utilizzata ultimamente per i buoni pasto
dei dipendenti regionali -, chiediamo alla luce di tutti questi
studi se oggi vi è finalmente all'orizzonte una soluzione
definitiva di questo problema, anche perché abbiamo visto
quest'anno delle deliberazioni con cui si è dato incarico di
stampare tali tessere, sembra che dovrebbe partire per il 2006
questo nuovo sistema.
Ci auguriamo, visto che l'organizzazione e la gestione è ormai
desueta e macchinosa e visto anche il valore effimero, che sia
possibile utilizzare sistemi informatizzati per gestire in modo
migliore, anche perché sembra che la percentuale di tessere
utilizzate sia il 40% e, se questo è un dato veritiero, ci troviamo
di fronte non solo a un valore commerciale irrisorio, ma anche ad
un utilizzo inferiore al 50%. Appare pertanto evidente che occorre
cambiare metodo ed esercizio, occorre cambiare gestione e
organizzazione di questi generi contingentati.
Ci auguriamo che dalla risposta che ci darà l'Assessore si possa
finalmente delineare una soluzione definitiva al problema e sapere
che il 2006 sarà l'anno della modifica di questa organizzazione e
gestione per quanto riguarda la distribuzione dei generi alimentari
contingentati.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - La risposta l'ha già data il collega
Lanièce, indicando anche la data di inizio del nuovo sistema,
quindi a me rimane poco da aggiungere, nel senso che questo sistema
di distribuzione dei generi contingentati extracarburante risale a
un regolamento del 73 e quindi qualche giorno è passato da
allora.
Quali sono gli intendimenti? Come veniva ricordato, un primo
studio era stato fatto da "Finaosta" nel 2000 e aveva rimandato la
necessità di fare alcuni approfondimenti circa le ricadute del
medesimo sul tessuto economico, produttivo e sociale locale e
l'impatto sulle norme che regolano la concorrenza, nel momento in
cui le imprese utilizzano questi generi in esenzione fiscale nel
loro ciclo produttivo. L'obiettivo è quello di eliminare l'attuale
sistema di gestione dei bollini, perché ormai anacronistico,
puntare a una semplificazione della gestione e ottenere un
obiettivo che deve essere perseguito assolutamente: quello di avere
un attento monitoraggio sulle quantità di prodotto introdotto in
Valle in esenzione fiscale e avere un monitoraggio dei prezzi per
la verifica dell'effettiva applicazione dell'esenzione a favore del
consumatore finale.
In seguito a questo è stato fatto un approfondimento nel 2003
per quanto riguarda la fattibilità tecnica del sistema informatico
per il trasferimento dei dati dagli operatori economici alla
struttura competente dell'amministrazione e la compatibilità fra le
indicazioni previste e le regole stabilite dagli organi esecutivi
dell'Unione europea in materia di aiuti di Stato. In seguito è
stata fatta una richiesta da parte delle strutture dell'Assessorato
all'"INVA" per predisporre un apposito progetto, in cui sono
evidenziati i costi e tempi di realizzazione della soluzione
ipotizzata, i costi di avviamento ed i probabili costi di gestione,
nonché la possibilità di soluzioni alternative. In una prima
ipotesi si era pensato di utilizzare la "Carte Vallée" e quindi i
"POS", solo a livello di dettagliante e non di singolo cittadino,
altrimenti il costo della carta non compensa i benefici, oppure si
era pensato a un sistema con minori costi e con eguale efficacia
utilizzando un sistema operante sul "web", in grado di gestire
transazioni cosiddette "on-line". Il progetto definitivo elaborato
da "INVA" e validato a febbraio è stato presentato alle imprese
operanti in Valle d'Aosta e agli organi di controllo il 16 febbraio
2005. Attualmente il progetto si trova all'esame della struttura
competente, che sta predisponendo una bozza di progetto di legge
che verrà presentato alla Giunta e successivamente al Consiglio,
con l'obiettivo di partire con il nuovo sistema a partire dal 1°
gennaio 2006.
Si chiede infine se è stata valutata la possibilità di
utilizzare la "Carte Vallée". La "Carte Vallée" è stata considerata
come una delle possibilità, ma è stata accantonata per le
conseguenze sul piano dei costi benefici dell'operazione. Il
modello che si intende utilizzare per quanto riguarda questo tipo
di transazioni tra l'Agenzia delle dogane, gli uffici
dell'Assessorato e le società abilitate ad introdurre generi in
esenzione fiscale ricalcherebbe il modello che attualmente viene
utilizzato per l'introduzione dei carburanti, nel senso che ogni
singola azienda abilitata all'introduzione di generi contingentati
costituirebbe un fido sulla base del quale ci sarebbe la
possibilità tramite transazioni "on-line" di gestire il sistema. Al
riguardo vi è un accordo con l'Agenzia delle dogane, che giudica
compatibile con le loro disposizioni questo tipo di attività,
quindi posso confermare quanto indicato dal collega Lanièce che
questo sistema dovrebbe partire dal 1° gennaio dell'anno
prossimo.
Presidente - La parola al Consigliere Lanièce.
Lanièce (SA) - Solo per prendere atto che finalmente siamo
arrivati alla conclusione di questo lungo iter e che a breve
dovremo vedere un disegno di legge, che ci spiegherà le modalità di
gestione futura di tali generi contingentati, in modo che questa
nuova organizzazione possa partire dal 1° gennaio 2006. Prendiamo
atto di questa situazione e restiamo in attesa di vedere tale
disegno di legge, comunque ci fa piacere che finalmente anche
questo problema sembra avviato a conclusione e che si possa gestire
in modo moderno tali generi contingentati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK