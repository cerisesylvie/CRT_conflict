Consiglio Regionale della Valle d'Aosta - Oggetto del Consiglio n. 400 del 11 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 400 del 11 febbraio 2004 - Resoconto
OGGETTO N. 400/XII - Progetto "Valle d'Aosta cablata con fibre
ottiche" e prospettive del sistema informatico regionale.
(Interpellanza)
Interpellanza
Premesso:
- che nel 1992 la Regione Valle d'Aosta ha stipulato un
accordo con la Sip (ora Telecom Italia) per l'attuazione del
progetto "Valle d'Aosta cablata con fibre ottiche";
- che la Regione Valle d'Aosta ha approvato una legge
specifica (la n. 78 del 1992) per la realizzazione di tale
progetto;
- che negli anni successivi sono stati affidati incarichi
professionali nonché assegnati appalti per la produzione di servizi
specifici allo scopo di conseguire gli obiettivi prefissati nella
convenzione Regione-Sip e nella legge regionale n. 78/1992;
- che la Giunta regionale intende investire circa 60 milioni
di euro nel triennio 2004-2006 per la programmazione,
organizzazione e gestione del sistema informativo
regionale;
- che ormai in diverse città italiane è possibile, per
privati, imprese ed enti pubblici, effettuare connessioni "veloci"
a Internet attraverso le fibre ottiche, con gli immaginabili
vantaggi che derivano in termini di servizi e di tempi;
tutto ciò premesso, i sottoscritti Consiglieri
regionali
Interpellano
la Giunta regionale per sapere:
1) chi è il gestore del sistema di fibre ottiche creato nel
contesto di "Valle d'Aosta cablata", mediante la stesura di una
dorsale nel fondovalle, e quali sono gli utenti;
2) se il sistema di fibre ottiche in oggetto è abilitato (o è
abilitabile) a "connessioni veloci" a Internet;
3) quali sono gli intendimenti della Regione in merito al
potenziamento del sistema informatico in Valle d'Aosta, considerati
l'energico impegno finanziario nel triennio 2004-2006, e se si
pensa di traguardare livelli di efficienza già presenti in altre
città o regioni italiane, malgrado esse non godano delle medesime
disponibilità di bilancio;
4) se il potenziamento del sistema informatico porterà -
quanto prima - benefici concreti anche ai privati, ovvero ai
residenti e alle imprese operanti in Valle d'Aosta.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Prendiamo spunto, nell'illustrare questa
interpellanza, da una recente deliberazione della Giunta regionale,
attraverso la quale sono stati stanziati circa 60 milioni di euro
nel triennio 2004-2006 per la programmazione, organizzazione e
gestione del sistema informativo regionale. Un impegno consistente,
che grosso modo è suddiviso equamente nei 3 anni; infatti, il piano
operativo annuale prevede un impegno di 1/3 circa di 20 milioni di
euro, per cercare di traguardare tutta una serie di obiettivi che
si possono sintetizzare nella promozione di quella che è la società
dell'informazione e dell'informatizzazione nella nostra
regione.
Prendiamo spunto da questa iniziativa per fare il punto della
situazione, come si evince anche dalle domande proposte, in
particolare per quanto riguarda le connessioni veloci ad Internet,
la cosiddetta "rete" che oggi è diventata un'infrastruttura
fondamentale, non solo per privati e famiglie, ma soprattutto per
le imprese, un'infrastruttura fondamentale, una rete di
comunicazione di dati alla quale ormai non si può più rinunciare.
Una rete che è in continua evoluzione attraverso le nuove
tecnologie che si stanno proponendo, anche recentemente, basti
pensare solamente al sistema senza cavi che sta prendendo piede
soprattutto in alcune città d'Italia, ma vi torneremo dopo su
questo argomento, e a una iniziativa che la Valle d'Aosta,
antesignana di una certa politica, ha intrapreso nel 1992 o,
meglio, all'inizio degli anni '90, quando stipulando un accordo con
l'allora SIP, diede avvio al "Progetto Valle d'Aosta cablata con
fibre ottiche". Un progetto che allora era ambizioso, sviluppatosi
negli anni a seguire e che si completò nel 1995 prevedendo la
stesura di una dorsale cablata nel fondovalle, che vide un impegno
regionale quantificato a consuntivo in circa 5 miliardi sui 15
investiti complessivamente.
Visto che la nostra preoccupazione è quella di capire come e
quando riuscirà la Valle d'Aosta ad essere abilitata a connessioni
veloci ad Internet, cioè ad una fruizione più rapida, ad un accesso
più rapido nella rete, e quindi ad un utilizzo più efficace ed
efficiente della medesima, vorremmo capire, oggi, a distanza di
tanto tempo, cosa ne è di questa Valle d'Aosta cablata con fibre
ottiche, anche perché un'iniziativa analoga l'avevamo già proposta
nel 2000 e a quell'iniziativa venne data una risposta piuttosto
sommaria, del tipo che, oggi come oggi, i fruitori del cablaggio a
fibre ottiche sono solamente 2 enti, in sostanza: l'Amministrazione
regionale e il "118", il Pronto Soccorso, l'USL. Una funzione
quindi estremamente limitata e sembra che a questa rete non siano
poi conseguiti accessi da parte di privati.
Questa rete ha comportato anche una serie di incarichi
professionali di verifica successiva dell'affidabilità e della
fruibilità. Ripeto, è stata finanziata dalla Regione per il 34,5%
della spesa complessiva, però, oggi come oggi, vorremmo capire un
attimo chi è il gestore di questo sistema a fibre ottiche creato
nel contesto di Valle d'Aosta cablata, se questo sistema di fibre
ottiche è oggi abilitato o è abilitabile a connessioni veloci ad
Internet, come avviene in altre città d'Italia e quali sono gli
intendimenti della Regione in merito al potenziamento del sistema
informatico in Valle d'Aosta, considerato l'energico impegno
finanziario di cui facevo cenno, energico impegno finanziario nel
triennio 2004-2006 che corrisponde a 60 milioni di euro, ma che,
nel triennio precedente, ha comportato uno stanziamento di ben 100
miliardi. Se sommiamo tutte queste cifre, vediamo che l'approccio,
sia in termini di risorse, sia in termini di intenzioni della
Regione nei confronti dell'informatizzazione, è quanto mai
importante.
Vorremmo sapere se il potenziamento di questo sistema
informatico porterà quanto prima benefici concreti anche ai
privati, ovvero ai residenti e alle imprese operanti in Valle
d'Aosta, perché, da una lettura sommaria del piano che avete
definito, si vede che prevale una somma attenzione al potenziamento
dei servizi dell'ente pubblico e fra gli enti pubblici. È vero,
sono soldi regionali mi dirà l'Assessore, ma, giusto per farle un
paragone, soldi regionali sono anche quelli - cito una regione a
caso, l'Emilia Romagna - che con un investimento di circa 35
milioni di euro permetterà entro il 2006, attraverso una rete a
fibre ottiche, che il 90% della popolazione emiliano-romagnola
possa accedere attraverso il computer alla rete con un sistema di
larga banda e un sistema estremamente innovativo. Allora, sono 35
milioni di euro stanziati dalla Regione per un investimento globale
di 85 milioni: con questa cifra 9 cittadini emiliano-romagnoli su
10 avranno la possibilità di accedere velocemente ad Internet.
Lei sa che oggi la "new economy" ha cambiato i concetti: se
prima c'era "il culto del possesso" adesso c'è "il culto
dell'accesso", l'accesso multiforme ad Internet, se prima l'unità
di misura era la distanza, adesso è diventata il tempo, la
velocità. Questo per farle capire che è vero che la Regione,
attraverso il suo piano operativo, ha a cuore anzitutto lo sviluppo
dell'informatizzazione dell'ente stesso, degli enti locali e degli
enti pubblici operanti in Valle d'Aosta, ma è altrettanto vero che
non bisogna disconoscere che nella nostra regione vi sono famiglie,
imprese che operano e possono operare utilizzando la rete, che oggi
è un sistema di libertà di mercato gestito da più soggetti. Tenga
presente che l'Emilia Romagna, con 35 milioni di euro, grosso modo
2 annualità di quelle che voi avete impegnato per il prossimo
triennio, riesce a dare questa grossa copertura territoriale in
termini di fruizione demografica alla popolazione locale.
Sulla base di questi primi ragionamenti abbiamo posto tali
domande, in parte già da noi sollecitate, ma dalle cui risposte non
avevamo avuto particolare soddisfazione. Nel decennio che si è
appena concluso è stata varata, nel 1986, una legge che ha previsto
una pianificazione dell'informatizzazione regionale; è una legge
che ha stanziato ingenti risorse in questo settore, che ha dato
avvio a una sorta di regolamentazione e di ordine a un sistema,
prima simile al "Far West"; per qualcuno è stato un business, per
qualcun altro, invece, è stata una sorta di estromissione dal
mercato, soprattutto con la nascita di un nuovo soggetto, INVA,
prima mista pubblico privato e poi totalmente pubblica.
Con questa interpellanza si vuole fare il punto della
situazione, con particolare riferimento a Valle d'Aosta cablata,
progetto avviato circa 12 anni fa.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Credo che su questa Assemblea sia calata una
spiritualità? stamani abbiamo parlato di "trinità", adesso di
culto: questo mi fa pensare bene!
Con questa interpellanza i Consiglieri hanno fatto, secondo me,
una cosa decisamente ammirevole, nel senso che permettono di fare
il punto della situazione su una serie di strategie da non
ritenersi secondarie per lo sviluppo della nostra regione. È
chiaro, si parte da lontano, perché stiamo parlando di attività che
trovano una loro nascita nel lontano 1992, ecco perché ho dovuto
fare un'attività di ricostruzione. Abbiamo più di un decennio di
attività e, come argutamente il Consigliere Tibaldi ha parlato di
una evoluzione nell'ambito dell'alta tecnologia, probabilmente
scelte e ragionamenti fatti in allora, oggi possono essere
superati; giudicare con gli occhi di oggi scelte e strategie di 10
anni fa potrebbe non essere semplice!
Per quanto concerne le varie richieste, sulla prima e sul
contesto di Valle d'Aosta cablata, la società "Telecom Italia"
detiene la proprietà delle fibre ottiche che costituiscono la rete
creata nell'ambito del "Progetto Valle d'Aosta cablata", in forza
di quanto previsto dall'articolo 4, "proprietà degli impianti",
della convenzione siglata in data 25 marzo 1992 tra Regione e "SIP"
- così si chiamava allora quella che oggi è diventata "Telecom
Italia" -, in cui si dice che
"gli impianti realizzati ai sensi
della presente convenzione restano di proprietà esclusiva della
SIP"
, per cui questo percorso non è di nostra proprietà, è di
proprietà della "Telecom"; di conseguenza, la gestione degli utenti
avviene in completa autonomia da parte del proprietario.
L'Amministrazione regionale, pur usufruendo di servizi di fonia e
dati su fibra ottica offerti da "Telecom Italia", quali ad esempio
quelli relativi all'interconnessione in larga banda delle sue
principali sedi, non conosce se gli stessi siano vettoriati
sull'infrastruttura realizzata con il "Progetto Valle d'Aosta
cablata".
Per quel che attiene la seconda richiesta, se il sistema di
fibre ottiche in oggetto è abilitato o è abilitabile alla
connessione veloce ad Internet, trattandosi di fibre ottiche, il
loro utilizzo permette tipicamente connessioni veloci, volendo
anche verso il mondo Internet. Questa capacità, così come quella di
creare canali in numero più o meno nutrito, dipende in modo stretto
dal livello qualitativo dell'apparato illuminante.
Diciamo che la terza domanda è decisamente?
(interruzione del Consigliere Tibaldi, fuori
microfono)
? non lo conosciamo: il sistema di fibre ottiche in oggetto
abilitato alla connessione veloce ad Internet non è gestito da noi,
quindi non è un quesito a cui possiamo dare una risposta, possiamo
dare una risposta per quella che è la nostra attività.
Sulla terza domanda:
"quali sono gli intendimenti della
Regione in merito al potenziamento del sistema informatico in Valle
d'Aosta, considerati l'energico impegno finanziario nel triennio
2004-2006, e se si pensa di traguardare livelli di efficienza già
presenti in altre città o regioni italiane, malgrado esse non
godano delle medesime disponibilità di bilancio"
? questa
domanda ci permette uno sviluppo più articolato. Quantunque il
sistema informatico non possa essere ridotto ad una serie di
connessioni infrastrutturali di cablaggio, l'Amministrazione
regionale ha posto particolare accento alla creazione di una rete
regionale per la pubblica amministrazione, nell'ottica di favorire
la diffusione di servizi al cittadino, quindi non è un discorso
autoreferenziato, ma è un discorso nei confronti del cittadino.
Lo stesso programma di maggioranza evidenzia che le
infrastrutture di telecomunicazioni rappresentano una condizione
essenziale per lo sviluppo economico del territorio, in particolare
enfatizza la diffusione dei servizi telematici quali attori
principali, per consentire ai cittadini, alle imprese e alla
pubblica amministrazione di cogliere appieno le opportunità della
società dell'informazione. Si dice inoltre che la Regione Valle
d'Aosta intende promuovere lo sviluppo delle infrastrutture di
telecomunicazione nella regione, rivolto ad erogare servizi
innovativi sia alle imprese, sia ai cittadini, e che intende
ottimizzare le varie iniziative già promosse e in corso di
realizzazione.
A livello operativo, al fine di assicurare l'interconnessione
degli enti pubblici, saranno condotte e coordinate le attività di
realizzazione e gestione della rete regionale della pubblica
amministrazione - quello che si conosceva sotto il nome di "RUPAR",
oggi rinominata "Servizio pubblico di connettività" - secondo gli
standard definiti a livello nazionale, in modo tale da offrire
l'erogazione dei servizi di interoperabilità. Sarà altresì
adeguatamente potenziato, in risposta alle sempre maggiori
necessità di banda per interscambio di dati, il sistema fonia dati,
che collega le diverse sedi dell'Amministrazione regionale con lo
scopo di rafforzare il grado di connettività e di sicurezza della
rete stessa.
La particolare orografia regionale e la scarsa densità di
popolazione, raccolta in piccoli centri, fanno sì che lo sforzo da
esercitare per offrire la connettività sia maggiore rispetto ai
centri urbani, per cui certi confronti non reggono, perché
ovviamente questi centri urbani sono ben strutturati, ovvero, ad
orografie meno tormentate. D'altro canto, il valore aggiunto di una
rete informativa deve essere letto dal punto di vista
dell'utilizzatore, il quale si trova, gioco forza, in condizioni
più svantaggiate di mobilità per reperire le informazioni. Tutti
gli interventi che si intendono attuare sono comunque ricompresi
nella strategia nazionale, che nella seconda fase di "e-government"
prevede specificatamente: lo sviluppo dei servizi infrastrutturali
locali, diffusione territoriale dei servizi per cittadini ed
imprese, inclusione dei comuni piccoli nell'attuazione
dell'e-government, avviamento di progetti per lo sviluppo della
cittadinanza digitale, promozione dell'utilizzo dei nuovi servizi
presso cittadini ed imprese.
A questo punto devo ricordare al Consigliere Tibaldi, oltre alla
deliberazione da lui citata nell'interpellanza, anche la
deliberazione di Giunta n. 4875 che, nella seduta del 22 dicembre,
ha approvato le linee guida e gli obiettivi per l'elaborazione di
un piano pluriennale nel settore dell'informatica. Contestualmente,
ha dato mandato al sottoscritto di avviare la stesura del piano
stesso per il triennio 2004-2006 con il coinvolgimento, oltre che
del personale dell'ADSI, anche dei rappresentanti degli enti
locali, del Consiglio permanente degli enti locali, del Comune di
Aosta, dell'Università della Valle d'Aosta, dell'Azienda unitaria
sanitaria locale della Valle d'Aosta, della Camera di commercio e
della società partecipata "INVA", al fine di ottenere un piano
organico di sviluppo. Questo è fondamentale e va proprio nel senso
che ha citato il Consigliere Tibaldi: un coinvolgimento del sistema
produttivo, perché è ovvio che l'Amministrazione regionale deve
investire per le sue esigenze, ma su queste si devono poi veicolare
e convogliare tutte le attività che, nell'ambito dell'innovazione,
necessitano coloro che appartengono alla società civile e al
sistema produttivo.
In data 5 febbraio è già stato avviato questo gruppo di lavoro,
sono state nominate le persone; in questi giorni c'è un'attività
all'interno di ogni ente che ha nominato dei tecnici a far parte di
tale gruppo per dare delle risposte e fornire un progetto che,
eventualmente, potrà essere accolto anche negli investimenti
stanziati.
Nella quarta domanda mi si chiede se il potenziamento del
sistema informatico porterà - quanto prima - benefici concreti
anche ai privati, ovvero ai residenti e alle imprese operanti in
Valle d'Aosta. Le crescenti esigenze di maggiore disponibilità di
banda per il transito di dati fra le principali sedi
dell'amministrazione, e quindi rispondiamo al discorso nostro:
Palazzo Deffeyes, Piazza della Repubblica, Via de Tillier, Località
Amérique, Località Grand Chemin, hanno indotto l'Amministrazione
regionale ad elaborare un piano di evoluzione del complesso sistema
di fonia dati, che comprende apparecchiature e reti. Tale
evoluzione, che si basa anche sull'utilizzo dell'anello ottico,
presente nella città di Aosta, effettuato dal gestore, non da noi,
ha come finalità la interconnessione con tecnologia evoluta, il
termine è
"voice over IP"
, tale da permettere una più
agevole gestione in termini di fabbisogno di banda delle 2
tipologie di servizi fonia e dati delle principali sedi
dell'Amministrazione.
Al fine di permettere tale evoluzione, sono stati necessari
interventi dalla parte di un operatore di "Telecom", volti alla
messa a punto di una infrastruttura ottica ad alta capacità
trasmissiva: ne deriva un sostegno alla domanda, visto che
dall'investimento generato dalle necessità dell'Amministrazione
possono trarne vantaggio in maniera altrettanto significativa le
imprese e i cittadini presenti sul territorio. Difficilmente, senza
le specifiche richieste dell'Amministrazione, il vettore si sarebbe
strutturato per predisporre i necessari interventi migliorativi.
Dall'altro canto, l'attività dell'Amministrazione si è già rivolta
verso le imprese, la prossima attivazione in Valle d'Aosta di 2
nodi NAP, punto di scambio di informazione da parte degli operatori
di comunicazione, è a Pont-Saint-Martin, e lì abbiamo già imprese
che si sono collegate, una per tutte la "Semana", visto che c'è
un'attenzione particolare allo specifico obiettivo di rendere il
territorio regionale appetibile per quelle aziende ad alta
tecnologia che desiderano insediarsi nella regione. Questo può
costituire un elemento di "marketing" territoriale da affiancare
agli ordinari strumenti di incentivazione finanziaria e
promozionale.
La presenza di 2 NAP in Valle d'Aosta infatti riduce lo
svantaggio competitivo, di cui soffre oggi il territorio regionale
nei confronti delle imprese che erogano servizi via Internet o, più
in generale, attraverso reti di telecomunicazioni, quindi non solo
imprese legate al mondo della "information and communication
technology", ma anche imprese che erogano "online" servizi di tipo
tradizionale, la cui tendenza è quella di concentrarsi nelle zone
ad alta urbanizzazione dettata solo dalla disponibilità di
collegamenti a banda larga e a basso costo, piuttosto che dalla
presenza di reti di relazioni oggi realizzabili anche a distanza o
piuttosto che alla disponibilità di materie prime, insignificante
per chi concentra il proprio "business" sul trattamento
dell'informazione e, nel contempo, di godere dei vantaggi derivanti
da una minore congestione e da una superiore qualità dell'ambiente
di lavoro.
È chiaro che in questo tipo di discorso va anche inserito il
discorso della sicurezza, perché per chi tratta dati, avere certe
vie riservate permette il trattamento riservato di dati, che tutta
una serie di tecnologie citate dal Consigliere Tibaldi non
permettono, perché trasmissioni di un certo tipo, se non vengono
fatte su linee dedicate, potrebbero portare grossi problemi in
ambito di riservatezza.
Infine, solo un accenno al fatto che l'aumento di connettività
fra amministrazioni non è soltanto realizzato per snellirne i
rapporti, bensì vede quale fruitore privilegiato il cittadino, il
quale, attraverso i sempre più numerosi servizi offerti in via
telematica, otterrà le informazioni di cui necessita, dovendosi
spostare fisicamente sempre di meno: lo sportello unico alle
imprese è uno di questi esempi.
Président - La parole au Conseiller Tibaldi.
Tibaldi (CdL) - Mi piacerebbe chiedere all'Assessore
Marguerettaz una sintesi orale, senza l'ausilio dei fogli di quanto
ci ha detto, anche perché, nella prima parte della sua risposta ci
ha fornito una lettura sintetica della relazione che accompagna il
piano, elaborato con termini quanto mai appropriati e forbiti dai
tecnici e dai numerosi consulenti che hanno contribuito
all'elaborazione del medesimo.
Quali considerazioni? In buona parte della sua risposta lei ha
evidenziato che l'obiettivo è quello di creare un servizio pubblico
di connettività che sia efficiente; l'aumento della connettività, a
nostro avviso, non deve essere solo inteso in maniera ristretta,
ovvero aumento di connettività tra pubbliche amministrazioni,
perché esistono i cittadini e le imprese, o meglio i soggetti sono
più dei classici enti pubblici ai quali purtroppo spesso e
volentieri si rivolge unicamente l'attenzione.
Abbiamo potuto raccogliere, anche da una intervista che rilasciò
l'appena insediato Presidente dell'AVI (Associazione valdostana
industriali), il quale faceva riferimento alla Valle d'Aosta che le
carenze strutturali e infrastrutturali osservate dalla parte degli
imprenditori sono essenzialmente: la carenza di spazi ove insediare
le proprie attività, perché l'orografia accidentata del territorio
non lo permette molto, le reti di trasporti, le reti di
comunicazioni. L'attuale Presidente dell'AVI faceva riferimento
soprattutto alla difficoltà di accedere al Web con una velocità e
con una capacità che 2 anni fa non erano possibili. Non mi sembra
che, in 2 anni, sulla base di informazioni sommarie raccolte dagli
interpellanti, vi sia stato un aumento di questa velocità e di
questa capacità per quanto riguarda gli accessi alla rete!
Indubbiamente sono importanti e ragguardevoli gli sforzi che sta
facendo l'Amministrazione regionale; speriamo che trovino
altrettanta importanza nei risultati che si vogliono traguardare,
anche perché altre regioni o altre realtà metropolitane, con minore
impegno, stanno raggiungendo più velocemente gli stessi obiettivi,
se non obiettivi ancora più ambiziosi!
Porto un altro esempio. Dopo aver citato l'Emilia Romagna che,
con soli 35 milioni di euro sarà in grado di dare al 90% della
popolazione la possibilità di accedere attraverso la banda larga
alla rete, cito il vicino Piemonte, Torino, che si prepara nel 2006
ad ospitare le Olimpiadi. Nel 2006 tutta l'area metropolitana
torinese sarà collegata con un sistema tecnologia senza fili, ove
ci si potrà, tramite un semplice computer, ovunque ci si trovi,
collegare alla rete senza necessità di passare attraverso il
classico contatto telefonico: è un progetto "Torino Wireless", che
verrà completato entro la data delle Olimpiadi, con un grande
contributo finanziario dell'UE, oltre che dello Stato italiano.
Sono esempi che stanno a confermare la velocità di aggiornamento
tecnologico, che altre realtà locali, urbane, metropolitane come
questa, regionali e provinciali stanno perfezionando. Vi sono anche
distretti industriali, cito Biella, distretto industriale del
tessile, che ha sviluppato in questi anni in maniera notevole il
sistema della "information technology".
È naturale che la nostra preoccupazione vada allora? in quale
direzione? Quella di dire: "abbiamo le risorse, i progetti e le
idee, addirittura un gruppo di lavoro che adesso è stato integrato
con delle componenti dei comparti produttivi, in particolare un
rappresentante della camera di commercio"; è importante che questo
aggiornamento tecnologico vada a devolversi verso traguardi che
siano più ambiziosi di quelli finora realizzatisi, perché lei,
Assessore, ha detto: "noi vogliamo migliorare i servizi al
cittadino", però non ha fatto grandi esempi o citato qualche caso
concreto! Finora il cittadino valdostano può vedere attraverso il
Web, accedere al sito della Regione, un sito anche curato, può
accedere a qualche sito di qualche comune, può accedere al sito
dell'USL, a siti di altri enti, però l'interazione fra il cittadino
e questi enti ancora non mi sembra si sia sviluppata, nonostante
dal 1996 ad arrivare ad oggi, data in cui è stata emanata la legge,
si siano stanziate risorse finanziarie e umane ingenti!
Lo sportello unico alle imprese, che lei ha citato, non mi
sembra abbia ancora preso avvio; lo stesso Assessore Ferraris - che
ci illustrò all'epoca la questione - potrà confermarlo. Belle
parole quindi e bei propositi, che speriamo - oltre ai bei milioni
di euro che saranno investiti - si trasformino in qualcosa di
concreto e non si riducano magari ad operazioni che possono essere
considerate fondamentali, come erano all'inizio degli anni '90 come
Valle d'Aosta cablata, in cui la Regione ha avuto solo una funzione
di sovventore finanziario con la copertura del 35% delle spese, e
oggi sappiamo che la rete è di proprietà esclusiva della "Telecom":
nemmeno dal gestore siamo riusciti a sapere qual è il tipo di
utenza che la utilizza!
Assessore, con questa risposta mi sarei aspettato
un'informazione più approfondita e coscienziosa: se lei partecipa
al 35% di un'operazione di questo tipo e non sa neppure chi
utilizza il servizio quando è definito, è vero che non sono soldi
immediatamente del suo portafoglio, però sono stati 5 miliardi che
la Regione in quegli anni ha stanziato! Oggi sappiamo solo che
gestisce "Telecom", ma non siamo in grado di sapere se vi sono
utenze particolari private o imprenditoriali valdostane che
utilizzano le fibre ottiche. Il suo predecessore, il Presidente
Viérin, perlomeno disse: "l'Amministrazione regionale lo utilizza,
il "118" dell'USL lo utilizza"; lei oggi conferma o smentisce? Non
lo sappiamo! L'unico dato consuntivo certo che abbiamo è che
abbiamo messo i soldi. Sappiamo anche che il gestore è un altro, ma
non sappiamo le utenze chi sono: c'è qualche valdostano o qualche
impresa che ne ha beneficiato? Stando alle dichiarazioni del
Presidente dell'AVI, che ho detto prima, sembra che questa
"utilitas" delle fibre ottiche sia sconosciuta dal mondo
imprenditoriale valdostano.
Lei dice, Assessore, che non possiamo conoscere gli utenti; non
dico di conoscere tutta la miriade di utenti che accedono, tramite
la dorsale valdostana di fibre ottiche, alla rete, però una
telefonata al gestore: "senti, visto che ti abbiamo dato 5
miliardi, ci dici più o meno chi sono gli utenti significativi a
livello privato, imprenditoriale o di enti pubblici che stanno
fruendo della rete?"? non si sa?
(interruzione dell'Assessore Marguerettaz, fuori
microfono)
? non dico "a tarallucci e vino", forse è necessaria una
maggiore serietà nell'affrontare tali problemi, anche perché di
risorse se ne stanno investendo e se ne stanzieranno ancora di più.
Non vogliamo negare il fatto che bisogna puntare anche in questa
direzione per rendere una Valle d'Aosta più competitiva e
appetibile dal punto di vista imprenditoriale, perché quando si
guardava il saldo delle aziende che si insediano, nascono e muoiono
nella nostra regione e che se ne vanno - cito la "Bertolini" -, uno
degli handicap di cui soffre la Valle d'Aosta è proprio l'assenza
di infrastrutture all'avanguardia di questo tipo.
Chiudendo questa parentesi, mi sembra che stando questi
presupposti finanziari e di idee, ci debba essere una maggiore
attenzione soprattutto al comparto produttivo e di famiglie, intese
in senso lato, che possono accedere al sistema, altrimenti
rischiamo di fare solo tante belle parole e tanto fumo e non
vorremmo, tornando alla battuta di prima, che il "Far West" - di
cui abbiamo vissuto le gesta negli anni precedenti - si
concretizzasse poi nei segnali di fumo che oggi l'Assessore ha
cercato di mandarci in parte con la sua risposta piuttosto
evasiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK