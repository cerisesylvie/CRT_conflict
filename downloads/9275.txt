Consiglio Regionale della Valle d'Aosta - Oggetto del Consiglio n. 273 del 11 gennaio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 273 del 11 gennaio 1989 - Resoconto
OGGETTO N. 273/IX - PROGRAMMA DI LAVORI PUBBLICI PER L'ANNO
1989 E RIFERIMENTI AL TRIENNIO 1989/91.
PRESIDENTE:
Do lettura della proposta di deliberazione in
oggetto, nel testo predisposto dalla II Commissione consiliare
permanente, ai sensi del terzo comma dell'art. 28 del Regolamento
interno.
IL CONSIGLIO
- visto il parere della II Commissione consiliare
permanente;
DELIBERA
a) di approvare, in via di massima, il programma di opere di
pubblica utilità per l'anno 1989 di competenza dell'Assessorato dei
Lavori Pubblici, allegato, quale parte integrante alla presente
deliberazione;
b) di delegare la Giunta regionale ad assumere, per le opere
elencate, le decisioni relative all'approvazione dei progetti,
all'appalto ed all'esecuzione dei lavori, all'approvazione dei
finanziamenti ed alla liquidazione delle spese nei limiti degli
stanziamenti recati dai corrispondenti capitoli di bilancio;
c) di autorizzare la Giunta regionale a derogare all'ordine di
priorità delle opere, quale indicato nelle tabelle di programma,
nei casi in cui motivi tecnici e di opportunità lo rendano
necessario e a superare il limite massimo di spesa di cui al
Regolamento regionale 5 febbraio 1962 e successive modificazioni ed
integrazioni per l'esecuzione in economia dei lavori da finanziare
sui capitoli n. 45250, 22600, 22650, 28530, 28510, 26400, 27960 del
bilancio di previsione della Regione per l'anno 1989.
PROGRAMMA DEI LAVORI
(...omissis...)
PRESIDENTE:
Ha chiesto la parola l'Assessore ai Lavori
Pubblici, Fosson: ne ha facoltà.
FOSSON (DC):
Faccio una annotazione di carattere
preliminare: il piano lavori che approviamo è quello allegato nella
seconda parte della deliberazione, cioè è quello che ho proposto
alla Commissione e che la Commissione ha fatto proprio. In esso ci
sono alcune varianti di ordine formale rispetto a quello che era
stato presentato alla Commissione. Ho voluto fare questa
precisazione per i Consiglieri che non hanno partecipato ai lavori
della Commissione che ha espresso il suo parere sul programma dei
lavori pubblici.
Aggiungo ora due parole di illustrazione, senza entrare nel
merito dei singoli capitoli. Quello che era il programma dei lavori
pubblici agli inizi degli anni '80, diventa oggi molto più
articolato, nel senso che non tutto quello che riguarda i lavori
pubblici è compreso in questo programma di lavori, perché ci sono
anche altre strade o altre valutazioni. Una è quella del FRIO, che
riguarda i lavori di interesse comunale di una certa entità, che
segue una sua strada per l'ammissibilità alla costruzione, quella
cioè del nucleo di valutazione del FRIO.
Ci sono poi altri interventi di ordine turistico-sportivo, che
fanno parte del piano delle infrastrutture turistico-sportive; ci
sono i piani di edilizia sanitaria, che, per quanto riguarda la
costruzione, fanno capo ai Lavori Pubblici, ma che però non vengono
affrontati ed esaminati in questo programma di lavori pubblici.
Per quello che riguarda, quindi, il programma che proponiamo al
Consiglio, c'è una elencazione di opere di viabilità di importanza
regionale: le strade regionali o le strade intercomunali.
Sottolineo il fatto che si va avanti nei programmi di completamento
e di miglioramento della viabilità e della sicurezza sulle strade
regionali. Non sto ad elencarle, ma i Consiglieri possono leggerle
sulle schede allegate, anzi credo che sicuramente le abbiano già
viste.
Nell'elenco figurano anche le strade intercomunali, con priorità
per la strada dell'envers, la cui progettazione è praticamente
completata e per la quale in questo anno 1989 si procederà agli
appalti, perlomeno di una certa serie di lotti.
I Consiglieri avranno notato che, per quello che riguarda le
opere di sistemazione idraulica, c'è una contrazione nei fondi. In
effetti ciò fa seguito al fatto che negli anni passati è stata
sostenuta una grossa spesa, specie per quello che riguardava la
Dora in prossimità della città di Aosta, anche in funzione della
costruzione della tangenziale, ma dipende anche dal fatto che là
dove era necessario fare degli interventi, questi sono stati fatti,
per cui non è più il caso di andare a canalizzare tutti i corsi
d'acqua, anche là dove questo non è più necessario. La diminuzione
della cifra, quindi, corrisponde proprio alla volontà politica di
seguire una certa strada. C'è poi un'altra tabella che riguarda la
sistemazione di frane e di assestamento di terreni in zone
urbanizzate.
Per quanto riguarda le opere di adduzione dell'acqua potabile,
sottolineo il completamento dell'acquedotto di Pont-Saint-Martin e
Donnas, il proseguimento dell'acquedotto della Valle d'Ayas e
l'impostazione dell'acquedotto del Monte Bianco. Non ci sono
riferimenti agli impianti di depurazione delle acque, proprio
perché in una prima fase facevano parte della legge n. 61 del 1965,
mentre da quest'anno fanno parte del FRIO.
C'è il completamento di alcune strutture scolastiche relative
alle scuole superiori. C'è la previsione dell'inizio della
costruzione dell'I.P.R. di Morgex e dell'Istituto d'arte. C'è poi
ancora tutta una serie di opere di manutenzione degli stabili di
proprietà regionale ed infine c'è il solito elenco dei cantieri in
economia e di lavoro presenti nei diversi Comuni, che permette di
andare incontro alle esigenze lavorative di una certa fascia della
popolazione e nel contempo permette di intervenire nei Comuni con
lavori più piccoli, che non fanno parte di programmi più ampi o più
importanti, ma che sono pur sempre interessanti nelle nostre
piccole realtà.
Ecco, questo è, sia pure molto sinteticamente, il programma dei
lavori che viene presentato sotto una veste che ormai è usuale da
tre o quattro anni, quella di una certa schedatura, indicata in un
certo modo, così com'è spiegata nelle note metodologiche
allegate.
PRESIDENTE: Ha chiesto la parola il Consigliere Tonino; ne ha
facoltà.
TONINO (PCI): Non avendo potuto partecipare ai lavori della
Commissione, voglio fare qualche considerazione e sollevare anche
alcuni interrogativi.
All'inizio della relazione si dice che il piano lavori è stato
impostato secondo lo schema adottato nell'anno 1988 e, siccome
l'anno scorso avevo fatto alcuni rilievi, mi permetto di
riproporli. Questo piano dovrebbe, in particolare, essere lo
strumento della programmazione regionale nel campo dei lavori
pubblici e viene in Consiglio perché il Consiglio abbia una visione
d'insieme degli interventi e sappia e possa valutare la validità
economica delle opere che l'Amministrazione regionale intende
realizzare.
Ora, io qui vedo una discrepanza, per quanto riguarda la
valutazione delle priorità e l'opportunità degli interventi, tra
quanto chiediamo ai Comuni con il FRIO e quanto invece fa
l'Amministrazione regionale con le proprie scelte. Specifico
meglio.
Due sono gli elementi di rilievo, fattimi riassumere da alcune
delle schede del FRIO, che vengono svolti nell'ambito del
cosiddetto nucleo di valutazione del FRIO. Il primo è sulla
validità economica dell'intervento, in funzione del contesto
economico e sociale in cui si colloca. Il secondo concerne la
qualità della progettazione. Sono due elementi qualificanti, come
abbiamo detto altre volte, del FRIO.
Ecco, noi qui non li vediamo. Perché? Perché il programma dei
lavori, come è giustamente indicato nella relazione, si preoccupa
di tenere conto di alcune informazioni, come lì vengono definite,
che si richiamano alle caratteristiche fisiche dell'opera, ai
connotati organizzativi (il riferimento, ad esempio, è al fatto che
ci sono già due lotti realizzati per cui si realizzano quelli
successivi), a caratteristiche finanziarie che si riferiscono alla
stima di larga massima del costo complessivo dell'opera e poi ad
eventuali connessioni funzionali con altri interventi di carattere
comunale, sovraccomunale o regionale.
Nel definire le priorità, però, nel punto 1.3. si dice che le
decisioni vengono assunte sulla scorta di valutazioni politiche che
riguardano "il grado di avanzamento dei lavori rispetto
all'investimento totale", e questa è una cosa pacifica. Riguardano
ancora la "esistenza di connessioni funzionali con le altre opere
di interesse regionale o locale; il grado di efficienza dell'opera
rispetto all'utenza da servire....".
Non so se sono riuscito a chiarire il senso di questa prima
osservazione. Perché nella valutazione delle priorità non facciamo
anche una valutazione di carattere economico e sociale
sull'intervento? L'altra domanda è: in che modo viene valutata la
validità del progetto rispetto all'opera?
Secondo ordine di questioni: i riferimenti finanziari.
Analizzando gli importi, salta all'occhio come si siano previsti in
bilancio stanziamenti per 56 miliardi e 200 milioni, mentre qui nel
programma si fa una previsione di 132 miliardi e 223 milioni, vale
a dire due volte e mezzo l'importo stabilito in sede di
bilancio.
Inoltre, in una frase che, se mi permettete, è un pochino
ridicola, si dice che "le eccedenze fra importi di programma e
disponibilità di bilancio sono motivate da sopravvenute necessità
di intervento non considerate in sede di bilancio". Ora, che in
meno di un mese si siano verificati tali e tanti imprevisti, che
non erano stati considerati in bilancio, secondo me è abbastanza
ridicolo, ma nel secondo alinea si aggiunge che tali eccedenze sono
motivate dall'opportunità di riservarsi opzioni alternative agli
investimenti". Allora la domanda esplicita che voglio fare, per
poter dare un giudizio sulla congruità, è questa: si intendono
aumentare i 56 miliardi previsti in bilancio? E, se sì, di
quanto?
Secondo: se il divario è ancora troppo ampio, allora quella
frase ("riservarsi opzioni alternative") vuol dire, in altri
termini, che qui non esiste alcun criterio di priorità. Se infatti
il divario diventa grosso, la scelta sarà fatta sulla base di
elementi che non c'entrano per niente col programma che noi oggi
votiamo, tant'è che nel deliberato - e lo faccio notare perché si
sappia - c'è scritto che noi approviamo questo programma in linea
di massima. Ma cosa vuol dire "in via di massima"? Vuol dire forse
che lo approviamo più o meno? Faccio notare, inoltre, che la Giunta
è autorizzata a derogare comunque, anche a prescindere dall'ordine
di priorità, e, siccome si tratta di opere che sono due volte e
mezza gli stanziamenti, ciò significa che le probabilità hanno uno
scarso significato.
Io lo leggo così, a meno che non mi si dica che, in realtà, si
prevedono 132 miliardi; però poi faremo delle variazioni di
bilancio per andare a 100 o 110 miliardi, per cui c'è quel margine
di manovra dovuto ad eventuali difficoltà di tipo tecnico, che si
possono incontrare. Così è credibile, ma se il divario è questo,
permettetemi di dire che la cosa non è assolutamente credibile.
Queste erano le osservazioni che avrei voluto fare in
Commissione e che non essendo stato presente, per colpa mia, ho
fatto qui in aula. Detto questo, poiché non intervengo sui singoli
interventi, dico subito che, sul complesso degli interventi, per
quanto ci riguarda, la necessità di un piano di lavori serio, che
abbia priorità ben definite, è una necessità oggettiva. Molte
volte, infatti, abbiamo chiesto in Consiglio regionale che si
uscisse dalla genericità e dall'assoluta discrezionalità e quindi,
da questo punto di vista, voglio anche riconoscere che, negli
ultimi anni, sono stati compiuti dei passi in avanti; tuttavia mi
pare che abbiano ancora bisogno di una risposta alcuni degli
interrogativi che oggi ho sollevato.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS): Approvare un piano come quello che ci è stato
presentato, significa effettivamente consegnare nelle mani della
Giunta un potere decisionale immenso, perché con la deliberazione,
in pratica, si delega tutto alla Giunta: si approva in linea di
massima questo programma di opere, ma poi si delega la Giunta ad
approvare per tutte queste opere i progetti, gli appalti,
l'esecuzione dei lavori, i finanziamenti, la liquidazione delle
spese... Eppure, qui ci troviamo di fronte anche a delle opere che
sono di notevole portata, non solo finanziaria, ma anche dal punto
di vista economico, sociale ed ambientale.
Faccio solo riferimento all'acquedotto del Monte Bianco, che
impegna 30 miliardi: si tratta di un'opera che richiede una
valutazione molto attenta e noi siamo molto perplessi
sull'opportunità di realizzare questo acquedotto, la cui attuazione
va valutata anche sotto una serie di aspetti idraulici. Che
conseguenza avrà questo ulteriore intervento di captazione di
sorgenti, che priverà ancora di più la Dora Baltea delle sue già
scarse acque? C'è quindi da valutare tutta una serie di interventi
molto grossi.
Io credo che non sia corretto dire: "Noi prevediamo quest'opera,
mettendo lì una cifra di 30 miliardi, poi spetterà alla Giunta
approvare i progetti, appaltare...". Mi sembra che questa
deliberazione, così com'è impostata, sia una specie di delega in
bianco, senza forme di concertazione e di controllo che privano di
fatto il Consiglio di importanti strumenti di verifica e di
controllo.
In particolare, quindi, per quanto riguarda una serie di opere
di notevole dimensione, che sono previste all'interno di queste
tabelle, io chiedo che la Giunta si impegni comunque a portare i
relativi progetti in Commissione e, se necessario, anche in
Consiglio, in modo che ci sia una discussione approfondita
sull'opportunità di realizzare queste opere e sui loro vantaggi, ma
anche sui loro possibili inconvenienti.
Vorrei chiedere alcuni chiarimenti su degli aspetti specifici,
anche perché la lettura di queste tabelle non è molto agevole per
chi, non facendo parte della Commissione, non ha potuto seguire la
loro preparazione. Faccio alcuni esempi.
Qui si parla del completamento del parcheggio pluripiano di via
Carrel, che è una questione che si trascina da parecchi anni.
Sappiamo che il progetto del 1984, se leggo bene, aveva una
previsione complessiva di spesa di 9,3 miliardi, ma in base a
questa tabella sembra di capire che dovrebbe essere ultimato entro
il 1989, perché nella colonna che indica la fine dei lavori è
segnata la data del 1989. D'altra parte, però, gli investimenti
ancora da realizzare qui sono quantificati in 4,3 miliardi, ma
l'impegno annuale e quello triennale sono limitati a 2,3 miliardi.
Mi chiedo, quindi, dove stiano gli altri 2 miliardi.
Rispetto a quest'opera chiedo se è confermato questo tipo di
lettura, cioè se nel corso di quest'anno sarà ultimata ed entrerà
in funzione e qual è in realtà l'entità delle opere ancora da
realizzare, perché in queste tabelle c'è scritto che c'è ancora una
quota molto alta, pari al 47%, di opere da realizzare.
Vorrei avere chiarimenti su un'altra questione, sempre relativa
alla pagina 30, dove sono elencate le "ristrutturazioni di beni
immobili non adibiti ad uffici", tra le quali compare anche la
ristrutturazione degli immobili ex Casa Gagliardi. Intanto qui c'è
una dizione che non capisco da dove salti fuori: "Immobili ex Casa
Gagliardi da adibire ad alloggi militari in via Saint-Martin de
Corléans". Ma chi mai ha deciso che questi alloggi andavano adibiti
ad alloggi militari?
Possiamo anche andare a prendere la relativa deliberazione del
Consiglio, ma è certo che questa casa è stata acquisita dal
Consiglio regionale con una motivazione ben precisa, cioè
l'utilizzo ad edilizia residenziale, soprattutto in prospettiva
delle necessità dell'intervento di ristrutturazione nel Quartiere
Cogne: per questo è stata acquisita l'ex Casa Gagliardi di Via
St-Martin de Corléans; mentre qui, con un colpo di mano, questa
destinazione è stata cambiata, perché l'edificio viene adibito ad
alloggi per militari.
Mi sembra che questa scelta sia in contrasto con le decisioni
del Consiglio regionale, per cui io chiedo che questa dizione venga
modificata, oppure, se la dizione rimane inalterata, chiedo
l'impegno, di cui avevamo già discusso anche altre volte in
Consiglio, che questi alloggi siano destinati all'edilizia
residenziale pubblica.
A parte il fatto che l'onere di investimento mi sembra molto
alto, perché si parla di 3,1 miliardi, mi stupisco che questo
edificio non sarà ultimato prima del 1991, perché così è scritto a
pagina 30, quando basterebbe passargli davanti per avere
l'impressione che sia quasi completato; da queste tabelle sembra
invece che verrebbe finito nel 1991 e che si dovrebbero attuare
ancora 2,75 miliardi di investimenti. Non mi è chiaro, quindi,
questo aspetto..
(...... Interruzione del Consigliere Bajocco ...)
E' finito, appunto. Probabilmente qualche errore in questa
tabella.
Sempre nella stessa pagina 30, si parla del "rifacimento tetto
ed altre opere a carattere conservativo dello stabile denominato
palazzo Ansermin in Aosta", per il quale vedo che ci sono 400
milioni, probabilmente per il rifacimento del tetto. Approfitto di
questa voce inserita nel piano lavori per chiedere notizie sul suo
utilizzo e sulle intenzioni dell'Amministrazione regionale in
merito, anche perché la questione si trascina da moltissimo tempo.
Sappiamo che c'erano dei problemi di proprietà per l'utilizzazione
dell'edificio, però io credo che non si tratti solo del rifacimento
del tetto nel senso che deve essere risistemato tutto l'edificio,
anche perché mi risulta che degli alloggi, che si trovano in
condizioni assolutamente non igieniche, sono attualmente affittati
ed abitati da nuclei familiari.
Veniamo ad altri aspetti. E' vero che nel piano lavori c'è una
sensibile riduzione degli interventi di sistemazione idraulica;
questo dato ci conforta, perché temevamo fortemente che questo tipo
di interventi proseguisse, incrementando i già gravi danni
ambientali ed idraulici. In questo piano lavori tuttavia ci sono
ancora cospicui stanziamenti, che sono un ulteriore motivo che ci
determina a non condividere le previsioni di spesa in esso
contenute.
C'è poi il problema dell'acquedotto del Monte Bianco. Io credo
che su questo argomento bisognerebbe arrivare ad un esame molto più
approfondito, perché non si tratta solo di una scelta
ingegneristica, nel senso che non dobbiamo solo vedere se il
progetto è fattibile, perché sicuramente è fattibile, e se costa
molto, perché pur avendo dei costi elevati può comunque essere
realizzato; si tratta invece di vedere se l'opera è opportuna e
necessaria, anche perché sappiamo tutti che il Comune di Aosta
negli anni '70 aveva commissionato degli studi che indicavano un
sistema di approvvigionamento idrico della città che avrebbe
attinto l'acqua da tutt'altra direzione.
Questo intervento, quindi, ci lascia molto perplessi e noi
chiediamo che, prima di approvare un progetto di questo genere, ci
sia un approfondito esame, da parte delle Commissioni e del
Consiglio regionale, di tutti gli aspetti che gli sono
connessi.
PRESIDENTE:
Dichiaro chiusa la discussione generale.
Ha chiesto la parola l'Assessore ai Lavori Pubblici, Fosson; ne
ha facoltà.
FOSSON (DC):
Partirei dalla considerazione del Consigliere
Riccarand, relativa al fatto che tutto viene delegato alla Giunta.
Di fatto. viene delegato alla Giunta soltanto di appaltare e di
spendere per quello che è relativo all'impegno annuale.
Normalmente, negli aggiustamenti, nelle correzioni o ridefinizioni
che ci sono al momento della preparazione dell'appalto, si
verificano alcune discordanze e, di fatto, non so percentualmente
in quanti casi, ma sicuramente in molti, in questo Consiglio si
torna ad approvare, o perlomeno a ratificare, le deliberazioni di
Giunta. Questa mattina stessa, infatti, il Consiglio regionale ha
ratificato una serie di deliberazioni assunte dalla Giunta in via
d'urgenza, che concernevano appalti di lavori già previsti nel
piano dei lavori.
Questo vale per dire che il controllo del Consiglio c'è sempre.
Inoltre. poiché il nuovo Regolamento consiliare prevede per tutta
una serie di deliberazioni una discussione preventiva in
Commissione consiliare. il Consiglio è sempre in grado di
controllare l'operato della Giunta e, nel caso particolare,
dell'Assessorato ai Lavori Pubblici. Tutto sommato, questa
procedura non è negativa: fa perdere un po' più di tempo a tutti,
però permette una discussione più ampia, alla quale peraltro non ci
siamo mai sottratti.
Per quanto riguarda il caso specifico dell'acquedotto del Monte
Bianco, il Consigliere Riccarand avrà potuto vedere come l'impegno
dell'anno è dell'ordine - cito a memoria, ma basterebbe leggerlo -
dei 500 milioni, una cifra cioè che corrisponde all'incirca al
pagamento dei rilievi o delle spese progettuali. A questo proposito
c'è una mozione, o un ordine del giorno, che è stata approvata
nella scorsa legislatura su proposta dell'ex Consigliere Torrione,
che invita la Giunta regionale a portare in discussione al
Consiglio regionale il progetto dell'acquedotto del Monte Bianco.
Proprio perché ci rendiamo conto che tale progetto non è di portata
indifferente, noi riteniamo di dover e poter fare questa
discussione nelle sedi opportune del Consiglio, ma quando ci
saranno gli elementi necessari e sufficienti.
Torno a ripetere che la delega data da questo piano lavori alla
Giunta, in merito a questo acquedotto, non è in bianco e noi
intendiamo affrontare la più ampia discussione possibile, proprio
perché non vi siano zone di ombra e non vi siano momenti non
discussi.
Per il parcheggio di via Carrel, la spesa originaria prevista di
9 miliardi rimane tale e quale, anzi probabilmente spenderemo
qualche centinaio di milioni in meno. E' stato appaltato e
completato il primo lotto, quello delle strutture, dell'importo di
circa 4 miliardi; è stato appaltato un secondo lotto di 4 miliardi
e rotti, 2 dei quali circa impegnati sul bilancio dell'anno scorso
ed i restanti 2 e rotti sul bilancio del 1989 e sono quelli che
sono scritti in questo piano dei lavori. Confermo quindi la fine
dei lavori per la prossima primavera e confermo anche la spesa
intorno ai 9 miliardi, che erano quelli della previsione
originaria.
L'ex Casa Gagliardi è effettivamente finita, anche se c'è ancora
quell'impegno annuo per il 1989 di 300 milioni per la finitura. I 2
miliardi e 750 milioni devono essere sfuggiti nella revisione dal
1988 al 1989, perché devono essere spesi nel triennio, ma il
triennio termina con il 1989.
La dizione "da adibire ad alloggi militari" è presente dal
momento in cui il lavoro è stato appaltato e non è stata aggiunta
quest'anno. Mi pare che un'analoga discussione l'abbiamo già
affrontata l'anno scorso con il Consigliere Sandri.
Per quanto riguarda il palazzo Ansermin, c'è un problema di
acquisizione perché non tutto l'edificio è di proprietà regionale:
probabilmente la Regione ne possiede circa la metà. In effetti è da
alcuni anni che prevediamo una spesa per il rifacimento del tetto,
che però deve essere fatto in condominio, per cui ci deve essere la
partecipazione anche della restante proprietà non regionale. E' per
questo che non si è ancora potuto provvedere alla sistemazione del
tetto. La volontà dell'Amministrazione è quella di acquisire per
intero il palazzo Ansermin e di ristrutturarlo, ma è ovvio che
questa soluzione richiederà dei tempi non brevissimi.
Sulle considerazioni generali del Consigliere Tonino, relative
alla qualità della progettazione e alla validità economica degli
interventi, posso dire che, per quanto riguarda la qualità della
progettazione, si tratta di progetti redatti per incarico
dell'Amministrazione regionale, che vengono verificati puntualmente
dagli uffici. Proprio questa mattina ho ricordato l'episodio
dell'Ecole de neige
che è stata verificata e sezionata in
tutti i suoi più piccoli dettagli, a dimostrazione, quindi, del
meticoloso controllo che viene effettuato. Questo ovviamente non
significa che non possano sfuggire delle sviste o degli errori, che
sono comunque possibili.
Per quanto concerne la validità economico-sociale degli
interventi, il Consigliere Tonino ricordava le schede del FRIO.
Posso dire che anche noi, pur non arrivando alla schematicità di
quelle schede, cerchiamo di fare delle valutazioni abbastanza
precise e puntuali. Per esempio, quando si pensa che per Rhêmes
Notre Dame si sono spesi o si spenderanno decine di miliardi
soltanto per la strada e per i paravalanghe, ci si può anche
chiedere se valga la pena di spendere tutti quei soldi per 90 o 100
abitanti. Noi riteniamo di sì, proprio perché riteniamo che valga
la pena che in montagna continui ad abitare della gente e ad
abitarvi in condizioni perlomeno vivibili e possa continuare a
svilupparsi un certo tipo di economia.
L'utilità dei criteri di priorità e della possibilità di giocare
su una vasta gamma di opzioni alternative è dimostrata dal fatto
che ci sono 56 miliardi in bilancio, a fronte di una previsione che
è di 2,2 volte superiore, e non proprio di 2,5, proprio perché
occorre anche verificare la capacità reale di spesa. Ora io dico
che se a giugno o luglio, cioè al momento della variazione del
bilancio, avremo impegnato tutti i 56 miliardi, nel senso che
saremo stati in grado di dimostrare che sono spendibili nell'anno e
che magari nell'anno ne sono spendibili ancora di più,
conseguentemente andremo ad aumentare i capitoli di bilancio per
spendere ulteriormente...
(...Interruzione del Presidente Rollandin...)
.. Naturalmente, se ci saranno i fondi. Si tratta di rapportare
i lavori da eseguire alla capacità reale ed effettiva di spesa
dell'Amministrazione regionale e della struttura regionale ma non
tanto di questa quanto anche e piuttosto delle imprese e del
potenziale umano della nostra Regione.
Faccio un'ultima osservazione sulla dizione "approvazione in via
di massima", anche se penso di aver già risposto parlando di quanto
detto dal Consigliere Riccarand. Sì, si tratta di una approvazione
in via di massima, proprio perché c'è la possibilità di questi
aggiustamenti, ma si tratta di aggiustamenti che poi vengono
puntualmente verificati in Consiglio regionale.
PRESIDENTE:
Se nessuno chiede la parola, pongo in
votazione la deliberazione in oggetto, nel testo predisposto dalla
II Commissione consiliare permanente, ai sensi del terzo comma
dell'art. 28 del Regolamento interno, e della quale abbiamo già
dato lettura.
ESITO DELLA VOTAZIONE
Presenti: 25
Votanti: 25
Favorevoli: 24
Contrari: 1
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK