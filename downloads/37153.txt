Consiglio Regionale della Valle d'Aosta - Oggetto del Consiglio n. 1014 del 11 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1014 del 11 febbraio 2015 - Resoconto
OGGETTO N. 1014/XIV - Interpellanza: "Situazione dei lavori
effettuati presso le Centrali idroelettriche di Gressoney, Nus e
Quart".
Presidente
- Per l'illustrazione chi chiede la parola? Il
Consigliere Nogara, ne ha facoltà.
Nogara (UVP)
- Merci Président. Non sono molto in forma,
oggi...
Allora, nonostante gli incontri organizzati dalla Presidenza - e
la ringrazio per averli organizzati con i vertici della CVA, questo
incontro è avvenuto circa due mesi fa, più o meno un mese e mezzo
fa - in cui ci sono state delle risposte che ci hanno accontentati
per come sono state date, il nostro problema principale, che è il
problema ancora di oggi, è quello del materiale che viene preso
ultimamente da un po' di tempo: il materiale cinese. Alcune
risposte, come le ho detto, ci avevano soddisfatto, soprattutto
quelle inerenti al fatto del perché ad un certo punto si è deciso
di prendere questo materiale: perché erano le uniche ditte o
società che garantivano la consegna di questo materiale per le
scadenze che avevamo per i certificati verdi, e questa è stata una
scelta, secondo noi, oculata, una scelta ben fatta. Tra l'altro
volevo anche dire che noi pensavamo che dopo questo incontro un
minimo di apertura ci fosse...io ho fatto altri "116", ma questa
apertura è sempre la stessa, nel senso che ad un certo punto, in
base ai "116" che si fanno, ci viene sempre detto che, siccome
questi sono dati sensibili, non si può rispondere.
Il problema è sempre lo stesso, il problema è del materiale che
viene usato adesso nelle nostre centrali. Venendo anche
all'interpellanza che abbiamo fatto un paio di mesi fa, esattamente
a quella sulla Centrale di Quart, ci era parso strano che del
materiale cinese acquistato e piazzato nel 2011 (siamo nel 2015)
dovesse essere cambiato, con la motivazione che c'è stata un'usura
per un elevato numero di ore. Ecco, questa mi sembra una cosa un
po' fuori posto, secondo me, perché non è possibile che nel giro di
4 anni del materiale venga cambiato per le ore che viene usato,
anche perché, proprio da dichiarazioni del dottor Trisoldi, si
valuta la resa di un impianto dopo 3, 5 anni che questo impianto
gira, ecco, e noi, dopo 5 anni, andiamo a cambiarlo! Questo è il
motivo che ci ha portato a considerare che si continua a dire che
questo materiale è performante e tutto, ma sembra che assolutamente
non lo sia.
Allora, noi avevamo fatto un "116" per chiedere nuovamente i
rendimenti del materiale piazzato in diverse centrali, quelle di
Champagne, Gressoney e Nus. Io le dico, Presidente, che noi non
faremmo nessuna interpellanza se rispondesse a questi "116", anche
perché ai dirigenti CVA io ho chiesto i rendimenti e il
coefficiente energetico, e voglio leggervi - mi sono tirato giù
qualcosa - due righe:
"L'efficienza di un impianto e/o degrado e
usura del macchinario è stabilita mediante prove certificate su
singoli componenti, vale a dire: girante, alternatore,
trasformatore e servizi ausiliari; la somma algebrica dei singoli
rendimenti determina il rendimento globale dell'impianto. Ciò
premesso, va detto che tutti i fornitori, all'atto
dell'acquisto...
- tutti, perché io ho poi fatto anche una
richiesta ad una ditta per sapere i rendimenti che mi davano e,
dopo 15 giorni, mi sono arrivati i rendimenti -
...certificano
il rendimento del macchinario ed è registrato sul diario di
macchina, quindi non si tratta di un dato sensibile, ma di un dato
significante e utile a stabilire un ritorno economico
sull'investimento fatto e, successivamente, con la perdita di
rendimento, stabilirne l'usura".
Con il rendimento io vedo se
il macchinario che ho comprato funziona, oppure dico: ormai sono
15-20 anni che gira, incomincia a perdere un po' di colpi ed è
l'usura. Allora, qui chiedo anche il coefficiente energetico...e
perché il coefficiente energetico? Perché è legato alle
concessioni, perché se io...ma ve lo leggo:
"Il coefficiente
energetico legato alle portate, salto di concessione, rendimento,
potenza effettiva determina la producibilità/produzione attesa
dell'impianto sulla base dei litri/metri cubi turbinati
(quelli
di concessione, per intenderci)". Il coefficiente energetico metri
cubi turbinati con i chilowatt prodotti non è assolutamente un dato
sensibile, la producibilità descritta sul disciplinare di
concessione dovrebbe essere nota a tutti. Io ho chiesto anche ai
Lavori Pubblici (e gentilmente l'Assessore mi ha fornito i dati):
qui ho tutto l'elenco degli impianti per le concessioni alle
centrali di CVA e qua mi dice quanto può prelevare CVA. Allora,
perché ho chiesto questi due dati? Perché è chiaro che se i
macchinari non sono performanti, basta turbinare un po' più d'acqua
e i conti tornano. Ecco, è per questo motivo che li ho richiesti.
Allora, come le dicevo, Presidente, basterebbe darci questi dati,
ma per capire, perché sarebbero dati comprensibili a tutti! Io so
che il rendimento che mi viene dato è questo, l'acqua turbinata è
quella, e nessuno può dire assolutamente niente, perché questi sono
i dati che ci interessano.
Poi, un po' di mesi fa ho fatto appunto un'interpellanza anche
per capire le penali che vengono date se ci sono delle cose che non
funzionano e, anche qua, mi è stato mandato un "116" dove...sì, mi
hanno scritto per degli anni, così a caso, ma non mi hanno messo
quali sono le ditte, le società cui è stata applicata la penale,
sempre perché sono dati sensibili...anche questo mi sembra un po'
strano, scusate! C'è una società che prende l'appalto, non mi
consegna il materiale e loro mi rispondono che non mi può
dire...allora, dopo tutte queste cose, mi viene da dire che la
dirigenza CVA cita i dati sopramenzionati come sensibili e non
divulgabili e senza alcun ragionevole dubbio, indice di una totale
assenza di trasparenza, e si ha l'impressione che si voglia
nascondere all'opinione pubblica i bassi rendimenti delle recenti
forniture cinesi e le maggiori portate turbinate non da
concessione, per sopperire eventualmente alla mancata produzione. È
chiaro che se loro non mi danno tutti questi dati, i dubbi che mi
vengono sono questi. Perché non mi vogliono dare questi dati?
Questa però è la realtà delle cose!
È chiaro che, tornando poi all'interpellanza, a parte i lavori
che vengono dati a una ditta che fa i lavori edili all'interno
della centrale, vorremmo sapere a che punto sono questi lavori,
anche perché tra poco, fra un paio di mesi, ci sarà il "periodo di
morbida", perciò dovrebbero funzionare tutti e due i macchinari, ma
soprattutto si vuole capire se voi, come Giunta...noi vogliamo, per
una volta, mettere un po' di chiarezza in queste cose. Non è che
voglio dare sulla testa a nessuno, però voglio capire, vogliamo
capire se effettivamente...ad un certo punto era presente anche
lei, Presidente, quando abbiamo chiesto del perché ci si è rivolti
a questo materiale cinese, ci ha detto dei certificati verdi, ma ci
ha detto anche che era stato fatto un cartello dalle altre società
che si aggiustavano per gli appalti, una volta c'era uno, una volta
c'era l'altro e si spendevano molti più soldi. Ma vi rendete conto
che il cartello, adesso...non noi, il cartello adesso l'ha fatto
CVA? Il cartello ormai l'ha fatto CVA, perché prende solo materiale
cinese! In più abbiamo la Water Gen Power, in cui abbiamo una
partecipazione del 35 percento, e a questo punto mi viene anche da
dire che capisco che non fanno neanche le penali, perché alla fine,
se devono pagare le penali, per il 35 percento siamo noi che le
paghiamo! Ecco, ci sono tutte queste anomalie. Se poi qualcuno è
interessato, io ho anche del materiale, ci è arrivato materiale con
segnalazioni, un po' di tutto, ho dei filmati della Centrale di
Gressoney, ho delle foto, ma non è che le metto in giro per
denigrare, bensì perché tutti si possano rendere conto del perché
noi stiamo facendo quest'azione, solo per capire. Se qualcuno è
interessato, io ho i filmati della Centrale di Gressoney, se
qualcuno è interessato io ho tutte le foto delle anomalie sulle
giranti cinesi che sono state acquistate qui, in Valle.
Ecco, io vi chiederei se si riesce, dopo mesi ormai che andiamo
avanti con queste cose, ad avere un minimo di chiarezza, perché,
come le dicevo, non è che mi soddisfi continuare a venire qua e
fare l'interpellanza, lei mi risponde e mi dice giustamente che non
è un tecnico...ma lei ha vissuto tanti anni all'interno anche di
CVA! Come il dottor Trisoldi ci viene a spiegare tantissime cose di
queste centrali, anche lei è a conoscenza un po' del funzionamento
di queste cose. Un po' di chiarezza, noi chiediamo solo quello, per
capire se stiamo investendo i soldi della CVA, che è
importantissima per il tessuto sociale della nostra regione, nel
modo giusto. Grazie.
Presidente -
Grazie per la risposta. Chiede la parola il
Presidente della Regione Rollandin; ne ha facoltà.
Rollandin (UV)
- Sì, grazie Presidente.
Ringrazio il collega per aver voluto correttamente ricordare
che, su questo tema delle centrali, tutta la spiegazione è stata
fatta nell'insieme delle problematiche più che sui due punti che
sono adesso dell'interpellanza; e ne capisco le ragioni. Ora, credo
che quell'incontro è stato utile ma non esaustivo. Io credo che,
proprio perché ci sono ancora delle situazioni che vanno prima di
tutto chiarite...poi, come dico, su tutta una serie di aspetti
credo che i primi ad essere interessati a quel materiale siamo
noi...è giusto che su questo si facciano le riflessioni necessarie.
Credo che l'aspetto dei dati sensibili sia un'altra riflessione che
possiamo fare per capire se effettivamente ci sono quelle
condizioni oppure si può ovviare in modo da non avere dei dubbi
sulla trasparenza, perché, sia per quanto riguarda la produttività,
sia per quanto riguarda il turbinato, ci sono ormai dei misuratori
e delle regole che sono
ad horas
e non a giorno, quindi non
si scappa da quello, come centrali della CVA, tant'è che le
produzioni e tutto il resto si possono avere in qualsiasi momento.
Ora, se il collega è d'accordo, occorre mettersi nella situazione
di poter attivare prima quali sono giustamente le ulteriori
perplessità che rimangono, questo credo sia giusto farlo, in modo
da chiarire definitivamente, se possibile, il percorso per ottenere
i dati che sono necessari per fare delle valutazioni. Io credo che
l'istanza sostanzialmente vada in quella direzione: nel dire perché
facciamo certe scelte, come mai e con quali risultati finali, e
credo che sia legittimo avere le risultanze. Per quanto mi
riguarda, farò il possibile per insistere su questo tema, in modo
da poter essere in qualche modo coscientemente in grado di valutare
le scelte.
Ora, venendo alla prima questione posta dall'interrogazione
relativa alla Centrale di Quart, i lavori sono iniziati il 27
agosto 2014 e prevedono la sostituzione del gruppo generatore
orizzontale della centrale con due gruppi verticali. La fase
attualmente in corso consiste nello smaltimento e nella
sostituzione della turbina lato Châtillon con un gruppo verticale
di maggiore potenza mantenendo in servizio la turbina lato Aosta.
L'attività è stata pianificata in due anni, in modo tale da
disporre sempre di un gruppo in esercizio nel periodo di
magra...che, come lei ricordava, fra un mese e mezzo o due sarà -
chiaramente per il 2015 - oggetto di attenzione...e di entrambi i
gruppi nel "periodo di morbida", ovvero da metà maggio a metà
agosto. Attualmente i lavori sono in linea con il cronoprogramma,
pur avendo dovuto ritardare di 16 giorni il loro inizio a causa
della necessità non prevista di bonificare alcune zone della
centrale in cui è stata rilevata la presenza di amianto. Ad oggi si
prevede una maggior durata dei tempi inerenti i gettiti di
inghisaggio del diffusore e della cassa a spirale per un totale di
11 giorni; quindi, se vengono mantenuti questi, ci sarebbe un
ritardo di 16, come ho detto, per i primi e 11 per questi.
Seconda domanda:
"se sarà garantita la piena produzione degli
impianti anche nel mese di aprile, quando ci sarà il cosiddetto
periodo di morbida".
Il periodo, qualora non fosse recuperato
nelle prossime fasi, tenendo conto della pianificazione
dell'attività, non inciderà sullo sfruttamento dell'acqua nel
cosiddetto "periodo di morbida", cioè, com'è stato previsto, non
dovrebbero esserci ulteriori problemi per quanto riguarda
l'utilizzo. Grazie.
Presidente
- Grazie Presidente. Per la replica, ha
chiesto la parola il Consigliere Nogara; ne ha facoltà.
Nogara (UVP)
- Merci Président. La ringrazio per la
risposta, Presidente.
Speriamo di avere ulteriori chiarimenti da parte della
dirigenza, perché noi aspettiamo solo questo. Come le ripeto, noi
non siamo qua per fare della polemica sterile; vorremmo solo
capire, ma, come le avevo detto, a noi bastano anche semplicemente
i "116" per avere delle risposte, per capire se questo materiale è
performante. Perché anche tutte queste voci che ci son state, i
documenti, i filmati...guardi, io sono stato a Brissogne quando c'è
stata l'inaugurazione...eh sì, c'era anche lei...della Centrale di
Brissogne e, girando, c'erano dei giovani ingegneri che spiegavano
come funzionavano le macchine; io ho chiesto a un ingegnere, per
capire, perché ero interessato, se c'erano dei macchinari prodotti
in Cina dentro questa centrale, e lui, sorridendo, mi ha detto: "ma
no, noi vorremmo che questi macchinari che abbiamo montato
viaggiassero per diverso tempo; quelli cinesi...",
non
sapeva chi ero io, non avevo fatto una domanda...allora, tutte
queste voci, tutte queste cose che si dicono è chiaro che non fanno
piacere a nessuno.
Parlando poi dei lavori che vengono fatti nella centrale, c'è un
po' un'anomalia anche per come sono stati organizzati. Come mi
diceva lei, il lato Châtillon della girante è quella che hanno
subito tolto, perciò nel lato Aosta, per farla uscire poi dalla
centrale, dovranno farla tutta a pezzettini perché altrimenti non
può uscire, poiché se montano dal lato Châtillon
la girante
la cosa lì è abbastanza stretta e verrà fatta tutta a pezzi per
essere portata fuori. Come vi dicevo già prima, questo è materiale
che ha 5 anni di vita. Io non so come venderanno poi...mi era già
stato risposto, in una precedente interpellanza, che appunto tutto
questo materiale verrà venduto a dei prezzi ragionevoli; io avevo
chiesto in un'interpellanza a quanto, ma non mi è ancora stato
risposto, come d'altronde la girante di Covalou, e avanti con gli
scavi. Mi fermerei qui, perché ci sarebbe da parlare ancora per un
bel po' di tempo. Mi auguro e le chiedo, se sarà possibile, di
avere in seguito delle risposte un po' più precise su quanto le ho
chiesto anche oggi. Grazie.
Presidente
- Grazie. Punto 14 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK