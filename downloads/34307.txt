Consiglio Regionale della Valle d'Aosta - Oggetto del Consiglio n. 2118 del 7 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2118 del 7 dicembre 2011 - Resoconto
OGGETTO N. 2118/XIII - Approvazione di risoluzione:
"Istituzione di una tassa sulle transazioni finanziarie".
Risoluzione
Il Consiglio regionale della Valle d'Aosta/Vallée
d'Aoste
Premesso che:
- il recente G20 di Cannes ha registrato un piccolo passo
avanti nei confronti di un rinnovato impegno per l'istituzione di
una Tassa sulle Transazioni Finanziarie (TTF);
- questa misura, fortemente voluta dalla Francia, sostenuta
dalla Germania, dal Parlamento e dalla Commissione Europea oltre
che da potenze emergenti quali il Sud Africa, il Brasile e
l'Argentina, non registra però ancora l'auspicabile accordo tra le
venti maggiori economie del pianeta;
- una seppur ancora modesta tassazione del settore
finanziario quale quella ipotizzata dello 0,05% è oggi invece
necessaria, urgente e concretamente realizzabile e 1'Europa può
giocare concretamente un ruolo da apripista;
- la sua approvazione, insieme ad altre necessarie misure per
la regolamentazione della finanza rappresenterebbe perciò un
segnale di straordinaria forza anche verso una sua progressiva
implementazione su scala internazionale e porterebbe consistenti
benefici sia per una stabilizzazione dei prezzi delle materie prime
che il nostro Paese importa, oggi totalmente in balia di mercati
finanziari, sia per la nostra stabilità valutaria rispetto alle
azioni speculative;
- mentre l'esecutivo di responsabilità nazionale procede
nell'adozione di misure drastiche di risanamento economico e le
istituzioni internazionali e di molti paesi sono costretti a varare
piani di austerità e tagli al welfare e alle spese sociali;
Chiede
che il Governo e il Parlamento operino con il maggior impegno
possibile per l'adozione a livello internazionale di una Tassa
sulle Transazioni Finanziarie da applicare a tutte le transazioni
sui mercati finanziari, e in particolare a ogni transazione
effettuata attraverso lo scambio di azioni, di contratti futures o
di qualunque altro strumento finanziario scambiato fra operatori
attivi.
F.to:
Bertin - Giuseppe Cerise - Chatrian - Louvin -
Patrizia Morelli
Presidente
- La parola al Consigliere Louvin.
Louvin (ALPE)
- Grazie Presidente. Colleghi, siamo al
termine di una lunga sessione di bilancio e rimane un piccolo
ulteriore punto sul quale chiediamo la vostra opinione e speriamo
anche il vostro consenso.
Abbiamo affrontato molte problematiche di politica economica
generale nel corso di queste tre giornate, cercando di non guardare
soltanto il nostro ombelico ed i problemi interni, pur fondamentali
ed in qualche caso addirittura drammatici della nostra Regione, ma
avere un minimo di consapevolezza che viviamo su un pianeta nel
quale ci sono problematiche di carattere generale che possono
essere governate, se ci sono volontà individuali, collettive,
nazionali, internazionali che sanno dirigere le istituzioni
pubbliche, in particolare in questo caso le istituzioni finanziarie
nella giusta direzione, ci fa consapevoli del fatto che alcune
misure sono necessarie.
Voi sapete bene, colleghi, che da alcuni anni ormai è in moto
una grande operazione di ricerca di consenso intorno
all'istituzione di un'imposta che venga a gravare sulle transazioni
finanziarie che vengono operate. Ogni giorno nel mondo ci sono
scambi per circa 4.000.000.000.000 di dollari, quindi una massa
finanziaria immensa che si muove, ed è una massa finanziaria della
quale abbiamo sentito il peso in questi mesi, vista la speculazione
che si è lanciata sul nostro debito pubblico. Sappiamo della
speculazione che in passato ha toccato, in qualche momento tocca
ancora, monete nazionali di vari Paesi; sappiamo come ci siano
attacchi continui anche al piccolo risparmio privato attraverso
manovre che hanno chiari intenti speculativi. Ma sono manovre che
non vengono a pagare quel minimo di contribuzione alla stabilità
economica e finanziaria dei nostri singoli Paesi e pertanto è
auspicabile che avanzi molto rapidamente la ricerca di un'intesa
internazionale su questo punto. Al G20 di Cannes, poche settimane
fa, purtroppo l'Italia non si è presentata nelle condizioni
migliori e la sua assenza anche sostanziale in quel momento ed a
quel tavolo di trattativa non ha agevolato il conseguimento di
un'intesa, che pareva ormai quasi possibile a livello dei Paesi
europei.
Abbiamo registrato con molto favore l'apertura di questi ultimi
giorni del "Governo Monti" su questa problematica, l'impegno a
rilanciare la posizione dell'Italia a favore di questa misura sul
piano internazionale, per sottrarre progressivamente le economie
reali dei Paesi all'agitarsi, al continuo muoversi di tipo
speculativo dei mercati finanziari, quindi pensiamo che nel nostro
piccolo - per quanto possa sembrare un attimo al di sopra delle
nostre corde - non sia sbagliato che anche noi esprimiamo
un'opinione, come l'esprimiamo noi, come movimento, a favore
dell'istituzione di questo prelievo. Non un prelievo sanguinario,
non un prelievo da Dracula, ma lo 0,05 percento, che non è tale da
mettere in ginocchio la finanza internazionale che oggi si esibisce
anche nell'invenzione di strumenti finanziari sempre più
sofisticati, ma anche, in qualche caso, sempre più tossici per le
nostre economie reali.
Allora il nostro semplice - e, assolutamente, come leggono i
colleghi, privo di spunti polemici - indirizzo ed il nostro
auspicio vanno nel senso che il Governo ed il Parlamento operino in
modo solerte, con impegno e serietà, perché venga adottata a
livello internazionale questa tassa sulle transazioni finanziarie o
tassa 0,05, come è generalmente nota. Questo è il nostro auspicio,
questa è l'indicazione di volontà che chiediamo ai colleghi di
raggiungere concordemente al termine di questa riunione, non in
sovrapposizione, né a completamento del discorso del bilancio
regionale, che ovviamente si muove su binari diversi, ma perché
almeno su una problematica come questa emerga una volontà regionale
netta e significativa. Grazie.
Presidente
- La discussione generale è aperta.
La parola al Presidente della Regione, Rollandin.
Rollandin (UV)
- Grazie Presidente.
Questo tema, come è stato ricordato, è al centro di dibattiti
molto serrati a livello europeo, perché collegato e collegabile con
una situazione che altre nazioni hanno, riferita al movimento di
capitali. Sono transazioni finanziarie che bene o male non solo
l'Italia ha già adottato, quindi l'intento è quello di mettere una
tassazione.
Non abbiamo né la competenza, né la possibilità di fare delle
valutazioni nel merito, come lei ricordava, se lo 0,05 è una
tassazione giusta rispetto a quello di cui stiamo parlando, perché
abbiamo dei capitali che erano all'estero, che possono essere
movimentati, quindi sulle varie transazioni possiamo ottenere
questa possibilità di realizzo.
Nell'insieme credo che la valutazione sia corretta, quindi
riteniamo che sia accoglibile, anche se credo che su questo tema,
da quel poco che abbiamo capito, anche a livello di Governo
nazionale, c'è un dibattito acceso, perché su questa impostazione
si innescano altre situazioni che hanno una ricaduta diretta sulle
imprese, sulle banche e su tutta una serie di operazioni che sono a
queste collegate.
Siamo quindi dell'idea che questo tipo di sollecitazione possa
essere accolta.
Presidente
- Pongo in votazione la risoluzione:
Consiglieri presenti, votanti e favorevoli: 33
Il Consiglio approva all'unanimità.
Presidente
- Cari colleghi, con questa votazione, essendo
stato espletato l'intero ordine del giorno, dichiaro conclusi i
lavori per questa adunanza del Consiglio regionale.
La seduta è tolta.
---
L'adunanza termina alle ore 16,11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK