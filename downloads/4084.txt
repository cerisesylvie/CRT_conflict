Consiglio Regionale della Valle d'Aosta - Oggetto del Consiglio n. 403 del 29 settembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 403 del 29 settembre 1981 - Resoconto
OGGETTO N. 403/81 - INIZIATIVA PER IL RICONOSCIMENTO DELLA
CITTADINANZA ONORARIA AL SENATORE DELLA REPUBBLICA ENZO MODICA.
(Interrogazione)
Presidente
- Do lettura dell'interrogazione presentata
dal Consigliere Viberti:
INTERROGAZIONE
Il Consigliere regionale di Nuova Sinistra,
interroga:
l'Assessore alle Finanze per conoscere:
se non intenda intervenire presso qualche Sindaco, anche di
un piccolo Comune, al fine di poter fare avere la cittadinanza
onoraria al Senatore Modica, il quale, se non proprio come Pandolfi
e Gullotti, ha saputo lavorare per il bene della Valle d'Aosta
(riportandoci i due decimi decurtati).
Presidente -
La parola all'Assessore alle Finanze,
Ramera.
Ramera (DC)
- Io non ho nessuna difficoltà a dire che
sono d'accordo, tanto più che avevo già previsto sei mesi fa che
c'era un padre e molti padrini, quindi penso che la lista
presentata dal Consigliere Viberti la allungherò poi io. Io
consiglio però di rivolgersi a un Sindaco, perché si da il caso che
i precedenti casi dei Ministri Pandolfi e Gullotti sono state
iniziative di Sindaci. Io non ho nulla in contrario, anzi, ben
vengano nuovi cittadini onorari che possono tutelare questa piccola
Regione che non ha sufficienti forze, diciamo, per far valere la
sua voce in Parlamento! E vorrei approfittare del fatto che prima
si è accennato a un mio intervento a Cagliari, dato che si collega
un pochettino a questo, per dire che in quella riunione la Valle
d'Aosta, è stata ritenuta un po' la privilegiata, caso strano,
perché qui sembra che la Giunta non faccia niente e invece in
quella sede, presenti i Presidenti delle Regioni a Statuto Speciale
e delle Province Autonome di Bolzano e di Trento, la Valle d'Aosta
è stata ritenuta, ripeto, privilegiata perché ha saputo per prima
proporre - e questo è stato il senso del mio discorso - che le
Regioni a Statuto Speciale si riuniscano, ogni volta e per
qualsiasi argomento, prima di affrontare le altre Regioni, per
sostenere un discorso unitario; e in secondo luogo che i
parlamentari delle Regioni a Statuto Speciale siano mobilitati in
Parlamento, sia alla Camera che al Senato, per qualunque problema
che investe una delle Regioni o delle Province Autonome.
Tornando all'oggetto in esame, io credo di aver risposto al
Consigliere Viberti dicendomi consenziente alla sua richiesta; di
più non posso dire, non posso obbligare uno dei 74 Sindaci, ma mi
adopererò, nel caso, per conoscere la loro volontà a concedere la
cittadinanza onoraria al Senatore Modica; così come promuoverò, a
fatti avvenuti, di proporre altre cittadinanze onorarie.
Presidente -
Il Consigliere Viberti intende
rispondere?
La parola al Consigliere Viberti.
Viberti (DPROL)
- Per dichiarare la mia piena
soddisfazione nel constatare che una volta tanto un pochino di
disturbo l'ho provocato al nostro Assessore alle Finanze, e non
certo per quello che concerne le informazioni che ha fornito circa
l'incontro a Cagliari e che può darsi abbiano interessato il
collega Mafrica, Capogruppo del Partito Comunista, il quale aveva
fatto degli accenni a questo interessante e proficuo viaggio
dell'Assessore alle finanze nella Regione Autonoma Sarda. Certo
che, però, l'interrogazione non si riferiva a questo; comunque mi
pare giusto che non potendo rispondere sulle comunicazioni del
Presidente del Consiglio abbia potuto approfittare adesso di questo
argomento che del resto non è molto serio: infatti, come si può
considerare seria la richiesta presentata dalla Nuova Sinistra di
dare una cittadinanza onoraria a chi ha lavorato soltanto per far
fare una brutta figura alla Democrazia Cristiana valdostana! È
soltanto per questo che il Senatore Enzo Modica, il Gruppo
Comunista e quanti, ricorrendo ai modesti canali che magari possono
percorrere, hanno cercato di fare degli interventi a Roma...
(voci dal fondo - fuori microfono)
....Signor Presidente, lei che è tanto bravo per quel che
riguarda il Regolamento, gliela tiri in testa quella campanella!
Perché non deve permettersi, quell'individuo che risponde al nome
di Sergio Ramera, di interrompermi, perché non ne ha nessun diritto
e tanto meno ha l'onorabilità per farlo! Quindi, taccia, e parli
quando è il suo turno!
Comunque, la mia era un'intenzione benevola quando era partita,
evidentemente il disinteresse, la superiorità con cui l'Assessore
alle Finanze tratta questi problemi, con i risultati che tutti
sappiamo, mi ha portato necessariamente a scendere sul terreno
della polemica, che è quello che più gli si confà, perché soltanto
a livello di polemica l'Assessore alle Finanze è in grado di
trattare, perché quando si tratta di fare delle cose serie non è in
grado di farle; se si tratta di fare qualche regalino, magari alla
moglie del Ministro Pandolfi, va tutto bene, di mandare le rose
alla Signora Lavarone, va tutto bene, ma se si tratta di lavorare,
basta prendere i 7/10; i 9/10 arriveranno se si impegnerà qualcun
altro! Noi abbiamo bisogno dei soldi per far funzionare la
macchina: questo era il ragionamento, molto terra, terra. Allora,
siccome noi non abbiamo nessun Sindaco, come Nuova Sinistra, mentre
la Democrazia Cristiana purtroppo ha diversi Sindaci, allora per
questo mi rivolgevo al capacissimo Assessore alle Finanze affinché
intercedesse per il Senatore Modica, che mi pare si sia meritato
sul campo la qualifica di cittadino onorario della Valle
d'Aosta.
Se poi le capacità dell'Assessore alle Finanze non raggiungono
neanche quelle di chiedere un piccolo intervento a un Sindaco di un
piccolo Comune, non certo di un Comune con tradizioni e con agganci
a livello culturale persino con la Germania come è il Comune di
Gressoney, ma di un Comune anche più piccolo nel territorio della
nostra Regione, per dare un riconoscimento a chi si è adoperato in
modo corretto e alla luce del sole perché ci venisse dato quanto ci
spetta di diritto, ecco, se non è capace neanche di fare questo, mi
chiedo che cosa aspettano i colleghi della Democrazia Cristiana a
sostituire questo individuo che è soltanto di peso al Consiglio e
alla Giunta regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK