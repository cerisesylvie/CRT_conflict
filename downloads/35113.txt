Consiglio Regionale della Valle d'Aosta - Oggetto del Consiglio n. 2680 del 13 novembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2680 del 13 novembre 2012 - Resoconto
OGGETTO N. 2680/XIII - Reiezione della proposta di legge:
"Disposizioni in materia di rappresentanza di genere. Modificazioni
alla legge regionale 12 gennaio 1993, n. 3 (Norme per l'elezione
del Consiglio regionale della Valle d'Aosta)".
Articolo 1
(Modificazioni all'articolo 3bis)
1. Il comma 2 dell'articolo 3bis della legge regionale 12
gennaio 1993, n. 3 (Norme per l'elezione del Consiglio regionale
della Valle d'Aosta), è sostituito dal seguente:
"2. In ogni lista di candidati all'elezione del Consiglio
regionale ogni genere non può essere rappresentato in misura
superiore ai due terzi dei candidati, arrotondata all'unità
superiore.".
2. Dopo il comma 2 dell'articolo 3bis della l.r. 3/1993, come
sostituito dal comma 1, è aggiunto il seguente:
"2bis. Qualora una lista di candidati all'elezione del
Consiglio regionale non rispetti il rapporto percentuale di cui al
comma 2, la stessa non è ammessa alla consultazione
elettorale.".
Articolo 2
(Modificazione all'articolo 9)
1. La lettera a) del comma 1 dell'articolo 9 della l.r.
3/1993 è sostituita dalla seguente:
"a) verifica che le liste siano state presentate nei termini,
che siano corredate dal numero di firme prescritte, che comprendano
un numero di candidati non inferiore al numero minimo prescritto e
che nelle stesse ogni genere non sia rappresentato in misura
superiore ai due terzi dei candidati; riduce al limite prescritto
quelle contenenti un numero di candidati superiore al numero
massimo prescritto, cancellando gli ultimi nomi; dichiara non
valide le liste che non corrispondano alle predette
condizioni;".
Articolo 3
(Modificazione all'articolo 34)
1. Dopo il comma 2 dell'articolo 34 della l.r. 3/1993 è
inserito il seguente:
"2bis. Nel caso di espressione di due o tre preferenze,
devono essere indicati candidati di entrambi i generi, pena la
nullità di tutte le preferenze espresse.".
Presidente
- La parola alla Consigliera Carmela
Fontana.
Fontana (PD)
- Grazie Presidente.
Negli ultimi tempi le donne hanno cominciato a far sentire di
nuovo la loro voce per manifestare sia contro la violenza sempre
più diffusa a loro danno, che contro tutte le discriminazioni
ancora esistenti nei loro confronti. La mobilitazione delle donne
Se non era quando
del 13 febbraio scorso, realizzatasi in
tante città italiane ed estere, ha anticipato ciò che è avvenuto
nei mesi successivi e ha messo in discussione un modello di
sviluppo che ha generato forti disuguaglianze non più tollerabili:
prime fra tutte quelle di genere, che hanno prodotto gravi effetti
in termini di disoccupazione, decrescita e recessione economica. A
noi rappresentanti della politica tocca dare un messaggio forte,
positivo, di speranza, che intrecci la mobilitazione nelle piazze
con un progetto che offra una via d'uscita. Dobbiamo cercare di
ricostruire le relazioni umane e sociali del Paese per uscire dalla
regressione culturale, civile ed economica di questi ultimi venti
anni. Per uscire dalla crisi globale che stiamo attraversando, non
bastano le riforme economico-finanziarie, ma bisogna aprire una
riflessione profonda sul sistema democratico e sulla capacità della
politica di ripensare e offrire nuove prospettive. La crescita del
Paese non sarà infatti possibile senza la crescita delle persone e
dei loro diritti, rimettendo al centro le regole, la semplicità e
la partecipazione. Per superare, inoltre, la delegittimazione
continua della politica sono necessarie riforme profonde che vadano
nella direzione di evitare sovrapposizioni di funzioni e di poteri,
cercando di semplificare i vari strumenti di governo anche a
livello locale.
Con una maggiore partecipazione delle donne la politica sarebbe
migliore. Anche in Valle d'Aosta la percentuale di presenza
femminile nelle istituzioni non è confortante. La composizione del
Consiglio e della Giunta regionale è in linea con la media
nazionale - le donne presenti rappresentano l'11 percento circa del
totale -, mentre nei Consigli e nelle Giunte comunali vi è una
crescita di rappresentanza femminile, anche se le cariche di
vertice, Sindaco e Vicesindaco, sono prevalentemente assunte da
uomini: 85 percento contro il 15 percento di Sindaci e Vicesindaci
donne. Nelle Giunte comunali le donne rappresentano in media il 17
percento, mentre nei Consigli la percentuale di elette arriva al 27
percento. La percentuale di elette comunque è molto al di sotto
della percentuale di donne sul totale della popolazione: oltre 50
percento. Alla luce di questi dati, è chiaro che c'è un problema di
cultura politica e anche di regole. Per questo motivo abbiamo
promosso la proposta di legge in esame. Siamo convinti, infatti,
che, per avere una regione più funzionale e dove sia più semplice
vivere, sia necessario avere una maggiore partecipazione femminile
alla vita politica.
Nel corso del primo Forum delle elette delle Regioni e Province
autonome, riunitosi a Roma il 17 e 18 novembre 2011, al quale ho
partecipato con l'attuale Presidente del Consiglio Rini e con
l'Assessore Zublena, tutte le rappresentanti presenti, appartenenti
a tutti i partiti, hanno votato un documento di indirizzo con il
quale convenivano sulla necessità di un intervento in materia
elettorale, al fine di passare dalle quote rosa alla democrazia
paritaria, con norme che tutelino, promuovano e garantiscano il
riequilibrio della rappresentanza. Il Partito Democratico ha
presentato la proposta di legge in esame con l'intenzione di aprire
il dibattito in materia e pronto ad accogliere gli eventuali
emendamenti proposti. Tutte le Regioni, e anche il Senato, stanno
legiferando in materia e rischiamo ancora una volta di mantenere
una posizione di arretratezza. Con la presentazione di questa
proposta di legge il Partito Democratico della Valle d'Aosta
riafferma la centralità della nostra autonomia speciale e
l'importanza strategica della sua difesa, che non è arroccamento su
posizioni indifendibili, ma necessità di affrontare in prima
persona, e, prima che lo faccia il Governo nazionale, riforme non
più rinviabili.
Gli articoli 1 e 2 della presente proposta di legge modificano
la quota della rappresentanza di genere introdotta nel 2007,
disponendo, nel testo presentato in Commissione, che in ogni lista
nessun genere può essere rappresentato in misura superiore ai due
terzi dei candidati, pena la non ammissione della lista stessa alla
consultazione elettorale. A seguito delle audizioni in commissione,
il nostro partito ha deciso di modificare la proposta di legge
aumentando la quota di donne in lista al 50 percento, come
suggerito dalla Consigliera di parità, da tutte le associazioni e
organizzazioni sindacali che crediamo essere molto rappresentative
del nostro territorio.
Per quanto riguarda l'espressione delle preferenze, con
l'articolo 3 della presente proposta si dispone che, nel caso in
cui si indichi più di una preferenza, debbano essere
obbligatoriamente votati candidati di entrambi i generi, pena la
nullità di tutte le preferenze espresse, con l'obiettivo di
rafforzare ancora di più il principio della rappresentanza di
genere. Anche questa modifica trae origine dal documento del Forum
delle elette ed è presente nelle varie proposte che si stanno
avendo in tutte le Regioni, tenendo conto, però, della nostra
specificità. Crediamo infatti che, mantenendo le tre preferenze,
non sia assolutamente limitativo chiedere agli elettori che siano
obbligatoriamente votati candidati di entrambi i generi, anzi
questa proposta non può che rafforzare ancora di più il principio
della rappresentanza di genere ed incentivare una maggiore
partecipazione femminile.
A seguito delle audizioni in I Commissione, abbiamo rilevato con
estremo piacere che le associazioni di donne, la Consigliera di
parità e tutte le organizzazioni sindacali (CGIL, CISL, UIL, SAVT)
hanno accolto positivamente questa proposta e hanno presentato
delle proposte emendative. Abbiamo invece rilevato con rammarico
che la Consulta regionale per le pari opportunità non solo è stata
l'unica ad aver espresso un parere negativo, ma non ha nemmeno
presentato alcun emendamento al testo.
Anche la discussione generale con i partiti di maggioranza non
ha dato gli esiti sperati e si e dovuta registrare una chiusura
totale sull'argomento. Riteniamo che sostenere ed accettare il
principio della rappresentanza di genere significhi aumentare il
livello di democrazia nelle istituzioni. La norma che presentiamo
costituisce un tentativo per colmare questa disparità. Oggi è più
che mai utile introdurre delle politiche per la partecipazione al
50 e 50, questo impegno non è volto a "favorire" le donne, ma a dar
loro opportunità che sono pienamente nei loro diritti: il diritto
di accesso alla politica va garantito a tutti i cittadini, uomini e
donne in egual misura. Se la rappresentanza femminile nelle nostre
istituzioni è ancora ampiamente al di sotto degli standard europei,
non si tratta certamente di incompetenza femminile, ma di
consolidati meccanismi che precludono l'accesso alle donne,
distorsioni che non devono più essere ignorate, perché la politica
deve avere coraggio di affrontare il cambiamento. Il ruolo delle
donne nella società di oggi è cambiato, è necessario favorire tutte
le norme a garanzia della presenza nelle istituzioni delle donne
che già devono misurarsi con mille difficoltà quotidiane di
conciliazione della famiglia e confrontarsi con il persistere di
stereotipi di genere. Senza una presenza reale delle donne che sia
numericamente forte è impossibile arrivare a tale...scusate, ho
sbagliato a prendere la pagina...va bene, finisco così, mi manca un
foglio della relazione, pazienza. Senza una presenza reale delle
donne, che sia numericamente forte, è impossibile avviare una
trasformazione delle istituzioni. La risorsa delle donne è
un'importante potenzialità per la sfida innovativa che dobbiamo
affrontare, la forza a cui attingere per il rinnovamento della
classe dirigente, il soggetto su cui ripensare politiche locali
sempre più in grado di interpretare e rispondere alla
differenziazione e integrazione dei bisogni, delle condizioni,
delle domande che provengono dalla società. La politica non può
sottrarsi a questi cambiamenti della società, ma deve affrontarli
affinché la parità di genere sia autentica e completa.
Sono rimasta abbastanza amareggiata dall'atteggiamento dei
segretari dei partiti politici di maggioranza, alla proposta di
votare questa proposta di legge ci hanno risposto che hanno fatto
fatica a trovare delle donne per completare la lista, anche perché
abbiamo visto che in questi cinque anni non è stato fatto niente
per risolvere questo problema. Mi sembra che sia una mancanza di
cultura, i partiti devono fare il possibile per coinvolgere le
donne, perché riteniamo che avere più donne in politica sia una
maggiore ricchezza e non sia un'arretratezza. Bisogna andare avanti
e avere la capacità di questo cambiamento per un arricchimento
della politica. Grazie.
Si dà atto che dalle ore 17,01 riassume la presidenza il
Presidente Emily Rini.
Président
- J'ouvre la discussion générale.
La parole à la Conseillère Patrizia Morelli.
Morelli (ALPE)
- Merci Madame la Présidente.
La proposition de loi des collègues du Parti Démocrate est une
proposition de loi absolument opportune, actuelle, ponctuelle. De
nos jours l'un des principaux
gap
qui empêchent aux femmes
d'atteindre une condition d'égalité qui soit acceptable concerne
sûrement la politique. Au point de vue formel des pas de l'avant
ont certainement été accomplis, toutefois nous devons constater
qu'après 60 ans de droit des femmes à l'électorat actif,
l'électorat passif, c'est-à-dire la possibilité réelle d'être élues
au sein des institutions, constitue encore un enjeu des plus
engageants. C'est une discrimination qui concerne tous les niveaux
de la représentativité démocratique et qui requiert des mesures
appropriées. Il ne s'agit pas de constituer des réserves naturelles
pour la sauvegarde d'espèces en voie de disparition, comme souvent
l'on dit avec un certain dédain, mais il s'agit de concevoir des
méthodes sérieuses même à terme, pour mettre fin à un déficit de
démocratie ayant des origines historiques, culturelles et sociales
très complexes, qui ne peuvent être dépassées simplement à travers
une évolution naturelle dans un délai raisonnable et utile, comme
souvent l'on entend dire. Il faut essayer de gouverner le phénomène
de la non représentativité féminine en politique par des
instruments normatifs. Prétendre, comme certains partis
conservateurs le font, que la parité ne doit être atteinte que par
un long processus de maturation culturelle est un prétexte et un
piège dans lequel même beaucoup de femmes se font prendre.
Aujourd'hui dans la meilleure des hypothèses le pourcentage
d'élection des femmes ne dépasse pas 20 pour cent, valeur qui est
inacceptable et qui relègue les femmes en marge des choix
concernant la communauté, de laquelle elles sont membres à part
entière, en raison de 50 pour cent. A titre d'exemple dans cette
législature au Conseil de la Vallée ne siègent que 5 élues femmes
sur 35, un chiffre largement insuffisant pour leur permettre de
devenir une masse critique et pour leur permettre d'influencer les
décisions de manière proportionnelle à leur présence dans la
société. Chaque Conseillère de manière individuelle peut travailler
sérieusement et profitablement, mais, quant à avoir la force
d'influer sur les décisions, c'est toute autre chose. La
démonstration claire de cette difficulté d'exercer une politique de
genre réside dans le fait cité par la collègue Fontana, qui
concerne la manifestation de la libre expression de certaines élues
principalement lorsqu'elles se trouvent en bas d'Ivrée, expression
qui est bien sagement rangée dans le tiroir dès que l'on rentre au
Pays, hélas.
Comment favoriser le changement, comment dépasser ce
gap
,
comment donner force aux voix des femmes? Il n'y a qu'une
possibilité: modifier les lois électorales, aussi bien dans la
composition des listes, 50-50, que dans le mécanisme des
préférences. Une solution qui a donné de bons résultats est celle
adoptée par la Région Campanie, où l'on a introduit la double
préférence facultative. Dans cette Région depuis 2009 la loi pour
les élections régionales prévoit une seule préférence, mais
l'électeur a la faculté d'en attribuer deux, pourvu qu'elles
correspondent à deux candidats de genre différent. Hélas nous
devons constater qu'en Vallée d'Aoste nous sommes loin de vouloir
adopter des solutions novatrices. Pendant les auditions en
commission tous les partis de la majorité et même la Conférence
pour l'égalité des chances se sont prononcés farouchement contre la
proposition de loi en question.
ALPE pense différemment et estime que l'on ne doive plus
renvoyer l'adoption de mesures tendant à combler un manque, un
déficit de démocratie qui est de plus en plus inacceptable. Surtout
dans le moment de crise comme celui que nous vivons, l'on ne peut
plus se permettre de gaspiller le potentiel lié à la participation
des femmes.
Merci pour votre attention.
Président -
La parole au Conseiller Zucchi.
Zucchi (PdL)
- Grazie Presidente.
Non me ne vorranno le colleghe Fontana e Morelli se mi tocca
evidenziare, nell'ambito della relazione che ha fatto la collega
Fontana e nell'intervento ora fatto dalla collega Morelli, alcuni
errori per quanto riguarda la relazione, non nella parte politica,
ma nel riportare certi passaggi che sono avvenuti in commissione
riguardo alle audizioni e certe omissioni che mi sento in dovere, a
nome della maggioranza, di rilevare, perché un concetto che
vogliamo esprimere è che la posizione della maggioranza in
commissione non è stata una posizione di chiusura in sé, una non
volontà di partecipare: è stata invece una chiara inequivocabile
espressione e volontà di non condividere un principio, che cercherò
di spiegare nel corso del mio intervento.
Per quanto riguarda gli errori, è vero che i soggetti auditi che
sono stati citati hanno in massima parte espresso un parere
positivo sull'impianto della legge - non mi riferisco alla Consulta
delle pari opportunità, che ha espresso un parere fortemente
contrario, ma fortemente motivato -, non è vero che tutti hanno
espresso delle posizioni favorevoli in merito ad alcuni articoli
della legge e mi riferisco sia al rappresentante del SAVT, sia alla
Consigliera di parità, che sulla questione dell'obbligatorietà
dell'espressione del voto femminile e maschile hanno espresso delle
riserve. Anche su questo punto quindi i soggetti auditi non hanno
espresso unanimità su tutto l'impianto della legge: in larga parte
sì, ma con dei distinguo.
Per quanto riguarda le posizioni, mi preme ricordare che la
Consulta per le pari opportunità ha rimarcato in commissione con
chiarezza qual era la posizione espressa a maggioranza al suo
interno, che andava in una duplice direzione per due motivi:
innanzitutto evitare di normare per legge una questione che è di
carattere culturale, quindi non si può, secondo la Consulta e
secondo i partiti della maggioranza, normare per legge una materia
del genere. È nella logica dell'evoluzione dei partiti la
sensibilità di trovare una crescente partecipazione da parte delle
donne, che stanno affluendo, e la composizione di quest'aula lo
dimostra.
Dimenticavo che un'omissione nella relazione è riferita
all'incontro di Roma. Vedete, colleghe Fontana e Morelli, mi
risulta che la Presidente Rini e l'Assessore Zublena, che hanno
partecipato, abbiano espresso una posizione favorevole, ma in
riferimento ad una legge particolare della Regione Campania, che
dispone di una sola preferenza. Nella nostra legge, che dispone di
tre preferenze, c'è già un'ampia possibilità da parte dell'elettore
di scegliere senza dover normare per legge questa materia, a pena
di nullità, come voi volete inserire in tale proposta di legge. Si
tratta quindi di una piccola, ma sostanziale differenza: la nostra
Regione ha già la possibilità, è una norma recente e che è
avveniristica, perché è stata proposta e votata pochi anni fa,
dispone di un'ampia percentuale a pena di nullità nella
composizione delle liste. Ricordo che anche qualche partito di
maggioranza che si è presentato alle audizioni ha dichiarato che
quella legge è ampiamente sufficiente e ha messo anche in rilievo
delle difficoltà in tale senso, questo significa che la percentuale
che è già presente viene ritenuta più che congrua.
Il rilievo che sia le forze di maggioranza che la Consulta hanno
espresso con forza è sulla questione costituzionale. Imporre la
preferenza per il genere femminile limita fortemente e pone dei
seri problemi di costituzionalità sulla libertà del voto
dell'elettore: questo lo hanno detto tutte le forze politiche di
maggioranza, lo ha detto la Consulta, quindi normare per legge
questo argomento è stato ritenuto inopportuno.
Concludendo e riassumendo in alcuni punti sostanziali, pochi, ma
qualificati, riteniamo che l'impianto della legge attuale sia
ampiamente garantista per la partecipazione alle liste elettorali
del genere femminile. Non è attraverso una norma di legge che si
deve migliorare sotto questo aspetto, ma attraverso una cultura e
una sensibilità che tutti dobbiamo porre in agenda, come stiamo
cercando di fare. Concludo dicendo che la prova che, quando ci sono
delle donne che sono capaci, sono ritenute idonee a ricoprire degli
incarichi importanti, è data dai fatti. Recentemente l'Assemblea ha
eletto una donna Presidente del Consiglio per la prima volta nella
storia e questo testimonia che la maggioranza e i partiti che ne
fanno parte, quando si trovano di fronte le persone capaci, non
fanno distinzione fra uomini e donne e non c'è bisogno di una legge
per normare questo fatto.
Président -
La parole au Conseiller Donzel.
Donzel (PD)
- Grazie Presidente.
Siccome ho partecipato ai lavori della I Commissione, vorrei
precisare che tutte quelle imprecisioni a cui faceva riferimento
Zucchi non le ho notate nella relazione della collega Fontana. Sono
sensibilità diverse rispetto al cogliere determinati aspetti,
perché lei prima ha detto:
"non è vero tutto quello che ha detto
la collega Fontana"
, poi però dice che è vero in larga parte,
molti si sono riconosciuti nel testo. Intanto la larga parte si è
riconosciuta nel principio fondamentale del testo, salvo la
Consulta femminile, che si è espressa solamente a maggioranza e
questo vuol dire la vostra maggioranza, quella Consulta che voi
avete fatto su misura e che vi siete auto-confezionati, perché le
associazioni libere femminili hanno espresso un forte apprezzamento
rispetto ai principi contenuti nel testo. Voi vi fabbricate uno
strumento su misura e poi lo usate come una clava in commissione,
per cortesia! Non racconto poi la figuraccia che ha fatto la
Consulta, che non conosceva neanche i meccanismi di possibilità di
intervenire sulla legge, lasciamo perdere...quindi una precisazione
sul fatto che la collega non abbia cercato di raccontare un film
che non si è visto. La collega è stata molto corretta a non
riportare le dichiarazioni che chiunque vorrà cercare nei
documenti, le registrazioni riportate dei Segretari di Stella
Alpina e del Presidente dell'Union, se le vada a leggere, perché
sono irricevibili come argomentazioni che fanno riferimento ad un
vetero maschilismo che non ha più alcun riferimento nella società
contemporanea.
Rispetto al tema delle quote, non solo in politica, ma in questi
giorni di nuovo l'Europa è andata alla carica per imporre soglie di
quote rosa del 40 percento, non nelle attività politiche,
addirittura nelle società quotate in borsa, quindi dove ci sono i
soldi, perché si dice che le donne devono partecipare e, se qualche
meccanismo le esclude, si creano dei meccanismi di quote rosa.
L'Unione europea, non il Partito Democratico!
Nel merito il lavoro della commissione è stato costruttivo,
tanto che poi illustrerò un emendamento che è frutto dei lavori di
quella commissione, del fatto che le associazioni femminili audite
hanno voluto sottolineare degli aspetti particolari, portare un
contributo che noi abbiamo accolto nell'emendamento che poi
illustrerò.
Rispetto al pot-pourri che non le appartiene, Presidente, perché
lei sa essere molto preciso quando vuole, rispetto alla questione
delle preferenze, vorrei dire che nessuna associazione femminile ha
espresso in linea di principio un parere contrario rispetto al
fatto che si esprima una preferenza al femminile, ma alcune
associazioni, perché ce n'è stata una, l'Associazione Dora, che ha
detto:
"mi va bene la proposta del PD"
, ma alcune
associazioni hanno ritenuto opportuno dire:
"noi saremmo per la
limitazione delle preferenze, non vogliamo che ci siano tre
preferenze, in Valle d'Aosta vorremmo una sola preferenza"
.
Allora in quel caso il concetto è: legge della Campania, c'è una
sola preferenza, aggiungo la seconda di genere diverso, cioè hanno
fatto riferimento a modelli diversi non perché non condividono il
principio in legge del PD, ma perché, condividendolo, vorrebbero
ulteriormente limitare le preferenze. Hanno quindi espresso un
parere contrario rispetto alla legge regionale, non rispetto al
principio della legge del PD!
Arrivo alla precisazione che lei ha voluto fare sulla questione
SAVT. Lei è un esimio costituzionalista, tanto che come slogan
elettorali sfodera:
"riduzione dei Consiglieri regionali"
quando i pareri tecnici le dicono che è fuori tempo massimo, quindi
sappiamo quanto lei conosca le norme costituzionali. Quando il suo
collega Tibaldi proponeva una legge costituzionale in tal senso,
lei gliela bocciava, tanto per dire la sua preparazione in termini
di norme costituzionali! Vengo allora a dire: lei ha forse
acquisito un parere di un eminente costituzionalista che dice che
la proposta del PD è anticostituzionale? No. A me risulta che
qualcuno abbia detto:
"per sentito dire, potrebbe anche essere
che ci fermano la legge, perché forse c'è un parere di un esimio
costituzionalista"
, ma queste sono opinioni! Riconosco che dei
bravi professionisti del sindacato, eccetera, possono aver maturato
anche le capacità di entrare nel merito di una norma costituzionale
delicata come quella della limitazione del voto, ma siamo alle
interpretazioni da bar! O c'è un parere quindi, o altrimenti siamo
pronti a dire: andiamo avanti con la nostra proposta e, se poi la
Corte costituzionale ce la blocca, vedremo di apporre dei
correttivi, ma intanto andiamo a sancire il principio che è
possibile garantire la preferenza femminile. In questo senso dico
fin d'ora che non vedo nessun contrasto rispetto alle proposte
emendative avanzate e che verranno illustrate dai colleghi di ALPE,
rispetto al fatto che, pur limitando nella loro logica del voto di
preferenza unico il numero di preferenze, si sancisce un principio
su cui noi ci stiamo battendo. Infatti, come dice lei, qui sono
d'accordo con lei Zucchi, è una battaglia culturale, ma se quella
battaglia culturale non viene portata in Consiglio regionale,
quando mai va avanti? Può darsi che oggi il PD perda questa
battaglia culturale in Consiglio, lo vedremo al momento del voto,
ma può darsi che durante il dibattito il collega Rigo avrà modo di
dimostrare che su altri temi, che ora non anticipo, le battaglie
culturali del PD vincono! Su tale tema quindi forse lasceremo
questa legislatura senza aver vinto, ma rimarrà agli atti che
questa battaglia culturale è iniziata e nessun pensiero retrogrado
la potrà fermare, perché non si potrà arginare l'idea che la
presenza femminile all'interno di questo Consiglio deve essere
aumentata e devono essere trovati anche dei meccanismi che la
possano favorire.
Ricordo alcune affermazioni che non posso che sottoscrivere
della Presidente Rini, che dice:
"le donne brave ce la
fanno"
. Ci mancherebbe! Nessuno mette in dubbio che ci sono
delle donne molto più capaci di noi uomini e che si affermano nella
società, ma noi dobbiamo permettere condizioni di equità: è questa
la sensibilità del nostro partito. Non è che solo le più brave
possono entrare e invece per i maschi un po' di tutto entra, tanto
per dirla tutta! Devono esserci condizioni di equità; in questo
momento c'è uno squilibrio e la politica deve correggerlo: questo è
il principio che abbiamo cercato di portare avanti con questa
legge.
Président -
La parole au Conseiller Secrétaire Rigo.
Rigo (PD)
- Questo è un tema, a mio parere, forse poco
interessante, ma direttamente collegato con la crisi che stiamo
attraversando, perché questa è una crisi di sistema e una delle
leve per innovare questa situazione - non solo in Valle d'Aosta
ovviamente - è quella di un vero riequilibrio dei poteri fra uomini
e donne, perché anche questo può muovere l'economia e la cultura
del Paese, il riequilibrio in politica va proprio in questa
direzione.
Pensavo di avere un po' più tempo durante la discussione sul
bilancio per mettere in ordine alcune considerazioni che ho in
testa su questo argomento, avere anticipato nel pomeriggio tale
dibattito senza saperlo prima mi ha impedito di dare ordine alle
mie idee. Non è stato possibile e mi dispiace, spero comunque di
fare un ragionamento non troppo disarticolato e non di parte.
Alcune considerazioni quindi per provare a dare conto di un
ragionamento politico rispetto a questa proposta di legge, che va
verso la democrazia paritaria: dico questo perché ho la sensazione
che dobbiamo dare un significato fortemente simbolico e politico a
questa discussione o, meglio, a questa non discussione. Siamo nel
pieno di uno dei momenti più difficili, alcuni usano il termine
"drammatico", della storia della democrazia italiana con un
distacco sempre più evidente fra elettorato, i cittadini e le
cittadine, e il sistema dei partiti. Tale distacco testimonia anche
un giudizio sull'insieme della politica sempre più lontana dalla
vita quotidiana delle persone. Proprio per questo vedo anche forme
di astensionismo, che, come testimoniano i sondaggi e le elezioni
in Sicilia, aumentano di giorno in giorno. Qui faccio un discorso
generale, non voglio impelagarmi nel discorso della Valle d'Aosta e
della prossima settimana. Dentro questo dato dell'astensionismo è
in controtendenza, come ha cercato di spiegare la collega Fontana,
una capacità e un attivismo da parte delle donne di stare nei
processi di partecipazione e di farlo a partire da un'idea
rinnovata della politica.
Di fronte a tutto ciò, credo che tocchi alla politica oggi non
deludere questa attesa, anzi assumersi una responsabilità molto
forte di dare delle risposte in termini anche legislativi, affinché
questa partecipazione non rimanga delusa, ma trovi canali più certi
per affermare un principio e non fare una semplice operazione di
quote. Qui infatti siamo nel contesto pieno dell'esplicitazione di
un principio di uguaglianza, che si esplicita appunto attraverso
un'idea di democrazia paritaria. La democrazia si dice paritaria in
base alla terminologia di uno dei Paesi culla del concetto di
uguaglianza, come la Francia, proprio perché non c'è il prevaricare
di un sesso sull'altro, ma è esattamente l'idea di una democrazia
che incarna una cittadinanza duale fatta di uomini e di donne. Noi
diamo molto conto a questo principio, lo vogliamo perché pensiamo
che dobbiamo superare un vulnus: quello della cittadinanza
imperfetta, che non è solo nella politica, lo sapete bene tutti
quanti e la politica ancora una volta è in ritardo, anche se sta
cercando faticosamente a livello nazionale di recuperare a piccoli
passi questo ritardo, e lo vediamo dagli atti che sta compiendo
proprio in questi giorni il Parlamento italiano. Le donne in
politica non sono soltanto un orpello, un qualcosa che abbellisce,
ma connotano, con grande forza, l'idea di democrazia: quella
democrazia che volevo rappresentarvi prima e soprattutto l'idea di
aiutare la politica, facendola tornare ad essere strumento per
migliorare le condizioni di vita delle persone. Certo, la nostra
proposta, la doppia preferenza, non è del tutto salvifica, lo so
benissimo, eppure segna un passaggio difficile, ma che dobbiamo
compiere tutti con grande senso di responsabilità. Quando dico
"tutti", non mi riferisco solo alla Valle d'Aosta o a noi 35
Consiglieri regionali, ma voglio ricordare quello che si sta
agitando nel Paese intero, a partire dalla Campania per arrivare al
Parlamento, alla proposta di legge che ormai è in via definitiva di
approvazione sulla doppia preferenza, recante "Disposizioni per
promuovere il riequilibrio della rappresentanza di genere nei
Consigli e nelle Giunte degli enti locali e nei Consigli regionali,
disposizioni in materia di pari opportunità nella composizione
delle commissioni di concorso delle pubbliche amministrazioni". Il
ragionamento che stiamo facendo noi quindi non è calato dall'alto:
è un ragionamento che fotografa la realtà presente oggi nel
dibattito politico italiano.
È molto positivo, collega Zucchi, che, all'unanimità, i gruppi
al Senato in doppia lettura abbiano approvato il disegno di legge
sulla doppia preferenza di genere alle elezioni comunali: quindi
non è una questione che riguarda un sentire o una zona del nostro
corpo: la sinistra; no, è una sensibilità che si sta affermando in
tutte le forze politiche! Elezioni comunali innanzitutto, perché la
proposta non può regolare la materia elettorale regionale. Nel
disegno di legge appena licenziato dal Senato, che deve tornare
alla Camera perché ci sono state delle modifiche di lieve entità,
si dice all'articolo 2, comma 3, che ciascun elettore può altresì
esprimere nelle apposite righe stampate sotto il medesimo
contrassegno uno o due voti di preferenza, scrivendo il cognome di
non più di 2 candidati compresi nella lista da lui votata e, nel
caso di espressione di 2 preferenze, esse devono riguardare
candidati di sesso diverso della stessa lista, pena l'annullamento
della seconda preferenza. L'articolo 3 riguarda poi anche i
Consigli regionali, perché modifica l'articolo 4 della legge 2
luglio 2004, e parla della promozione della parità fra uomini e
donne nell'accesso alle cariche elettive attraverso la
predisposizione di misure che permettano di incentivare l'accesso
del genere sottorappresentato nelle cariche elettive. Volendo
capire di più qual era l'intenzione autentica del Parlamento
rispetto al verbo "incentivare", sono andato a leggere il dossier
predisposto dai Servizi studi del Senato su questa proposta di
legge e lì si dice:
"esse incidono sulla materia legislazione
elettorale, organi di governo e funzioni fondamentali di Comuni,
Province e Città metropolitane; incidono altresì sulla materia
elettorale regionale, la quale è attribuita alla potestà
legislativa concorrente. L'articolo 122 della Costituzione
statuisce infatti che la disciplina del sistema di elezione del
Consiglio, della Giunta e del Presidente della Regione spetti alla
legge regionale nei limiti dei principi fondamentali stabiliti con
legge della Repubblica. Questo spiega perché il disegno di legge,
laddove tratta di pari opportunità nei Consigli regionali, si
limiti a formulare un principio a cui le Regioni debbano attenersi,
individuandolo nella predisposizione di misure
- eccolo qua -
incentivanti l'accesso del genere sottorappresentato dalle
cariche elettive. Più penetranti formulazioni avrebbero potuto
collidere con la disposizione costituzionale citata, nonché con
l'articolo 117, 7° comma della Costituzione, il quale, introdotto
con legge costituzionale del 2001, prevede che le leggi regionali
promuovono la parità di accesso fra donne e uomini alle cariche
elettive"
. Credo sia facile capire qual è la volontà espressa
dal Parlamento rispetto a questo articolo 3, che riguarda in
maniera direttamente il nostro Consiglio regionale.
Ci sono tanti tempi, ma c'è un tempo in politica in cui non
agire significherebbe condannarci ad un senso di inefficacia, cioè
che lo Stato detti a noi delle condizioni che noi dobbiamo subire,
lo diciamo molte volte in questa sede. Se la politica valdostana
ancora una volta fa finta di non vedere e non sentire l'onda lunga
che sta attraversando l'Italia, abdica al suo e al nostro ruolo.
Non votare questa proposta di legge significa far mancare al
Consiglio regionale, in una situazione come l'attuale, più talenti
e più rappresentanza sociale di differenza di genere, che potrebbe
invece dare alla politica stessa più senso, più partecipazione, più
eguaglianza. Grazie dell'attenzione molto viva...
Si dà atto che dalle ore 17,48 assume la presidenza il
Vicepresidente André Lanièce.
Presidente
- La parola al Consigliere Bertin.
Bertin (ALPE)
- Grazie Presidente.
Il mio sarà un intervento molto sintetico, anche perché non mi
sembra il caso di riprendere quanto ben detto per ALPE dalla
collega Morelli e dagli altri esponenti dell'opposizione. È del
tutto evidente la disparità di rappresentanza fra i generi in
Italia e in Valle d'Aosta, ogni iniziativa che va nella direzione
di colmare questa differenza non può che essere vista
positivamente, anche perché quel processo culturale a cui si faceva
riferimento prima da parte del Presidente Zucchi non può che essere
favorito ed accelerato da iniziative come questa, pertanto il
nostro giudizio è assolutamente positivo.
Il nostro giudizio invece è negativo rispetto alla legge con cui
viene selezionato il Consiglio regionale, in particolare per quanto
attiene al numero di preferenze. Non riteniamo le tre preferenze un
esempio positivo, in quanto si presta a diverse manipolazioni che
tutti noi conosciamo. Abbiamo presentato degli emendamenti alla
proposta di legge che andavano nella direzione del modello
attualmente utilizzato dalla Campania, ovvero la preferenza unica
che può essere abbinata con una seconda preferenza di un genere
diverso: questo ci pareva il modo migliore per affermare un
principio, perché i tempi vanno in quella direzione fortunatamente.
Oggi, se il Consiglio non esprimerà un parere favorevole,
evidentemente non farà che perdere un'occasione e dare l'ennesimo
segnale che non siamo al passo con i tempi e che vogliamo essere
gli ultimi a fare delle cose che sembrano ovvie all'opinione
pubblica e a tutte le società e le democrazie più avanzate.
Daremo pertanto un giudizio favorevole alla legge, probabilmente
i nostri emendamenti non verranno discussi, ma il nostro giudizio è
assolutamente favorevole.
Président
- S'il n'y a pas d'autres, je ferme la
discussion générale.
La parole à la Conseillère Carmela Fontana, pour déclaration
d'intention.
Fontana (PD)
- Chiedo scusa prima per quel piccolo
inconveniente, ho preso la relazione sbagliata, comunque il
significato era quello, chiedo ancora scusa. Devo però fare un
chiarimento per quello che ha detto il collega Zucchi: non è vero
che ho detto cose inesatte, ci sono gli atti, si può andare a
vedere, addirittura la Presidente della Consulta ha detto anche di
più, cioè la Presidenza del Consiglio ha detto che questo testo non
si poteva modificare, che loro non sapevano, altrimenti avrebbero
portato delle modifiche. Andatevi a leggere quello che è stato
detto, cioè non c'ero solo io in commissione, penso che la collega
Morelli possa confermarlo...non si ricorda...
Al di là di tutto, noi crediamo che mai come in questo momento
c'è bisogno di rinnovamento e di dare credibilità alla politica e
dare un segnale del genere porta un contributo maggiore. Ci
dispiace che non venga colto questo messaggio, noi continueremo a
lottare, perché crediamo che la parità di genere ci voglia e che
dia un supporto enorme alla politica, perché la donna vede la
politica sotto un altro aspetto e dà un contributo non dico
migliore, ma comunque diverso da quello che porta l'uomo in
politica e insieme si può compensare per fare una politica
migliore.
Noi voteremo questo disegno di legge con l'augurio che lo
voterete...grazie.
Président -
La parole au Conseiller Zucchi.
Zucchi (PdL)
- Per dichiarazione di voto e anche per fare
una piccola replica dal momento che non mi piace parlare a vanvera,
di solito, quando parlo, mi riferisco a degli atti e in questo caso
prima di intervenire mi sono fatto scrupolo di vedere i verbali,
quindi leggo quanto ha detto la Signora Savoini:
"considero una
forzatura l'articolo 2 ritenendo opportuno lasciare all'elettore la
sensibilità culturale di decidere"
. Altrettanto dice il Signor
Corniolo, che esprime un giudizio positivo sul testo, ma ritiene
che l'articolo 3 si ponga in contrasto con l'articolo 48 della
Costituzione, in quanto vincola la libertà di scelta ed inficia la
segretezza del voto. Come vede,
verba volant scripta manent
,
non ho detto delle cose che non sono riportate in un verbale che è
stato redatto da parte di capaci collaboratori.
Per quanto riguarda la dichiarazione di voto, così come abbiamo
fatto in commissione, la maggioranza esprimerà anche in aula un
voto negativo, perché ritiene non fondati gli elementi su cui si
basa la proposta di legge. Ricordo al collega Donzel che non è che
noi riteniamo di bocciare questa proposta di legge perché siamo dei
costituzionalisti e riteniamo che si tratti di una violazione della
Costituzione: noi riteniamo che ci sia il pericolo, ma siamo
convinti nel merito che sia questo un passaggio che non sia
opportuno. Al di là del nostro pensiero sul fatto che sia
costituzionale o meno, non reputiamo nel merito che si debba andare
in questa direzione; per tale motivo, come abbiamo fatto in
commissione, anche in aula esprimeremo un voto negativo.
Président -
On met en votation la proposition de loi avec
l'amendement du Parti Démocratique.
La parole au Conseiller Donzel.
Donzel (PD)
- Brevemente l'articolo 1 è stato emendato
accogliendo quella che era stata una sollecitazione venuta da più
associazioni. Intanto ringrazio per la precisazione il collega
Zucchi, il quale ha riconosciuto che trattasi di opinioni e non di
pareri autorevoli di costituzionalisti, ma di opinioni su eventuali
rischi di incostituzionalità. Siamo nell'ambito dell'opinione, non
dovremo più fare leggi perché ogni volta c'è un'opinione a rischio,
eccetera.
L'emendamento in questione raccoglie l'esigenza che hanno
portato tante associazioni che ritenevano, visto il corpo
elettorale valdostano composto in modo pressoché ugualitario da
donne e uomini, quale unica legge accettabile quella che
riconosceva una rappresentanza femminile del 50 percento e del 50
percento maschile nelle liste. Questo è un principio che è emerso
in commissione e che noi abbiamo tradotto in tale emendamento, che
raccoglie in pieno le aspettative delle rappresentanze femminili
che si sono presentate in commissione. Da questo punto di vista, ci
sono sensibilità politiche diverse, c'è chi intende maturare ancora
un'opinione sulla rappresentanza femminile. Atti molto chiari
parlano che sentenze del TAR sono intervenute anche su Giunte di
sinistra esclusivamente composte da uomini per imporre la
rappresentanza di genere. È una battaglia difficile, sarebbe più
bello combatterla a colpi di leggi e di aperture e non a colpi di
sentenze dei tribunali laddove la rappresentanza non c'è, quindi
noi continueremo questa battaglia politica.
Président -
Je soumets au vote l'amendement du Parti
Démocratique, qui récite:
Emendamento
Il comma 2 dell'articolo 3bis della legge regionale 12
gennaio 1993, n. 3 (Norme per l'elezione del Consiglio regionale
della Valle d'Aosta), modificato dal comma 1 dell'articolo 1 della
p.1. 195, è sostituito dal seguente:
"2. In ogni lista di candidati all'elezione del Consiglio
regionale ogni genere è rappresentato in misura pari ad almeno il
50 percento dei candidati, arrotondata all'unità
inferiore.".
Conseillers présents et votants: 32
Pour: 8
Contre: 24
Le Conseil n'approuve pas.
Président -
Je soumets au vote l'article 1
er
de la proposition de loi:
Conseillers présents et votants: 32
Pour: 8
Contre: 24
Le Conseil n'approuve pas.
Presidente
- Essendo stato respinto l'articolo 1,
l'intera proposta di legge si intende respinta ai sensi
dell'articolo 77, comma 2, del Regolamento interno del
Consiglio.
Il Consiglio respinge pertanto
la proposta di legge n.
195: "Disposizioni in materia di rappresentanza di genere.
Modificazioni alla legge regionale 12 gennaio 1993, n. 3 (Norme per
l'elezione del Consiglio regionale della Valle d'Aosta)".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK