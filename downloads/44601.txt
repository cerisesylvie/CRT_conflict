Consiglio Regionale della Valle d'Aosta - Oggetto del Consiglio n. 1574 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1574 del 26 maggio 2022 - Resoconto
OGGETTO N. 1574/XVI - Approvazione di mozione:
"Sensibilizzazione della cittadinanza sul tema dell'endometriosi
anche attraverso la predisposizione di una panchina di colore
giallo con etichetta esplicativa della malattia".
Bertin (Presidente) -
Punto n. 54. Per l'illustrazione
della mozione, la parola al consigliere Manfrin.
Manfrin (LEGA VDA) -
Il 28 marzo scorso è stata celebrata
la Giornata internazionale dell'endometriosi. L'endometriosi, o
malattia endometriosi, che è una malattia tipica dell'apparato
genitale femminile caratterizzata dalla presenza di endometrio
laddove questo non è normalmente presente, quindi al di fuori
dell'utero, come la vescica o l'intestino e in alcuni casi molto
gravi anche nei polmoni o in porzioni di utero non appropriate,
durante l'arco del ciclo mestruale questo tessuto endometriale
inappropriato, che prende il nome di ectopico, rappresenta la causa
dei sintomi e dei segni clinici che contraddistinguono
l'endometriosi. Tipica delle donne in età fertile, la malattia
endometriosi è uno dei fattori causali più comuni, dolore cronico
pelvico nelle donne in età fertile. Malgrado il grande interesse
clinico che suscita questa patologia, specialmente negli ultimi
anni, questa malattia resta ancora oggi in gran parte sconosciuta e
coinvolge globalmente la salute delle donne, con maggiore incidenza
su quelle in età fertile, creando debilitanti conseguenti effetti
psicofisici. Troppe donne ancora oggi rimangono senza diagnosi per
molti anni, cosa che comporta per loro un peggioramento della
qualità della vita, dovendo barcamenarsi tra la progressione della
malattia non curata e le peregrinazioni infinite fra consulti
specialistici e indagini diagnostiche che non sempre sono
appropriate.
Solo in Italia l'endometriosi colpisce circa 3 milioni di
persone, solitamente la malattia esordisce nell'adolescenza ma
raramente viene diagnosticata con prontezza poiché si tende a
sottovalutare l'intensità del dolore riferito dalla giovane. La
paziente spesso impiega anni per dare un nome alla sua sofferenza
con un ritardo che viene stimato in circa dieci anni.
Grazie all'impegno associativo di volontari e di esperti, si sta
diffondendo la conoscenza della patologia ma è necessario poter
fare ogni passo utile per permettere di riconoscerne i sintomi e
conseguentemente la diagnosi precoce. Per questo motivo portiamo
oggi questa mozione all'attenzione dell'Aula, molti passi avanti
sono stati fatti ma molti ancora possiamo farne per diffondere la
conoscenza dell'endometriosi, soprattutto fra le giovani
generazioni ma anche fra i medici.
Nel mese di marzo, in concomitanza con la Giornata
internazionale dell'endometriosi, molti Comuni italiani hanno
inaugurato una panchina gialla con il proposito di sensibilizzare
la cittadinanza rispetto a questa malattia cronica. Su queste
panchine in alcuni casi, e in questo caso abbiamo ritenuto che
fosse opportuno inserirlo, è presente un QR Code inserito che i
cittadini possono inquadrare per saperne di più su questa
patologia. Con questa mozione vogliamo quindi chiedere
all'Amministrazione regionale di procedere, al fine di
sensibilizzare la cittadinanza sul tema dell'endometriosi, alla
predisposizione colorando quelle esistenti, o tramite nuova
installazione di una panchina di colore giallo, colore simbolo
dell'endometriosi, corredata da una targhetta esplicativa che possa
informare i passanti del significato della panchina e coinvolgendo
i volontari delle associazioni che si occupano di tale patologia.
Chiediamo inoltre di valutare la possibilità di inserire nella
targhetta esplicativa un QR Code che rimandi a una pagina
istituzionale dedicata in modo da illustrare in maniera efficace la
patologia e le sue conseguenze, quindi eventualmente anche dare una
certa conoscenza a chi non conosce la patologia e magari portarla
ad avere una diagnosi precoce. Chiediamo infine di valutare la
possibilità di creare un pamphlet esplicativo da distribuire nelle
scuole e nelle famiglie dove siano riportate le giuste informazioni
circa la patologia in modo tale da sensibilizzare soprattutto le
nuove generazioni a riconoscere la malattia al fine di ottenere
diagnosi precoci.
Presidente -
Apriamo la discussione generale. Qualcuno
vuole intervenire? Non vedo richieste di intervento. Chiudo la
discussione generale. Per il Governo replica l'assessore
Barmasse.
Barmasse (UV) -
Sicuramente condivido l'importanza di
questa patologia cronica e invalidante, l'endometriosi, è un tema
che è stato già argomento di discussione in questo Consiglio, è
stata approvata una mozione a luglio 2021, poi ci sono state altre
interrogazioni discusse sempre in quella seduta il 1° e il 2
dicembre. Queste iniziative erano finalizzate a rendere gratuite
alcune terapie per queste pazienti affette da endometriosi, per cui
colgo anche quest'occasione per informare che la struttura
dell'Assessorato competente sta lavorando in questo periodo proprio
per addivenire al più presto a una formalizzazione dell'atto che
aggiornerà i LEA aggiuntivi regionali.
Per quanto riguarda, invece, la sensibilizzazione della
cittadinanza sul tema mediante la predisposizione di una panchina
di colore giallo, il giallo è il colore simbolo dell'endometriosi e
corredata da una targhetta esplicativa che possa informare i
passanti del significato di questa panchina ed essere anche utile
coinvolgendo i volontari delle associazioni che si occupano di tale
patologia, informo che in collaborazione con l'Assessorato opere
pubbliche territorio, prevediamo l'istallazione della panchina
nell'area della nuova Università, più precisamente nell'ex Piazza
d'Armi che verrà resa fruibile al pubblico nell'ambito della
sistemazione delle aree esterne a completamento del primo lotto del
Polo universitario. Allo stesso modo, circa la proposta di
realizzare un pamphlet esplicativo da distribuire alle scuole e
alle famiglie dove siano riportate le giuste informazioni circa
questa patologia, perché è importante anche informare e rendere
coscienti di quelle che possono essere le implicazioni, soprattutto
le giovani donne, perché l'endometriosi è una delle principali
cause di sterilità, direi che la sede potrebbe essere anche quella
giusta, soprattutto perché è importante informare le nuove
generazioni a riconoscere questa malattia, perché, come dicevo, la
diagnosi precoce è importante per evitare quelle che possono essere
delle complicanze sicuramente più gravi, quindi impegneremo e
daremo questo compito ai referenti competenti dell'Azienda USL
Valle d'Aosta nella realizzazione di un appropriato opuscolo
informativo.
Per quanto ho esposto e per la condivisione, a nome mio e del
Governo, io propongo che questa mozione venga accolta.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Brevemente per ringraziare
l'assessore Barmasse per l'approfondimento e anche per
l'aggiornamento rispetto all'inserimento nei LEA dell'impegnativa
che avevamo già votato in questo Consiglio, un approfondimento
importante per tante donne che soffrono di questa patologia e che
sono purtroppo legate a ingenti costi che questa patologia poi in
genere ha nelle famiglie e nelle persone che affrontano una
sofferenza che è sicuramente importante e che spesso purtroppo è
sconosciuta al grande pubblico e che con l'approvazione di
quest'iniziativa potrà invece almeno avere un minimo di visibilità
in più e sicuramente potrà incidere positivamente anche rispetto
alla diagnosi precoce.
Presidente -
Se non vi sono richieste di dichiarazioni di
voto, metto in votazione la mozione. La votazione è aperta. La
votazione è chiusa.
Presenti, votanti e favorevoli: 33
La mozione è approvata all'unanimità.
Abbiamo esaurito l'ordine del giorno, pertanto i lavori del
Consiglio si concludono qui.
---
L'adunanza termina alle ore 19:39.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK