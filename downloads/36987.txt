Consiglio Regionale della Valle d'Aosta - Oggetto del Consiglio n. 863 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 863 del 18 novembre 2014 - Resoconto
OGGETTO N. 863/XIV - Interrogazione: "Notizie in merito alla
predisposizione dell'opuscolo della Saison Culturelle
2014/2015".
Presidente
- La parola all'Assessore Rini.
Rini (UV)
- Grazie Presidente.
Per la prima domanda e cioè con quale criterio è stato scelto
l'esperto esterno, il grafico Alberto Bonetti è stato individuato
tra i grafici che negli anni scorsi hanno partecipato al concorso
per il bando della Saison, senza ulteriormente riproporre la
propria candidatura per il bando di quest'anno relativa all'anno in
corso, avendo ormai, da alcuni anni, sviluppato la propria attività
principalmente nel territorio piemontese, in maniera particolare
Torino. Non è, infatti, semplice - questo è stato per altro più
volte verificato - acquisire la disponibilità dei grafici
valdostani a far parte della giuria, perché questo presuppone,
ovviamente, il fatto di non partecipare al concorso. Con la società
vincitrice del concorso, sottolineo, hanno collaborato nel passato,
più o meno recente, numerosi se non la gran parte dei grafici
operanti nella regione. Non si ritiene, quindi, che l'esecuzione di
un servizio singolo o di uno studio possa portare a escludere dalla
giuria un componente che in passato abbia avuto un incarico da
potenziali partecipanti del concorso, anche perché sarebbe una
verifica difficilmente attuabile, per altro individuare un grafico
dovremmo veramente andare a prendere degli esperti nella giuria sul
territorio, su altri territori. Sono, infatti, generalmente causa
di esclusione solamente i rapporti continuativi e notori di lavoro
e collaborazione con i membri della giuria. E questo non è
certamente il caso del signor Bonetti il cui l'unico, e ci tengo a
sottolinearlo, rapporto di collaborazione con la società 3BITE
risale a quattro anni fa.
Sul curriculum di Alberto Bonetti vorrei soffermarmi un momento.
Si tratta, infatti, di un curriculum con collaborazioni con aziende
importanti a livello nazionale e non solo e ne cito alcune, dalla
Repubblica all'Espresso, Nokia, Mediaset, Radio Montecarlo, Radio
105, giusto per citarne alcune e nel 2014 la direzione Web digitale
dell'iniziativa That's all, che promuove e valorizza l'espressione
creativa e artistica attraverso il monumento simbolo della città di
Torino, appunto la Mole Antonelliana. Su questo, un piccolissimo
inciso, lei ha avuto copia del verbale anche della commissione,
credo che sia giusto anche ricordare l'alta professionalità degli
altri membri che componevano, mi sembra anche corretto farlo, la
commissione. Vorrei anche ricordarle, lei ha anche il verbale,
quindi lo sa, ma anche per informazione agli altri colleghi che di
tutti i membri della commissione, l'unico soggetto, che in merito
al progetto grafico che ha vinto, che ha dato un punteggio
inferiore, non il massimo del punteggio, è stato proprio
Bonetti.
Per quanto riguarda la seconda domanda, invece e cioè con quale
criterio è stata scelta la tipografia Duc per la stampa del
medesimo opuscolo, la stampa dell'opuscolo della Saison Culturelle
2014-2015 è stata affidata alla tipografia Duc a seguito di
richiesta di preventivo, con procedura in economia mediante il
mercato elettronico della pubblica amministrazione, ai sensi del
DPR 207 del 2010 e ai sensi della legge regionale 36 del 2011.
Attraverso l'utilizzo del MEPA sono stati invitati i seguenti
operatori: Industrie Grafiche Musumeci, Tipografia Valdostana, Arte
Grafica Duc, Tipografia Pesando, Tipografia Itla e sono pervenute
le seguenti offerte: Tipografia Itla 10.000 euro più IVA,
Tipografia Duc, 10.862 più IVA, Musumeci 11.330 più IVA, Tipografia
Valdostana 11.625 più IVA. É risultata, quindi, migliore offerente
la tipografia Itla, che per problemi tecnici sopraggiunti ha
tuttavia rinunciato all'assegnazione del lavoro di stampa con
lettera in data 23 ottobre 2014. Pertanto, il servizio è stato
aggiudicato alla tipografia Duc, classificatasi al secondo posto,
per una spesa complessiva di 10.862 euro. Terzo punto, collega
Ferrero, e cioè quale soggetto ha valutato l'inserimento di una mia
fotografia nell'opuscolo. Allora, questa sua richiesta le devo
confessare che è particolarmente simpatica, mi lascia, però un po'
sorpresa. Non siamo in periodo pre-elettorale, quindi non mi
risulta debbano applicarsi delle regole di par condicio sui vari
cataloghi. Ho semplicemente, per quanto mi riguarda, predisposto il
testo scritto - quindi istituzionale - della presentazione della
manifestazione e delle sue finalità. Accanto al testo, come
peraltro si fa da sempre, è stata inserita la foto, cosa che le
garantisco non ho chiesto io. Posso anche confidarle, in questa
occasione, che non amo particolarmente le fotografie, quindi non è
stata una nostra richiesta. Non abbiamo problemi ad accogliere per
il futuro eventuali richieste di non fare fotografie
dell'assessore. Per quanto riguarda il quarto e ultimo punto: per
la promozione della Saison Culturelle si è provveduto alla stampa
di 9.000 brochures e 35 manifesti di 1 metro e 40 per 2 metri, 100
manifesti 68x98, 300 locandine 48x68. Le spese di stampa, come le
ho detto in precedenza, ammontano a 10.862 euro. Credo di aver
risposto a tutte le sue domande. Grazie.
Président
- Pour la réplique la parole au Conseiller
Ferrero.
Ferrero (M5S)
Grazie Presidente. Grazie all'Assessore per
la risposta.
Ho chiesto ovviamente della foto, perché dato che di recente ho
dovuto mettere gli occhiali, a una prima occhiata e guardando la
foto dell'avvenente signora che c'era in terza pagina, mi sono
chiesto chi era questa artista, cantante o di teatro essendo
interessato a sapere, perché non ne ero a conoscenza. Ho messo,
poi, gli occhiali e mi sono accorto che era la foto dell'Assessore.
Le dico che dovete anche stare attenti, perché a me risulta a
esempio che questi opuscoli adesso vadano a ruba, non tanto per il
programma che c'è all'interno, ma perché alcuni, diciamo signori,
ritagliano la foto dell'Assessore e di conseguenza causano un danno
erariale alla Regione e di questo dovete tenerne conto.
Venendo, però, alla questione in sé, beh dobbiamo tener conto di
una cosa: sicuramente il signor Alberto Bonetti ha lavorato per la
3Bite, Trois Bite, non so come si chiami questa società, non so
come si pronunci, di certo c'è che ci sono comunque delle anomalie,
non stiamo più a tornare sull'originalità del progetto, sono usciti
articoli sui giornali, è stato verificato ampiamente che il
progetto, anche se nell'ambito della grafica comunemente si attinge
a degli archivi, però non è un progetto che si può definire
originale, come richiedeva infatti il bando di concorso.
Lo potremmo definire un po'il bando delle coincidenze, la Saison
delle coincidenze, forse, perché come dico...sì, sì saranno tutte
coincidenze, saranno coincidenze che la società 3Bite comunque si è
aggiudicata anche quattro manifestazioni, l'organizzazione di
quattro eventi all'interno della Saison: Francesco Renga, 30 mila
euro più Iva, Plaza Francia 15 mila euro più Iva, il Cile e Morena
Avenoso 8 mila 500 più Iva, Giuseppe Giacobazzi 14 mila 800 più
Iva. Sarà anche una coincidenza che la 3Bite si sia aggiudicata
l'Aosta Sound Festival e certamente sarà una coincidenza che la
3Bite si sia aggiudicata la Donna dell'Anno, la manifestazione del
2014. Sono sicuramente tutte coincidenze, per carità, noi...noi
dobbiamo credere a queste coincidenze. Sarà forse anche perché
questa è l'interpellanza delle coincidenze che la 3Bite abbia fatto
il sito del Comune di Aosta, quello dell'INVA, quello della
Cittadella dei Giovani. Il sito, leggiamo anche su internet, di
Augusto Rollandin, il sito internet la coalizione Vallée d'Aoste in
cui si dice che riunisce le forze autonomiste e regionaliste della
Valle d'Aosta - Union Valdôtaine, Stella Alpina, Fédération
Autonomiste, candidati Augusto Rollandin, Marco Viérin-. Saranno
sicuramente tutte coincidenze, come sarà una coincidenza che il
signor Stefano Radin, che ha dato le risposte ai giornali, era già
vice presidente della sezione Union del Ponte di Pietra e come sarà
anche una coincidenza che il precedente Linty, che si era
aggiudicato la Saison, fosse, a noi risulta poi vedremo, avesse
curato il sito dell'Union Valdôtaine.
Tutte grandi coincidenze, ma quello che non è una coincidenza
sono i testi pedestremente copiati delle recensioni all'interno
della Saison. Ecco, io non so chi ha fatto il controllo, ma qui si
parla di tale Bombino, un artista che partecipa alla Saison, se voi
andate a vedere la recensione è copiata da un sito internet, è
uguale, le parole sono identiche. Questo signore è un cantante e si
legge all'interno del sito internet, come all'interno
dell'opuscolo, astro nascente del Desert Blu identiche parole,
stessa cosa se andate a vedere per "Ferite a Morte" un'altra
iniziativa, identico, qui c'è il sito internet ricopiato
pedestremente, se andate a vedere il "Visitatore", spettacolo del
25 novembre, la recensione è copiata pedestremente.
Allora chi è, quanto abbiamo pagato queste persone per andare a
scopiazzare. Giustamente, lei Presidente dice: noi abbiamo
all'interno dell'Amministrazione delle persone che sono validissime
come la Valeton. Ma fate fare la recensione a queste persone
validissime, non andiamo a sputtanare i soldi così in giro, perché
veramente queste copiature sono state poi pagate e noi vorremmo
sapere quanto sono state pagate. Concludo, quindi, con un messaggio
per cinque secondi, mi sarà concesso, ai segretari di Stella Alpina
e Union che ci avevano invitati per un ulteriore colloquio. Direi
che sulla base di questi metodi che continuano a perpetuarsi anche
in questo momento di crisi cioè il sistema cambia, ma il sistema
politico non cambia, direi che noi un ulteriore approfondimento, a
livello di discussione, non riteniamo di farlo, lo faremo semmai
più avanti, quando avremo dei segni che effettivamente qualcosa sta
cambiando, ma se questo è il nuovo che voi proponete nel periodo di
crisi...
Presidente
- La invito a terminare, collega.
Ferrero (M5S)
- Ho terminato la ringrazio Presidente.
Président -
Point 6 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK