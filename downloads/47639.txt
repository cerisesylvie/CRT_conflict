Consiglio Regionale della Valle d'Aosta - Oggetto del Consiglio n. 3845 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3845 del 24 luglio 2024 - Resoconto
OGGETTO N. 3845/XVI - Interpellanza: "Chiarimenti sulle
modalità e i requisiti necessari per accedere all'Albo dei
Segretari comunali".
Bertin (Presidente) -
Punto n. 23. Consigliera Erika
Guichardaz ne ha facoltà.
Guichardaz E. (PCP) -
Durante la discussione dell'Omnibus
che è avvenuta in qualche Consiglio regionale fa, avevamo posto un
problema, noi e il gruppo di Rassemblemen Valdôtain, proprio
riferito all'articolo 5 di quel disegno di legge, perché
dall'analisi del testo il reintegro di un vecchio articolo della
legge 46 ci sembrava essere in contrasto con le nuove regole
introdotte dalla legge 22/2023.
Rispetto al dibattito in aula, il Presidente aveva detto che:
"Sulla questione dei Segretari comunali si ribadisce la necessità
di ripristinare l'articolo che era stato soppresso per mero errore
materiale", e che era quindi stato abrogato, ristabilendo il
concetto dell'accesso tramite concorso.
Avevamo fatto notare che una norma prevedeva il concorso e
alcune lauree, un'altra norma più recente prevedeva invece il
concorso-corso e delle altre lauree.
Abbiamo anche chiesto in I Commissione di poter audire l'albo
dei Segretari che, sotto questo punto di vista, era un po' stato il
promotore di questa modifica e stiamo aspettando, perché il
Presidente dell'albo in questo momento non era disponibile.
Alla luce delle non risposte ottenute fino a oggi, chiediamo al
Presidente della Regione di conoscere le modalità di accesso
all'albo dei Segretari, quindi se l'accesso è con concorso-corso,
con concorso o con altro - e i requisiti necessari - quindi il
titolo di studio e l'esperienza; le intenzioni dell'Amministrazione
per chiarire le modalità e i requisiti necessari per accedere
all'albo dei Segretari e se si conoscono i tempi previsti
dall'agenzia dei Segretari rispetto alla procedura di selezione dei
futuri Segretari, visto comunque l'avvicinarsi della nuova
legislatura anche per gran parte dei Comuni valdostani, sotto
questo punto di vista sappiamo che quell'albo è esaurito e
bisognerà comunque cercare di arrivare alla procedura concorsuale
prima della nuova legislatura.
Presidente -
Risponde il Presidente della Regione.
Testolin (UV) -
Negli ultimi anni il quadro legislativo
dell'ordinamento regionale in materia di Segretari degli Enti
locali è divenuto più complesso, a causa delle diverse norme che si
sono succedute nel tempo e che hanno apportato modificazioni anche
significative all'impianto originario costituito dalla legge
regionale 19 agosto 98 n. 46 e dal regolamento regionale 17 agosto
99 n. 4.
Questo per rispondere alle esigenze di volta in volta segnalate
come urgenti dall'Agenzia regionale dei Segretari degli Enti locali
per garantire la copertura dei posti di Segretario a tutti gli enti
locali della Regione.
In particolare la legge regionale 24 settembre 2019 n. 14 ha
permesso nel 2019 lo svolgimento del corso-concorso pubblico per
esami che ha portato all'assunzione in ruolo di diciassette
Segretari a seguito delle ultime elezioni comunali generali del
20-21 ottobre 2020, unico concorso finora bandito dalla nostra
Regione.
Proprio alla luce e sulla scorta dell'esperienza maturata con
detto corso-concorso pubblico, procedura innovativa e sperimentale
rispetto al classico concorso pubblico, si è voluto, con la più
recente legge 14 novembre 2023 n. 22, introdurre a regime una
disciplina che consenta all'agenzia di reclutare i Segretari degli
enti locali in maniera più efficace ed efficiente, con un valido
percorso di selezione e formazione.
Si sono quindi disciplinate (ex novo e con la regolamentazione
valida in linea generale a regime) le modalità di reclutamento dei
nuovi Segretari.
Tale norma, peraltro, supera tutte le preesistenti disposizioni,
anche in contrasto con la stessa, che non sono ancora state
espressamente abrogate nelle more della revisione organica
dell'ordinamento regionale in materia di Segretario degli Enti
locali prevista dall'articolo 5 della legge regionale 21 dicembre
2020 n. 15, più precisamente la previsione del ricorso al
concorso-corso, contenuta nella legge regionale 22/2023,
costituisce sostanzialmente la declinazione di una specifica
modalità di espletamento della procedura concorsuale già prevista
dal comma 5 dell'articolo 1 della legge regionale 46/98, comma che,
come già riportato nelle premesse dell'interpellanza, a seguito di
una sua erronea abrogazione, è stato recentemente ripristinato con
l'articolo 5 della legge regionale n. 9/24.
Per rispondere alla prima domanda, detto quanto sopra, per il
primo quesito, "Le modalità e i requisiti per l'accesso all'albo
dei Segretari degli Enti locali", la disciplina vigente prevede
essenzialmente quanto segue: l'accesso all'albo avviene non più
mediante un corso-concorso preceduto dall'accertamento linguistico
e da una prova preselettiva, bensì mediante un concorso-corso,
comprendente una prova selettiva comparativa per esami a cui segue
obbligatoriamente un corso di formazione e un periodo di
tirocinio.
Sono ammessi al concorso i soggetti in possesso di laurea
magistrale circoscritta alle materie giuridiche ed economiche,
nonché i soggetti in possesso di qualsiasi laurea magistrale che
abbiano però maturato un'esperienza di almeno cinque anni negli
ultimi dieci come Segretario di ente locale della Valle
d'Aosta.
Più nel dettaglio, il concorso-corso, così come disciplinato
dalla legge 23/22, si articola in tre fasi, per ciascuna delle
quali si riassumono i concetti essenziali: espletamento del
concorso, a seguito dell'approvazione del bando che definisce le
modalità di svolgimento del concorso-corso; il concorso,
naturalmente preceduto dall'accertamento linguistico, che si
articola in tre prove scritte e una prova orale, per superare le
quali è necessario un punteggio minimo di 7 decimi. Il punteggio
utile alla formazione della graduatoria del concorso è dato dalla
media delle votazioni conseguite nelle prove scritte e nella prova
orale; fase di formazione e tirocinio, alla quale sono ammessi solo
coloro che hanno ottenuto un punteggio medio delle prove pari o
superiore a 7 decimi. Il corso di formazione ha durata di quattro
mesi con frequenza minima obbligatoria dell'80%, tale percentuale è
ridotta al 60% per i soggetti che hanno completato l'ultimo corso
di formazione per la segreteria effettuata in occasione del
corso-concorso del 2020.
Al termine del corso di formazione, i candidati in regola con la
frequenza minima obbligatoria sono ammessi a un successivo periodo
di tirocinio della durata di due mesi presso gli enti locali
valdostani.
Sono esonerati da tale tirocinio i candidati che hanno già
svolto le funzioni di segretario di ente locale per almeno un anno
nel quinquennio precedente alla data di scadenza del bando.
Fase finale: tutti i candidati, al termine del corso di
formazione e del tirocinio, compresi coloro che sono stati
esentati, devono sostenere una prova tecnico-pratica, che s'intende
superata con la votazione minima di 7 decimi.
Tale prova è volta ad accertare non solo le conoscenze e le
competenze tecniche, ma anche la capacità organizzativa, gestionale
e manageriale, nonché l'attitudine a risolvere i problemi e a
elaborare soluzioni. La graduatoria finale ha durata triennale.
Sulla base della graduatoria finale del concorso-corso, avviene
poi l'iscrizione all'albo dei vincitori e degli idonei, le cui
regole sono rimaste sostanzialmente invariate rispetto a quanto in
precedenza disposto dalla legge regionale 14/2019, e precisamente i
vincitori sono iscritti all'albo ai sensi dell'articolo 1 comma 5
della legge regionale 46/98 senza diritto di trattamento economico.
Il loro rapporto di lavoro con l'agenzia, con il conseguente
diritto al trattamento economico corrispondente, s'instaura con la
sottoscrizione del contratto individuale di lavoro relativo al
primo incarico di Segretario di ente locale della Valle d'Aosta,
quindi non dalla data di iscrizione all'albo.
Gli idonei, allo stesso modo (ogni qualvolta vi sia la necessità
di ricoprire un posto di Segretario di ente locale della Valle
d'Aosta, resosi vacante durante il periodo di validità triennale
della graduatoria) sono iscritti all'albo, ai sensi dell'articolo 1
comma 5 della legge 46/98, mediante utilizzo a scorrimento della
graduatoria stessa.
Gli idonei comunque, a far data dall'approvazione della
graduatoria finale, sono anche iscritti all'albo ai sensi
dell'articolo 1 comma 6 della legge regionale 46/98, secondo
grado.
La domanda n. 2, "Le intenzioni dell'Amministrazione per
chiarire la modalità e i requisiti necessari per accedere all'albo
dei Segretari": pare che le regole per l'accesso all'albo dei
Segretari siano chiare e definite dalla legge regionale 23/2022 e
spetta ora all'Agenzia dei Segretari darvi attuazione, adottando
tutti gli atti conseguenti e necessari per garantire il
reclutamento di nuovi Segretari.
Per quanto invece la risposta al quesito n. 3, a quanto a
conoscenza di questa Presidenza, l'Agenzia dei Segretari sta
adottando i primi atti necessari e risulta essere in fase
d'individuazione di un soggetto esterno qualificato, segnatamente
Formez PA, a cui affidare l'organizzazione sia della procedura
concorsuale sia del corso di formazione.
Presidente -
Consigliera Erika Guichardaz ne ha
facoltà.
Guichardaz E. (PCP) -
Presidente, mi riascolterò con
attenzione la sua risposta, perché sinceramente continuo a non
comprendere.
Si dice "Bisogna seguire quanto detto dalla legge 22/2023",
però, avendo reintrodotto quel comma 5 dell'articolo 1 della 46,
questo è in aperto contrasto rispetto a quello che dice la 22/2003,
quindi sinceramente se era molto chiaro prima chi poteva accedere
al concorso-corso, adesso non è altrettanto chiaro, perché,
rileggendo quell'articolo 1 comma 5, si dice: "All'albo dei
Segretari si accede mediante concorso per esami, cui possono
partecipare i soggetti in possesso di laurea magistrale che abbiano
i requisiti della normativa regionale" eccetera eccetera, che sono
persone diverse rispetto a quelle che invece lei ha nuovamente
identificato e che era invece chiarissimo fino all'approvazione di
quella Omnibus di pochi mesi fa, in cui si reintroduceva
quest'articolo.
Seguiremo con attenzione - e poi avremo modo di confrontarci con
l'albo dei Segretari, che ha chiesto questa modifica - perché,
sinceramente, credo che sotto questo punto di vista avere due norme
contrastanti potrà portare a dei ricorsi, perché mi immagino
persone che abbiano una laurea magistrale e che per l'articolo 1/46
possono accedere al concorso, mentre rispetto all'articolo 2/22 non
potrebbero accedere, quindi sotto questo punto di vista crediamo
che sicuramente il fatto di mantenere in vita due normative in
contrasto non sia assolutamente utile a far chiarezza rispetto
all'accesso all'albo.
Mi sembra di aver capito inoltre che si è in una fase avanzata
invece rispetto a quello che può essere il prossimo concorso;
naturalmente terremo sotto osservazione quanto lei ha detto perché,
più o meno l'altra volta, per arrivare alla fine del percorso, ci
sono voluti otto mesi, quindi o si parte con settembre o si
spostano le elezioni comunali o difficilmente potranno esserci
nuovi Segretari per il settembre 2025.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK