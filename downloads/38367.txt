Consiglio Regionale della Valle d'Aosta - Oggetto del Consiglio n. 1913 del 22 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1913 del 22 marzo 2016 - Resoconto
OGGETTO N. 1913/XIV - Interrogazione: "Notizie in merito alla
riattivazione di un servizio di trasporto pubblico serale a
chiamata accessibile alle persone con disabilità motoria e agli
utenti sordomuti".
Viérin M. (Presidente)
- Punto n. 5 dell'ordine del
giorno. La parola all'Assessore Marguerettaz.
Marguerettaz (UV) -
Grazie.
Sul tema di Allô Nuit mi permetto di dare una rappresentazione e
un aggiornamento di quello che è successo. Ovviamente nell'ambito
del contenimento della spesa, così come per i servizi di TPL,
questo ha riguardato anche i servizi di Allô Nuit che, come si
ricorda nella presentazione dell'interrogazione, già dal 2010 aveva
una certa frequenza. Il servizio veniva effettuato con tre veicoli
dalla domenica al giovedì, ad eccezione del mercoledì dove vi erano
quattro veicoli, del venerdì dove ve n'erano cinque e del sabato
dove ve n'erano sei. Perché ho dato questa rappresentazione? Perché
l'impegno era quello di avere nell'ambito di questa offerta almeno
un mezzo idoneo per fare un servizio ai portatori di disabilità.
Dal 1 marzo il servizio è stato rinnovato ma con un contenimento
molto importante: un solo veicolo dalla domenica al giovedì, tre
veicoli il venerdì e il sabato dalle 21.00 alle 5.30. Sono rimaste
invariate le tariffe dell'utenza. Bisogna anche dire che
fortunatamente questa attività ha creato anche un'offerta di
operatori che svolgono questo servizio senza la convenzione;
ovviamente lo svolgono solo nelle ore di punta, per cui non è
comparabile a quello di Allô Nuit che ovviamente viene offerto
anche negli orari di morbida, quindi dove non c'è una particolare
utenza. Credo che questo adeguamento oggi possa essere discusso con
il concessionario, ovvero la SVAP, perché ci sono le novità
dell'ultimo momento che hanno visto un confronto fra le
organizzazioni sindacali e il datore di lavoro che ha portato la
SVAP per sei mesi a svolgere direttamente il servizio Allô Nuit.
Rispetto al passato quindi, da quello che abbiamo appreso non ci
sarà più l'intervento dei subappaltatori.
Rispetto al tema che ha posto il collega Bertin, faremo subito
un incontro con la SVAP per capire se può effettuare questo
servizio anche con mezzi dedicati ai disabili. È chiaro che salta
il ragionamento che abbiamo fatto nel passato, perché nel passato,
essendoci tre mezzi, si diceva di tenerne almeno uno. Essendoci qui
un solo mezzo, vuol dire che bisogna offrire il 100 percento dei
mezzi a disposizione, e quindi se ce n'è solo uno bisogna che
questo sia attrezzato. Nei prossimi giorni avremo un incontro con
la SVAP su questo tema.
Président -
La parole au collègue Bertin.
Bertin (ALPE) -
C'erano due domande, Assessore, ne ha
persa una...mi risponde all'altra dei sordomuti o no?
Presidente -
La parola all'Assessore Marguerettaz.
Marguerettaz (UV) -
Grazie Presidente.
Sul discorso dei sordomuti, anche lì il ragionamento era dare un
servizio con gli sms. Non ho dato la risposta, ma ovviamente
cambiando il servizio dobbiamo confrontarci con la SVAP per capire
come organizzare essendoci solo un mezzo. Spiego anche per coloro
che ci seguono. Il servizio di Allô Nuit veniva formulato con
chiamate che andavano ad incidere su una telefonia mobile governata
da una centrale; nel momento in cui la telefonata arrivava su un
cellulare mobile che era occupato, il marchingegno portava la
telefonata ad un altro telefonino mobile. Voi capite che l'invio
degli sms non consente questo rimbalzo di messaggi da un telefonino
all'altro. Oggi, essendoci solo un mezzo, la situazione credo sia
più governabile su settimana, per cui l'organizzazione del servizio
dovrebbe in qualche modo avere delle novità che ci permettono di
trovare una soluzione. Nei prossimi giorni ci sarà il confronto per
capire tecnicamente, dopodiché sono disponibile a dare subito le
informazioni al collega Bertin, in modo da aggiornarlo
tempestivamente.
Presidente -
La parola al collega Bertin.
Bertin (ALPE) -
Grazie Presidente.
"Tempestivamente" non è proprio la parola giusta. Teniamo
presente che la risoluzione è stata approvata da questo Consiglio
nel lontano 2010, quando non c'erano problemi di soldi...non ci
sono neanche adesso problemi di soldi, Assessore, perché buttate
300 mila euro per fare un
Tor
...dicevo che questa
risoluzione, approvata all'unanimità nel lontano 2010, era stata
fatta in occasione dell'adesione della Regione autonoma della Valle
d'Aosta ai principi delle Nazioni Unite sui diritti delle persone
con disabilità. L'avevamo presentata per dare un po' di concretezza
a questa dichiarazione di principi e per evitare che la discussione
risultasse soltanto retorica. All'epoca questa risoluzione era
stata approvata all'unanimità e aveva per oggetto il trasporto
nonché l'utilizzo del servizio Allô Nuit anche da parte di persone
con mobilità ridotta, dei disabili, ed era stata votata anche da
lei. Qualche anno dopo avevo presentato un'interrogazione con
risposta scritta su questo argomento e lei, ad agosto 2011, mi
scriveva che il servizio sarebbe partito sperimentalmente nel mese
di settembre dello stesso anno, era già pronta la delibera.
Ovviamente questo servizio non è mai partito, la delibera che avevo
anche tra l'altro visto non è mai passata in Giunta; sono passati
esattamente sei anni dal 2010 e di questa cosa non si è fatto
nulla. Pertanto lei adesso mi dice che in questi giorni si attiverà
per vedere come risolvere la questione. Bene, da questo punto di
vista io sono un inguaribile ottimista, per cui spero che la
risolva, ma se guardo i precedenti sono certo che non la risolverà.
Mi auguro che lo faccia e lo faccia in fretta, sia in un caso che
nell'altro. Fra l'altro, nel caso della chiamata per i sordomuti la
questione è facilmente risolvibile, basta un'applicazione per gli
smartphone
come viene fatto in altre città e la questione si
risolve facilmente. A mio avviso questa cosa andava già pensata nel
momento in cui si riattivava il servizio. Queste due questioni
dovevano essere risolte. Io mi auguro che venga fatto in fretta,
primo perché con sei anni di ritardo alla fine diamo applicazione
ad una risoluzione approvata all'unanimità e votata anche da lei
nel lontano 2010, e poi rispondiamo anche ad una questione di
semplice risoluzione con le nuove tecnologie a costo zero, sia
l'una che l'altra, anche con un po' di civiltà, e facciamo di Allô
Nuit non soltanto un servizio per chi ha alzato un po' il gomito,
ma diamo inoltre la possibilità ad altre persone di uscire la sera.
Sappiamo ad esempio che i servizi
ad hoc
per i disabili non
comprendono la fascia serale, pertanto questa sarebbe anche una
possibilità in più che si fornisce e tutto questo poi a costi
praticamente nulli, sia in un caso che nell'altro.
Attendo risposta rispetto agli incontri che farete al più
presto, e mi auguro che queste due piccole questioni vengano
affrontate in modo serio e finalmente si risolvano. La invito ad
avere la stessa determinazione, la stessa caparbia e lo stesso
atteggiamento intrepido che ha avuto per il
Tor
spendendo
anche un sacco di soldi. Utilizziamo anche queste energie su queste
piccole cose, che sono comunque importanti e segno di civiltà.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK