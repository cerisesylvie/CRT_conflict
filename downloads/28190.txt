Consiglio Regionale della Valle d'Aosta - Oggetto del Consiglio n. 81 del 7 aprile 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 81 del 7 aprile 1970 - Resoconto
OGGETTO N. 81/70 - Comunicazioni del Presidente del Consiglio
- Commemorazione di Papà Cervi.
Montesano (P.S.D.I.)
- Leggo infine un telegramma che la
Presidenza del Consiglio ha inviato alla famiglia Cervi a Gattatico
per la morte di Papà Cervi: "
Profondamente commosso scomparsa
Papà Cervi nobile figura resistenza et fulgido esempio di coraggio
porgo espressioni vivo cordoglio at nome componenti Consiglio
Regionale Valle d'Aosta et mio personale".
Do, a questo proposito, la parola per una breve commemorazione
al Consigliere Manganoni.
Manganoni
(P.C.I.) -
Signor Presidente, colleghi
Consiglieri, un grave lutto ha colpito la settimana scorsa la
grande famiglia della Resistenza, il nostro Paese e il Partito
Comunista: è morto Papà Cervi.
Il compagno Cervi, padre dei sette fratelli Cervi trucidati dai
nazifascisti, nel cui nome è racchiuso uno dei simboli più puri
della Resistenza italiana e della volontà militante del popolo
italiano di andare avanti sulla via aperta dalla Resistenza verso
la giustizia, la libertà, verso il socialismo, verso la pace. Nella
lunga vita del compagno Alcide Cervi si rispecchiano le aspirazioni
più alte dello spirito popolare italiano.
Questo contadino dell'Emilia rossa che, muovendo dall'ideale
cristiano, si incontra con la necessità della lotta di classe, fa
leva sull'elevazione culturale sua e dei suoi figli per apportare
all'oscurantismo padronale clericale la dignità e l'intransigenza
di un'intera famiglia che, per diretta esperienza, chiude i conti
con il vecchiume socialdemocratico e si avvia nel vivo della lotta
antifascista all'assunzione di quella coscienza socialista che lo
farà diventare, assieme ai suoi figli, un militante del Partito di
Gramsci e di Togliatti.
Lascia un'eredità morale e politica che appartiene non soltanto
ai Comunisti, ma a tutti i lavoratori italiani, qualunque ideologia
e qualunque fede essi professino, che appartiene ai giovani che
vogliono davvero cambiare il mondo e lottano per farlo
cambiare.
Ma questo contadino dell'Emilia rossa che da mezzadro e da
fittavolo tende, con l'intera famiglia nel nome stesso dei figli
caduti nella lotta antifascista, a diventare padrone della terra,
avendo piena coscienza che la salvezza sta al di là di ogni
orizzonte prettamente individuale e che la persona umana pienamente
si libera in una società senza più sfruttati né sfruttatori, lascia
un'eredità che va oltre ai confini della nostra realtà nazionale e
si rivolge, nello spirito dell'antica divisa proletaria di tutto il
mondo: "Unitevi", a tutti coloro che, nel mondo, profondamente
aspirano all'unità e alla fratellanza del genere umano.
Il Partito Comunista Italiano ha chiamato tutti i compagni e
tutti i democratici a serrare le fila in questo momento di lutto,
attorno ai figli dei sette fratelli Cervi, per rinnovare ancora una
volta il medesimo impegno di lotta che unì ieri, unisce oggi e
unirà domani, adeguandosi ai nuovi compiti e alle nuove realtà,
tutti coloro che vogliono un'Italia libera, rimembrando, con
deferente amore, il nome di Alcide Cervi, interamente
riconoscendosi in quelle sue parole che dicono: "Che il cielo si
schiarisca, che sull'Italia vengano la pace e la concordia, che i
nostri morti ispirino i vivi, che il loro sacrificio scavi profondo
nel cuore della terra e degli uomini; allora sì mi sarò guadagnato
la mia morte, e potrò dire alla madre dolce e affettuosa, alla
sposa adorata: la terra non è più come quando tu c'eri; sulla terra
si può vivere e non solo morire di crepacuore, e ai figli dirò:
l'Italia è salva".
Tonino (P.S.L.U.P.)
- Voglio ringraziare il Presidente
del Consiglio per le espressioni di cordoglio pronunciate alla
memoria di Papà Cervi e mi associo al Gruppo consiliare comunista
nel commemorare la leggendaria figura di Papà Cervi. Direi che Papà
Cervi, per noi, non solo rappresenta l'ideale figura
dell'antifascista, ma anche l'emblematica figura della Resistenza.
Il ricordo di Alcide Cervi non dovrà e non potrà svanire nel tempo,
ma questo ricordo di un valoroso combattente della libertà deve
primeggiare in mezzo a noi, alle nuove generazioni come fulgido
esempio di un umile uomo che ha rappresentato per noi un patrimonio
ideologico ed antifascista. È un ricordo che deve servire - e
servirà certamente - a far del suo esempio in ognuno di noi che
lottiamo per la conquista di una nuova società socialista, per una
nuova libertà, il sacrificio di Alcide Cervi e dei suoi sette figli
servirà ad infondere quella eredità che i padri antifascisti,
amanti della libertà e della giustizia sociale, ci hanno indicato,
quale via da seguire nelle future lotte che ci attendono per dare
al nostro Paese un nuovo contenuto di democrazia popolare, che è e
dovrà essere potenziata con l'unità di tutti i lavoratori, traendo
l'insegnamento di un buon nome quale è stato quello di Alcide
Cervi.
Quindi, a nome del Partito Socialista di Unità Proletaria e mio
personale, esprimo sia ai parenti della famiglia Cervi che al
Partito Comunista Italiano della Federazione Valdostana
l'espressione del nostro più profondo cordoglio.
Milanesio
(P.S.I.)
- A nome del Partito Socialista
Italiano mi associo alle espressioni di cordoglio e alla
commemorazione fatta dal Consigliere Manganoni e esprimo il
cordoglio più sincero e sentito della Federazione Valdostana del
Partito Socialista Italiano alla famiglia dello scomparso.
Pollicini (D.C.) -
Il Gruppo consiliare democristiano si
associa alle espressioni di cordoglio pronunciate dal Consigliere
Manganoni per il padre più provato d'Italia, il padre che ha
perduto sette figli per la lotta della libertà, per la Resistenza
italiana.
Ci associamo al dolore della famiglia, a cui esprimiamo il
nostro cordoglio, unitamente alla Resistenza italiana e al Partito
Comunista cui apparteneva.
Pedrini
(P.L.I.)
- Al di fuori della demagogia di
parte, noi intendiamo qua, come Partito Liberale, veramente porgere
le nostre sentite condoglianze e alla famiglia Cervi e allo stesso
Partito Comunista ricordando che Papà Cervi ha fatto la Resistenza
sotto tutti i profili essendo provato della perdita di sette figli,
ma con un ideale solo: la libertà d'Italia al di fuori delle
parole, al di fuori della demagogia, al di fuori, se mi si
permette, per il più alto conseguimento di una libertà
italiana.
Chamonin
(R.V.)
- Nous nous associons à
l'expression des condoléances qui ont été formulées ici par
Monsieur Manganoni à la mémoire de Papà Cervi.
Andrione
(U.V.)
- Nous nous associons à la
commémoration faite par Monsieur Manganoni de la figure de Papà
Cervi et de ce que cela représente pour ceux qui ont vécu la
Résistance.
Montesano (P.S.D.I.)
- A nome del Partito Socialista
Unitario, io mi associo alle parole del Consigliere Manganoni nella
commemorazione del sacrificio dei sette figli Cervi e della morte
di Papà Cervi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK