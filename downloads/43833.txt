Consiglio Regionale della Valle d'Aosta - Oggetto del Consiglio n. 1002 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1002 del 4 novembre 2021 - Resoconto
OGGETTO N. 1002/XVI - Interpellanza: "Rispondenza agli
obiettivi di governo della proposta di legge n. 15 recante
"Disposizioni in materia di rifiuti"".
Bertin (Presidente) -
Punto n. 52. Per l'illustrazione,
consigliere Aggravi ne ha facoltà.
Aggravi (LEGA VDA) -
Questa interpellanza possiamo dire,
presidente Lavevaz, che cerca di fare il paio con le altre due,
anche se di un tenore un po' diverso perché qui di valutazione
costo-opportunità va tenuto in considerazione anche un elemento
ulteriore.
Questa interpellanza è focalizzata sul futuro di una proposta di
legge - che è stata presentata nel febbraio scorso e che è stata
poi anche sottoposta alla valutazione della massima Corte - a
fronte della quale ci sono state delle interessanti
considerazioni.
A seguito di quello che è avvenuto, in realtà, nelle varie
sentenze, non solo legate a questa legge sulla materia dei rifiuti,
ci sono state delle interessanti audizioni in III Commissione.
Parto a ritroso e torno poi sulla sentenza che ritengo
estremamente importante per il futuro della materia; in III
Commissione uno dei massimi dirigenti della struttura
amministrativa della Regione ha sostanzialmente fatto una
considerazione importante e per il futuro di questa legge e per il
futuro del piano regionale di gestione dei rifiuti, che
effettivamente è la messa a terra della parte operativa, se
vogliamo, della complessiva strategia di gestione dei rifiuti,
ovvero sostanzialmente ha detto che - ed è un insegnamento che
deriva dalle sentenze, in particolare dalla 76 che è della massima
Corte, e poi ci arriviamo - è importante definire un quadro
normativo, quindi la cornice - che poi abbiamo detto in termini
generali - all'interno della quale poi andare appunto a declinare
il massimo strumento di pianificazione, che è il piano regionale di
gestione dei rifiuti. Parafraso quello che è stato detto, sarebbe,
diciamo, non conveniente - mettiamola così - definire il piano dei
rifiuti senza avere la cornice a monte, ovvero una norma
quadro.
A fronte di questa considerazione, a ritroso giustamente si va a
vedere la sentenza che, ripeto, dal mio punto di vista ha dato una
serie d'importanti principi e soprattutto uno: nelle considerazioni
fatte in cui sono andate a essere cassate una serie di norme e di
considerazioni che erano state fatte, viene sostanzialmente
definito il principio... quindi viene rilevato dalla Corte il fatto
che sono le modalità che sono state sbagliate rispetto agli
obiettivi che si volevano realizzare.
Ricordo che c'era una necessità - e qui mi collego anche alle
iniziative dei due colleghi - che ha un fil rouge di riferimento,
ovvero che è comunque anche la preoccupazione e la paura della
cittadinanza e di chi è vicino e vive vicino e opera, perché non si
vive solo ma si lavora anche, vicino alle aree interessate; però la
sentenza 76 dice chiaramente una cosa: non è la norma che deve
pianificare, bensì è il piano dei rifiuti che deve pianificare,
ovvero valutare l'opportunità di realizzare nuove discariche,
valutare l'opportunità di come regolamentare queste discariche.
Infatti uno dei punti principali che riguardava anche il
trasferimento dei rifiuti... viene sostanzialmente detto, sempre
nella sentenza, che non è l'intervento legislativo che deve
definire questo aspetto bensì è il piano dei rifiuti.
In poche parole, la Regione, in via legislativa, ha sottratto
agli strumenti di pianificazione la valutazione sul fabbisogno di
smaltimento dei rifiuti.
Quindi, da persona della strada, noi abbiamo una sentenza che ci
dice: "Signori, attenti, non potete definire la pianificazione dei
rifiuti attraverso la norma, ma dovete utilizzare lo strumento
deputato che è il piano dei rifiuti", dall'altra parte, però, noi
abbiamo una norma in decantazione, io nella premessa ho citato il
"Rinviato alle Commissioni", sostanzialmente "pending" si direbbe
nel mio mondo, e dall'altra parte nelle audizioni, ripeto
importantissime, fatte in III Commissione, chi si occupa di
legislazione di norme ci dice: "Attenzione che conviene prima
definire una norma a monte, una norma a cornice e poi fare lo
strumento di pianificazione".
Perché dico questo? Perché poi, sempre in III Commissione, è
partito l'iter relativamente al piano dei rifiuti. Quindi mi dico o
ci diciamo: ma questa norma? Ovvero a fronte della sentenza 76, e
delle altre, quindi a fronte di un evento che ci ha detto
determinate cose e sulla quale - mi passi il termine - abbiamo
imparato qualcosa in più, che cos'è che stiamo facendo? In che
senso stiamo operando? Perché abbiamo un iter nel piano dei rifiuti
e va bene, è partito, ma la norma non sappiamo dove sia finita,
Poi, lo sappiamo, c'è anche un risvolto politico, perché questa
proposta di legge è arrivata - ci è stato già detto - per
determinati motivi, perché non si è trovata un'intesa a livello di
Governo; poi ci sono state le dimissioni dell'Assessore, ma questa
norma è sempre lì.
Quindi se la politica ha i suoi tempi, anche l'Amministrazione
ha i suoi, ma anche le necessità dei cittadini e della comunità
hanno i loro tempi, forse più brevi.
Quindi, ci chiediamo se questa proposta di legge rappresenti
ancora oggi un obiettivo di questo Governo regionale e se si abbia
intenzione dare corso noi abbiamo detto alla presentazione di
emendamenti dell'articolato. Ma il discorso qual è? A fronte delle
sentenze c'è intenzione di fare una norma - semplifico - quadro,
cornice o fare delle modifiche sull'esistente, prima che si arrivi
al termine della revisione del piano dei rifiuti? Cioè abbiamo
imparato qualcosa, imparato in senso bonario, buono, cosa
intendiamo fare? Perché è importante dirlo, soprattutto a fronte -
ripeto - di quello che è stato detto in Commissione da parte
comunque delle strutture, che poi ci hanno esposto tutta una serie
di questioni legate appunto al caso singolo, ma non lo voglio
localizzare a Pompiod, a Chalamy o da altre parti. Qui stiamo
parlando di un livello superiore, della norma quadro e dello
strumento di pianificazione.
Mi piace molto questa definizione perché rende l'idea, cioè io
mi regolo laddove posso e faccio la norma, ma la pianificazione
deve essere fatta attraverso uno strumento operativo e lì è
fondamentale, perché è in quel momento che si va effettivamente a
decidere il futuro della gestione dei rifiuti, non solo quelli
nostri ma anche quelli che possono venire da fuori. Poi magari
nella replica su questo ci torno.
Presidente -
Per la risposta, il presidente della Regione
Lavevaz.
Lavevaz (UV) -
Confesso che leggendo l'interpellanza e
provando a predisporre una risposta non si intuiva il suo
intervento attuale, che è di natura un poco diversa e che spiega
anche il motivo meglio, almeno a me, di questa interpellanza,
perché, leggendo l'interpellanza da sola, mi è venuta in mente una
canzone di Loredana Bertè che non sto qua a raccontare, ma si
chiede al Governo conto di una proposta di legge e qui dicevo: "ma
perché?". Adesso invece nella sua presentazione dell'interpellanza
si capisce e il contorno mi è molto più chiaro.
È chiaro che le sentenze che hanno accompagnato le impugnative
che sono state portate avanti, recenti, di qualche mese fa, hanno
in qualche modo tracciato un solco molto chiaro entro il quale
muoversi, quindi hanno dato delle indicazioni anche piuttosto
chiare su una materia che in alcuni aspetti aveva delle zone
grigie.
Non c'è dubbio alcuno sul fatto che il piano rifiuti sia lo
strumento di pianificazione entro il quale devono essere definite
le politiche dei rifiuti dei prossimi anni, su questo non c'è ombra
di dubbio. Quello che ritengo sia discutibile, venendo
all'interpellanza, è se questa legge quadro debba esserci, io
adesso non so quale fosse il tenore dell'interlocuzione con il
legislativo - immagino che fosse in Commissione, anche perché
nell'interpellanza non si citava, quindi non ho fatto questo
approfondimento, e me ne scuso, quindi non so quale fosse il tenore
di questo tipo d'interlocuzione - ma sicuramente una legge di
riferimento sui rifiuti c'è, esiste ed è chiarissima e definisce
l'iter per l'approvazione del piano rifiuti eccetera, non credo che
questa proposta di legge possa essere la legge quadro per tracciare
la cornice entro la quale definire il piano rifiuti dei prossimi
anni.
Questa proposta di legge per definizione è una proposta di legge
d'iniziativa consiliare, aveva una finalità peraltro importante e
legata a esigenze contingenti di quel momento che sappiamo bene
essere legate all'iter che c'era in quel momento sull'impugnativa
eccetera, però non credo che questa proposta di legge possa essere
modificata per essere la legge quadro della gestione dei rifiuti
dei prossimi anni ed essere la legge di riferimento sulla quale
costruire il piano rifiuti.
Una legge di riferimento per i rifiuti c'è, se il legislativo
ritiene che debbano esserci delle modifiche lo verificheremo,
ripeto, è una verifica che non ho fatto perché non avevo capito il
tenore dell'interpellanza, lo faremo, ma non credo che questa
proposta di legge possa essere la legge quadro in questo senso.
Presidente -
Per la replica, il consigliere Aggravi.
Aggravi (LEGA VDA) -
Vede, Presidente, è venuta a mente
anche a me una canzone che diceva: "Il triangolo no, non lo avevo
considerato" perché io capisco che lei non avesse considerato un
possibile triangolo, ovvero quello che è la sua Presidenza, quindi
il suo Governo... una proposta di legge che è firmata da un pezzo
che è rimasto in maggioranza e un pezzo che se n'è andato, e quindi
il triangolo lei non lo aveva giustamente considerato, però
purtroppo si sa, poi in quelle situazioni ci si trova, c'è lei,
quindi le faccio tanti auguri.
Però, al di là di questo, io apprezzo anche la sua abilità che
ha avuto nel dare una risposta senza dare una risposta. Mi spiego.
Sicuramente nella parte più tecnica è corretto, bisogna fare degli
approfondimenti ed è anche una materia estremamente complessa e su
cui tra l'altro si sono anche affastellate altre sentenze e su
questa mi preme di sollecitare di nuovo il solerte Presidente della
III Commissione: siamo stati tutti oggetto di una mail su una
sentenza che riguarda il Tar della Sardegna, forse potremmo
aggiungere alle audizioni già fatte su questa materia anche un
approfondimento con i tecnici su quelle evidenze che hanno
riguardato un'altra Regione per capire effettivamente se c'è della
materia in più.
Questo potrebbe anche essere poi propedeutico eventualmente a
mettere mano, se c'è la necessità, all'attuale quadro normativo
regionale in materia, cioè la famosa norma quadro.
Quello che abbiamo capito è che questa proposta di legge,
ripeto, che, però ha tra i suoi firmatari una maggioranza facente
parte della maggioranza - quindi forse è bene che ci si chiarisca
sul futuro di questa legge - non è un obiettivo di questo Governo
regionale. Quindi, per un pezzo di quei firmatari, la legge che
loro stessi hanno firmato, non è parte degli obiettivi di questo
Governo; è interessante ma questo è affar loro e speriamo, prima o
poi, che ci possano dire quello che pensano su questo
argomento.
Detto questo, la seconda domanda è vero, parlavamo di
emendamenti all'articolato, cioè la volontà era capire, pensate di
fare qualcosa? Anche se questa è una proposta di legge e non
riguarda il Governo, però il Governo un'idea se la sarà fatta.
Avendo sentito la sua risposta a questa interpellanza, l'idea ce
la siamo fatta e quindi il passaggio successivo è capire
l'approfondimento appunto in Commissione, ma penso che questo potrà
poi essere visto anche dai verbali per capire che cosa s'intende
fare, e sicuramente non sarà l'ultima iniziativa che faremo perché,
ovviamente, da qui in avanti, perché il piano dei rifiuti ha un suo
iter - anche se oggi siamo al 4 di novembre e quindi il tempo corre
- per capire effettivamente se si vorrà mettere mano alla
regolamentazione regionale, quindi fare una
mise au point
del quadro, come è stato chiamato rispetto alle necessità, e che
non ci sia uno scollamento tra la norma e poi il massimo strumento
di pianificazione, perché altrimenti forse da tutto questo non
avremo ancora una volta capito niente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK