Consiglio Regionale della Valle d'Aosta - Oggetto del Consiglio n. 2894 del 27 marzo 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2894 del 27 marzo 2013 - Resoconto
OGGETTO N. 2894/XIII - Interpellanza: "Azioni intraprese per
estendere il servizio di trasporto a chiamata notturno anche alle
persone con disabilità motoria".
Presidente -
Ha chiesto la parola per la presentazione il
collega Bertin, ne ha la facoltà.
Bertin (ALPE)
- Questo, evidentemente, richiama un ordine
del giorno approvato all'unanimità nel luglio del 2010, in
occasione della discussione sull'adesione della Regione Valle
d'Aosta ai principi della Convenzione delle Nazioni Unite sui
diritti delle persone con disabilità. In quell'occasione era stato
firmato un ordine del giorno da tutti i gruppi politici nel quale
l'obiettivo era quello di dare concretezza appunto a questa
dichiarazione di principi, e anche per uscire dalla solita retorica
che, di solito...che spesso caratterizza questa discussione, e per
dare un elemento di concretezza, piccolo, ma significativo, calato
nella stessa Convenzione dove si metteva in evidenza - ma come è
del tutto ovvio e conosciuto - il fatto che la mobilità personale è
un elemento importante della qualità della vita e della libertà
degli individui. In quest'ambito era stato approvato all'unanimità
un ordine del giorno e poi, successivamente, avevo anche tra
l'altro presentato un'interrogazione a risposta scritta, sempre su
quest'argomento, vale a dire sull'estensione senza costi per
l'Amministrazione della possibilità di utilizzare il trasporto
notturno anche per le persone disabili. A quest'ordine del giorno,
al momento, pare non si sia dato nessun seguito. Grazie.
Presidente
- Grazie, ha chiesto la parola l'Assessore
Marguerettaz per la risposta, ne ha la facoltà.
Marguerettaz (UV)
- Grazie Presidente. Per chiarezza
espositiva cerco di rispondere in maniera unitaria ai tre quesiti,
cercando di fornire tutti gli elementi necessari per inquadrare il
problema.
Ad oggi il servizio Allô Nuit per la
Plaine
d'Aoste
è svolto nell'ambito del nuovo contratto per il
trasporto pubblico locale dalla società SVAP. Il servizio di
trasporto disabili, al contrario, è svolto da un soggetto diverso
per tutto il territorio regionale. Nell'ambito del servizio Allô
Nuit era stata richiesta, nel corso del 2011 - come ha ricordato il
collega Bertin - la disponibilità dell'allora concessionario,
riconfermatosi, poi, in sede di gara, a mettere a disposizione
almeno un mezzo attrezzato per disabili, ed era stata predisposta
una bozza di articolo di convenzione che disciplinasse l'argomento.
Tenuto conto che tale situazione era concomitante con
l'effettuazione della gara d'appalto per i servizi di trasporto
pubblico, l'allora concessionario aveva subordinato la propria
disponibilità ad effettuare il servizio con il mezzo attrezzato
all'avvenuta eventuale aggiudicazione per il nuovo affidamento e
alla definizione di alcune problematiche di natura organizzativa ed
economica, quali le modalità di utilizzo di tale mezzo e l'entità
del relativo corrispettivo. La conferma dell'aggiudicazione è
avvenuta solo in data 26 giugno 2012 con avvio del servizio dal 1°
luglio seguente; non ha tuttavia permesso che i problemi di natura
organizzativa ed economica sopra evidenziati venissero trattati in
tempo utile a trovare applicazione sin dall'avvio del servizio (di
tale condizione è stata tuttavia resa esplicita nota nella
deliberazione di approvazione del servizio). Nel frattempo,
tuttavia, l'ipotesi di realizzare tale servizio nell'ambito di Allô
Nuit è stata comunicata, per trasparenza, agli esecutori del
servizio di trasporto per disabili, i quali hanno manifestato il
loro aperto dissenso in merito, sostenendo che la loro
aggiudicazione, ottenuta con procedura ad evidenza pubblica,
consentiva di effettuare i servizi notturni e che quindi qualsiasi
altra iniziativa analoga sarebbe stata oggetto di ricorso da parte
loro. Tale presa di posizione implica tuttavia una serie di
problematiche non trascurabili per quelle che sono le regole del
relativo affidamento.
Il servizio per disabili è rivolto ai soggetti in possesso dei
requisiti necessari previsti dalla legge n. 29, dietro versamento
di una quota d'iscrizione annuale; inoltre gli iscritti in
condizioni normali sono chiamati a prenotare i loro viaggi entro le
13 del giorno precedente l'esecuzione dei medesimi e, nel caso in
cui questi siano eseguiti in orario notturno, la prenotazione deve
avvenire con almeno 7 giorni di anticipo. Infine il servizio per
disabili prevede un limite numerico ai viaggi eseguiti per motivi
personali; pertanto le modalità di erogazione di questo servizio
non consentirebbero di ottenere quanto richiesto: disponibilità di
mezzi attrezzati, facilità di prenotazione, nessun limite di
utilizzo. Per poter rendere possibile l'utilizzo del trasporto per
disabili in orario notturno occorrerebbe quindi modificare in
maniera significativa le disposizioni applicative di erogazione del
servizio, variando a posteriori le condizioni dell'appalto
prevedendo di stanziare le risorse aggiuntive per garantire gli
eventuali servizi ulteriori. Tale ipotesi di difficile
sostenibilità giuridico-legale è posta in una congiuntura economica
difficile, nella quale le risorse disponibili sono appena
sufficienti per l'espletamento del servizio con le attuali
modalità, non ha trovato ad oggi applicazione pratica e ha
determinato uno stallo dal quale è estremamente difficile uscire
per problematiche sia amministrative ed economiche. Questa è la
risposta.
Io capisco quello che è il pensiero, che peraltro avevamo
condiviso anche con il collega Bertin, ma purtroppo, così come sono
messi i contratti e gli appalti, diventa veramente difficile
trovare una soluzione, se non bonaria. Ad oggi l'attività che
abbiamo fatto tra i due titolari, i due soggetti che si sono
aggiudicati il servizio, non ha portato a questo risultato.
Continueremo a vedere se troviamo una soluzione, ma ad oggi questa
soluzione non è stata trovata.
Si dà atto che dalle ore 16,03 riassume la presidenza il
Presidente Emily Rini.
Président
- Merci. La parole au collègue Bertin.
Bertin (ALPE)
- Grazie Presidente.
Sì, conoscevamo le problematiche che ci ha evidenziato in
precedenza, ma, al di là di questi aspetti che - come detto - si
conoscevano, quello che traspare è anche la mancanza di una volontà
di affrontare la questione, tant'è che addirittura
nell'interrogazione scritta che le avevo presentato qualche tempo
fa lei mi diceva che sarebbe partito un...la leggo, va, che così
facciamo prima:
"è un servizio a titolo sperimentale con la
prenotazione di soltanto 24 ore"
, a titolo oneroso
evidentemente, ma che andava comunque a coprire a chiamata,
seguendo il servizio disabili, questa necessità di quella copertura
notturna che al momento, evidentemente, è molto limitata. Non era
quel tipo di ordine del giorno che avevamo votato all'unanimità, le
ricordo, qui in Consiglio, ma almeno andava nella direzione di dare
maggiori possibilità di mobilità e di libertà ai cittadini senza
oneri aggiuntivi da parte dell'Amministrazione regionale, era una
possibilità.
Lei, tra l'altro, qui mi rispondeva che a titolo sperimentale
sarebbe partito il 1° settembre 2012, naturalmente questo servizio
non è partito...insomma, tra l'altro si danno anche delle risposte
un po' sportive, insomma, Assessore! Per cui, al di là della
sportività (tra l'altro è anche Assessore allo sport, per cui forse
è un po' questo che la condiziona), credo che qui traspare una
mancanza di volontà politica. Certamente a risolvere questi
problemi non si guadagnano molti voti, ma è una questione, secondo
me, di civiltà, e poi, quando un Consiglio regionale impegna un
Assessore ad ottenere un obiettivo, almeno si cerca di farlo o, per
lo meno, non si scrivono delle risposte...tra l'altro poi alla fine
non si mettono neanche in atto, insomma!
No, francamente sono molto insoddisfatto dalla sua risposta e mi
fermo qui, anche perché...le va bene che sono raffreddato e ho mal
di gola...insomma, diciamola così, arrivederci, ci vedremo un'altra
volta!
Président
- Merci. Point 26 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK