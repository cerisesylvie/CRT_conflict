Consiglio Regionale della Valle d'Aosta - Oggetto del Consiglio n. 1636 del 27 novembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1636 del 27 novembre 1985 - Resoconto
OGGETTO N. 1636/VIII - SITUAZIONE OCCUPAZIONALE DELLA
MULTIBOX VALDOSTANA IN RELAZIONE ALL'ESIGENZA DI ASSORBIMENTO DI
PARTE DEL PERSONALE GIA' DIPENDENTE DELL'IN.TE.VA..
(Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Millet:
INTERROGAZIONE
CONSIDERATO che nelle premesse della deliberazione di Giunta n.
8254 del 21 dicembre 1984, con cui si approvava il testo di
convenzione tra la Regione e la Multiscatole s.r.l., si legge:
"Ravvisata l'opportunità di insediare nello stabilimento sopra
citato un'altra attività produttiva, che consenta l'assorbimento di
parte del personale già dipendente dall'IN.TE.VA.";
RICORDATO che con deliberazione n. 4480 del 5 luglio 1985 la
convenzione suddetta veniva riconfermata nei confronti della
MULTIBOX Valdostana S.p.A., società derivata dalla trasformazione
sociale e dal trasferimento di sede della MULTISCATOLE s, r.
l.;
RILEVATO che la società MULTISCATOLE Valdostana S.p.A. ha ormai
effettuato l'assunzione di una trentina di persone, ricorrendo a
contratti di formazione e lavoro, ai sensi dell'art. 3 della legge
19.12.1984, n. 863;
SOTTOLINEATO che tale tipo di contratti esclude la possibilità
di assumere persone di età superiore ai 29 anni e perciò vengono
dimenticate numerose lavoratrici dell'ex IN.TE.VA., da ormai 3 anni
in attesa di una nuova occupazione;
i sottoscritti Consiglieri regionali del gruppo
comunista
INTERROGANO
l'Assessore all'Industria, Commercio, Artigianato e Trasporti
per sapere:
1) quante dipendenti dell'ex-IN.TE.VA sono state finora
assunte dalla MULTIBOX Valdostana S.p.A.;
2) quali iniziative intende prendere la Giunta per far
rispettare gli obiettivi contenuti nelle premesse della convenzione
con la società suddetta.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
In risposta alle domande presentate
dagli interroganti, vorrei fornire alcuni dati.
La prima domanda che viene posta è la conoscenza del numero di
dipendenti della MULTIBOX e quanti di questi ex IN.TE.VA.. Alla
data di ieri, cioè 26 novembre 1985, risultano assunte 23 persone,
di cui in forza attualmente 21, in quanto ci sono state due
dimissioni e, di questi, 18 assunti con contratto di formazione
lavoro.
Sinora le dipendenti ex IN.TE.VA. assunte sono in numero di tre,
anche costoro con contratto di formazione lavoro, cioè con età
inferiore ai 29 anni.
Alla seconda domanda - quali iniziative intende prendere la
Giunta per far rispettare gli obiettivi contenuti nelle premesse
della convenzione con la società suddetta - rispondo che iniziative
sono già state assunte e continueranno ad esserlo nel futuro.
Abbiamo avuto degli incontri con l'azienda, le rappresentanze
sindacali e le rappresentanze dell'ufficio del lavoro.
Il problema è di arrivare ad un "mix" fra nuovi assunti, al di
sotto dei 29 anni, ed ex-dipendenti IN.TE.VA., nella stragrande
maggioranza al di sopra dei 29 anni, tale da soddisfare da un lato
le aspettative delle ex-dipendenti IN.TE.VA., dall'altro di
lasciare anche delle aperture rispetto ai giovani.
Credo che questo problema potrà essere utilmente affrontato e
risolto, anche nel rispetto di quanto è contenuto nella convenzione
e nelle premesse della convenzione - ricordo che il limite
stabilito nella convenzione sottoscritta è che le assunte o gli
assunti siano residenti nella zona, e in Valle d'Aosta in modo
particolare - con l'applicazione del protocollo d'intesa con le
organizzazioni sindacali, la cui legge è in discussione in questi
giorni. Si tratta di una legge che consente all'imprenditore di
avere dei benefici rispetto alle fasce che superano i 29 anni,
perché se da una parte il contratto di formazione lavoro
indubbiamente incentiva il reclutamento di personale giovane,
dall'altra l'intervento regionale mira ad estendere ed a premiare
assunzioni di persone con età superiore ai 29 anni.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Abbiamo presentato questa
interrogazione per avere un quadro più preciso, quindi ringrazio
l'Assessore per questi dati che tuttavia dimostrano come
l'obiettivo principale, quello cioè di dare occupazione agli
ex-dipendenti IN.TE.VA., sia fallito. Infatti se su 23 assunti solo
3 sono dipendenti ex IN.TE.VA., è stato mancato l'obiettivo che la
Regione si era dato.
Inoltre se non ci fossero state fra queste persone 3 con età
inferiore ai 29 anni, la MULTIBOX, secondo una sua logica, non ne
avrebbe assunta nessuna. Possiamo anche capire che i nuovi
imprenditori cerchino di avere i minori costi possibili, quindi di
assumere persone sotto i 29 anni per avere un costo inferiore della
mano d'opera, però questo contrasta con quell'impegno preso; quindi
prendiamo atto che quell'obiettivo è fallito, nonostante che la
Regione abbia impegnato dei miliardi, e che si deve sottostare a
quelle logiche di imprenditori che ad ogni costo cercano di avere
il massimo beneficio possibile.
Speriamo che con la nuova convenzione si possa risolvere la
situazione e quindi poter mantenere quell'impegno che riteniamo
ancora valido; fra l'altro gli ex-dipendenti IN.TE.VA. non hanno
nemmeno potuto usufruire della cassa integrazione, in quanto i
vecchi padroni non si sono nemmeno sentiti in dovere di garantirla
almeno per un certo periodo.
Sollecitiamo l'Assessorato affinché, con la nuova legge che sarà
approvata, si possa arrivare a qualcosa, perchè ripeto che 3
persone ex-IN.TE.VA. assunte su 23, sono un po' poche rispetto
all'obiettivo che si era posta l'Amministrazione regionale quando
ha sottoscritto quella convenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK