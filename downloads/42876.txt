Consiglio Regionale della Valle d'Aosta - Oggetto del Consiglio n. 365 del 24 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 365 del 24 febbraio 2021 - Resoconto
OGGETTO N. 365/XVI - Interrogazione: "Notizie in merito al
piano di controllo e monitoraggio delle infrastrutture
regionali".
Bertin (Presidente) -
Punto n. 14 all'ordine del giorno.
Alla fine di questo punto sospenderemo dieci minuti per arieggiare
i locali. Per la risposta l'assessore Marzi.
Marzi (AV-SA) -
La tragedia del ponte Morandi di Genova
avvenuta nell'agosto del 2018 ha determinato un notevole
accrescimento dell'attenzione a livello nazionale in ordine al tema
della sicurezza e manutenzione delle opere stradali, in particolare
su ponti e viadotti. Già da prima di tale tragico evento
l'Amministrazione regionale svolge l'attività di monitoraggio e di
controllo dei ponti e dei viadotti presenti lungo la rete viaria di
competenza, a cui seguono interventi di manutenzione ordinaria e
straordinaria finanziati da specifiche risorse di bilancio.
All'attività, effettuata attraverso il personale preposto della
struttura viabilità e opere stradali, è stato affiancato un
servizio svolto da una ditta esterna specializzata nelle attività
di indagini e monitoraggio su strutture edilizie, in particolare su
ponti e viadotti.
Le attività tecnologicamente avanzate consentono di meglio
programmare, nel caso si renda necessario, le opportune azioni
preventive e i successivi piani di manutenzione. Le tradizionali
modalità di monitoraggio visivo periodico delle parti maggiormente
sollecitate e potenzialmente soggette a maggiore usura
dell'infrastruttura e necessaria a garantire il transito in
sicurezza sono quindi implementate da attività tecnologicamente
avanzate, utili a meglio programmare, nel caso si renda necessario,
le opportune azioni preventive e i successivi piani di
manutenzione.
Tra i tanti interventi realizzati nel corso di questi anni
merita un accenno particolare l'attività di ispezione condotta sul
Ponte di Chevril, lungo la strada regionale 47 della vallata di
Cogne, che aveva determinato nell'inverno 2018/2019 la sua chiusura
e sostituzione con un ponte provvisorio di matrice militare, in
vista di una complessa ricostruzione del manufatto per il quale
questo Governo ha avviato già le procedure di progettazione. Il
nuovo ponte consentirà di rimuovere la variante provvisoria e di
ripristinare la viabilità a doppio senso di marcia e garantire
quindi maggiore sicurezza e meno spese di manutenzione.
L'intervento risulta importante rispetto al collegamento tra il
fondovalle e la vallata di Cogne, rinomata per un turismo di
qualità nel pieno rispetto e nella salvaguardia del suo patrimonio
naturale.
Sono stati inoltre eseguiti interventi manutentivi sui seguenti
manufatti: il ponte al km 4,655 della SR 23 nel comune di Introd,
il ponte al km 12,920 della SR 25 nel Comune di Valgrisenche e il
ponte al km 0,384 della SR 4 nel Comune di Issogne. Abbiamo inoltre
avviato la procedura per l'acquisizione di due servizi relativi al
censimento e ispezione visiva di ponti e viadotti posti lungo le
strade regionali della Valle d'Aosta, che quest'anno consentiranno
di analizzare 174 manufatti, ma contiamo entro il 2022 di dare
copertura all'analisi della parte restante dei ponti di competenza
dell'Amministrazione regionale. Gli uffici hanno suggerito di
partire da infrastrutture prioritarie per data di costruzione ed
importanza di attraversamento.
La società 4 Emme Service S.p.A. ha censito e ispezionato i
seguenti sei ponti. La strada regionale 15 di Brissogne al km 00 +
036 nei Comuni di Quart e Brissogne, la SR 46 di Valtournenche al
km 3,170 nel Comune di Antey-Saint-André, la SR 46 sempre della
Valtournenche al km 15 + 819 proprio nel Comune di Valtournenche,
la SR 2 di Champorcher al km 0 nel Comune di Hône, la SR 2 di
Champorcher al Km 8 + 919 nel Comune di Pontboset, la SR 10 di
Pontey al km 6,596 nel Comune di Pontey.
In particolare, sui ponti dei Comuni di Quart, Brissogne Hône e
Pontey questo Governo sta procedendo con l'approvazione dei
relativi progetti di fattibilità tecnica ed economica. Su nessuno
di questi manufatti è stato rilevato uno stato di degrado tale da
dover procedere all'assunzione di provvedimenti in merito alle
limitazioni eventuali del traffico.
L'Amministrazione ha ultimato nel 2020 lavori che hanno
interessato i seguenti interventi: il cavalcavia ferroviario nel
Comune di La Salle e il ponte al Km 3.162 della SR 23 nel Comune di
Introd. Sono attualmente in corso i lavori sui ponti posti al km 20
+ 473 della SR nel Comune di Cogne e al km 13 + 980 della SR 18 nel
Comune di Gressan. L'intervento originariamente previsto sul
viadotto posto sulla SR 28, a seguito della messa in esercizio
della variante al tracciato stradale, non risulta più essere
prioritario.
Sempre in merito ai ponti, lunedì come sapete sono iniziati i
lavori di costruzione del nuovo ponte sul torrente Lys nel Comune
di Gaby. La riapertura del ponte già all'inizio dell'estate e il
ripristino della normale percorribilità della SR della Valle del
Lys riveste grande importanza per le popolazioni dei comuni
interessati, che hanno subìto i disagi dovuti a una lunga chiusura
invernale, oggetto di grande difficoltà per le realtà locali.
Per quanto riguarda sempre i ponti, le iniziative di contrasto
agli atti anticonservativi, in particolare sul ponte di Introd,
Avise e Châtillon, tematica recentemente trattata in quest'aula su
iniziativa presentata dal gruppo Pour l'Autonomie, abbiamo avviato
in tal senso approfondimenti utili a individuare i futuri
interventi. Abbiamo quindi proceduto all'effettuazione di
sopralluoghi
in loco
sulle predette strutture, utili a
valutare lo stato attuale delle misure di prevenzione realizzate e
di quelle attuabili, a seconda delle diverse tipologie,
caratteristiche e dimensione dei ponti stessi. Stiamo valutando le
diverse tipologie di interventi, tra i quali anche barriere di
dissuasione fisica, visiva, luminosa e sonora, che risulteranno più
idonee e funzionali.
Su questo tema è importante intervenire per aumentare il livello
che ha chiesto il Consiglio.
Presidente -
Per la replica consigliere Ganis, ne ha
facoltà.
Ganis (LEGA VDA) -
Grazie Assessore, la sua risposta è
stata molto esaustiva. L'obiettivo della nostra interrogazione era
quello di evidenziare la necessità, sempre più urgente in tutto il
territorio italiano e non solo valdostano, di garantire la
sicurezza strutturale di ponti e di viadotti. Tragedie come, ha
detto lei, quella del ponte Morandi di Genova, dovuta ad incuria
nella manutenzione del ponte, non devono più accadere. Riteniamo
infatti che l'attenzione delle amministrazioni e degli enti
concessionari debba essere finalizzata, non tanto a costruire nuove
opere, quantunque siano necessarie a rendere il nostro paese
moderno ed efficiente dal punto di vista dei trasporti, quanto a
porre la massima attenzione nella manutenzione di quanto già
esiste, come lei ha detto. La pianificazione di questo tipo di
interventi è necessaria per garantire la sicurezza agli utenti e la
funzionalità di queste opere anche nei tempi futuri.
Come gruppo Lega continueremo quindi a vigilare anche su questo
aspetto, con l'intento di tutelare al meglio la salute e la
sicurezza dei cittadini valdostani.
Presidente -
Come annunciato sospendiamo temporaneamente
la seduta, per cambiare aria: un quarto d'ora. I lavori sono
sospesi.
La seduta è sospesa dalle ore 11:07 alle ore 11:35 e alla
ripresa dei lavori assume la Presidenza il vicepresidente
Sammaritani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK