Consiglio Regionale della Valle d'Aosta - Oggetto del Consiglio n. 1284 del 26 aprile 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula
Oggetto del Consiglio n. 1284 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1284/X Criteri e modalità per l'assunzione e la
formazione di personale da destinare alla custodia di castelli,
musei e giardini. (Interrogazione)
Interrogazione Venuto a conoscenza che la Giunta regionale, con
delibera n. 2334 del 17 marzo 1995, ha deliberato di reclutare del
personale per destinarlo alla custodia dei castelli, musei,
eccetera;
Tenuto conto che presso l'Ufficio di collocamento di Aosta
esistono giacenti numerose domande di persone disoccupate con la
qualifica specifica di custode dei castelli, musei, giardini,
eccetera;
Considerato inoltre che detto personale, avendo già svolto tale
tipo di lavoro, ha acquisito una sufficiente professionalità;
Rilevato infine che in passato tale tipo di personale era stato
reclutato attraverso una specifica prova di selezione;
Vista infine la lettera della segreteria della CISL datata 3
aprile 1995 con la quale chiede analoghi chiarimenti;
il sottoscritto Consigliere regionale
Interroga
l'Assessore al Turismo, Sport e Beni Culturali per
conoscere:
a) quali sono stati i motivi che hanno determinato la scelta di
non avvalersi di personale disoccupato con qualifica di custode di
castelli, musei, giardini, eccetera;
b) se non ritiene opportuno istituire per il futuro appositi
corsi di formazione professionale in modo tale che al personale
venga reclutato, avendo acquisito un minimo di professionalità.
F.to: Parisi
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) In riferimento all'interrogazione del Consigliere
Parisi, concernente il reclutamento del personale destinato alla
custodia dei castelli, musei e giardini, in seguito anche
all'interessamento da parte dell'Assessorato rispetto all'Ufficio
del personale, quindi alla esposizione anche dell'Ufficio del
personale, si può dire che il personale che è stato assunto per i
progetti obiettivo, ai sensi dell'articolo 7 della legge n. 68/89,
è reclutato mediante prove selettive attitudinali o attraverso le
graduatorie del collocamento ordinario.
Lo scorso anno, nel 1994, le Organizzazioni sindacali avevano
convenuto con il Servizio del personale di procedere
all'espletamento di una selezione, per titoli ed esami, per il
conferimento di incarichi di cui trattasi, per qualifiche
appartenenti alla carriera ausiliaria ed operaia, stante
l'impossibilità di effettuare singole selezioni per ogni profilo
professionale. Ce ne sono circa 90. Gli atti e la graduatoria della
selezione per la carriera ausiliaria ed operaia sono stati
approvati con provvedimento della Giunta regionale n. 1818 in data
4 marzo 1994.
A far data dall'approvazione della citata graduatoria, come
convenuto con i rappresentanti delle Organizzazioni sindacali, il
Servizio del personale ha sempre utilizzato la graduatoria medesima
per far fronte alle richieste dei vari settori dell'Amministrazione
regionale. Il ricorso alle graduatorie dell'Ufficio del lavoro è
avvenuto esclusivamente per qualifiche o profili professionali, per
i quali non si disponeva di apposita graduatoria, e nel caso in cui
i candidati, utilmente collocati in graduatoria, non fossero in
possesso degli specifici requisiti professionali richiesti (vedi
per esempio i cuochi).
Tale decisione, di utilizzare preliminarmente la graduatoria, è
stata dettata, al di là di quanto già previsto dalla disposizione
di legge citata, al fine di garantire un comportamento imparziale e
trasparente dell'Amministrazione regionale.
In data 13 gennaio 1995 il Sovraintendente ai beni culturali
presentava richiesta di personale di custodia per complessive 17
unità. Il progetto obiettivo veniva sottoposto al parere delle
Organizzazioni sindacali, presenti i rappresentanti della CGIL,
Gianni Bruno, della CISL, Giampiero Mondino, della UIL, Walter
Filippò, e del SAVT, Guido Corniolo, nella riunione tenutasi il 20
febbraio 1995, fra le ore 16,30 e le ore 17,30, al termine della
quale le Organizzazioni sindacali esprimevano parere favorevole
compatibilmente alla disponibilità di bilancio. In effetti, non
essendo possibile finanziare il progetto per 17 unità, queste sono
state ridotte a 10.
A seguito dell'approvazione del progetto, sono state disposte le
assunzioni dalla graduatoria in vigore, come precedentemente
praticato. Né d'altra parte si può rilevare dal verbale della
riunione del 20 febbraio 1995 che le Organizzazioni sindacali
abbiano avanzato apposita richiesta di assunzione per il tramite
dell'Ufficio del lavoro; ciò che ha determinato il comportamento
tenuto dallo scrivente Servizio in linea con quanto precedentemente
concordato con i sindacati.
In data 3 aprile 1995 l'Organizzazione sindacale CISL inviava
una nota di richiesta di chiarimenti a firma del rappresentante,
Giampiero Mondino, che lamentava il mancato ricorso all'utilizzo
delle graduatorie dell'Ufficio di collocamento.
A detta nota, il Servizio del personale ha provveduto a fornire
i chiarimenti richiesti, sottolineando il corretto comportamento
tenuto per l'occasione, tant'è che detto corretto comportamento è
stato confermato dai rappresentanti interni delle Organizzazioni
sindacali in occasione dell'incontro del 18 aprile 1995 alle ore
15. Si sottolinea che in detta occasione lo stesso rappresentante
della CISL ha confermato la corretta e logica procedura seguita
dall'Amministrazione regionale e concordata preventivamente con le
Organizzazioni sindacali.
Questo è tutto quanto riguarda questo tipo di procedura, quindi
mi sembra che sia stato adottato il sistema più corretto, più
trasparente, più garantista, che possa permettere a tutti coloro
che hanno partecipato a questa selezione per il posto di
sostituzione a tempo determinato nella carriera operaia di poter
accedere ai posti disponibili in Regione, che sono - come dicevo
prima - oltre 90.
Per quanto riguarda l'opportunità di istituire per il futuro
appositi corsi di formazione professionale, in modo che al
personale reclutato venga data la possibilità di acquisire un
minimo di professionalità, è un suggerimento che terremo in
considerazione.
Presidente Ha chiesto la parola il Consigliere Parisi.
Parisi (VAP) Non entro nel merito della legittimità dell'atto,
perché è sicuramente legittimo in quanto fa riferimento
all'articolo 7 della legge n. 68, per cui la Regione ha possibilità
di assumere attraverso selezione o attraverso l'Ufficio di
collocamento.
Ho fatto questa interpellanza, perché mi sembra che ci sia un
dato che stride con tutto il discorso generale che ha fatto
l'Assessore. Abbiamo, presso l'Ufficio di collocamento, delle
persone che sono disoccupate con la qualifica di custode e che
attendono di essere collocate in servizio da qualche parte.
L'Amministrazione regionale, in base all'articolo 7, assume del
personale destinato alle custodie da una selezione generale; allora
le due cose stridono a mio avviso, perché? Perché la graduatoria
fatta dalla selezione è una graduatoria di ordine generale, dove
sono previste assunzioni di personale ausiliario che dovrebbe
essere destinato alle più svariate mansioni, mentre qui la
destinazione è una destinazione mirata, cioè fa riferimento a
personale che deve andare a svolgere un servizio per la custodia di
castelli, musei, eccetera. A mio avviso, la cosa che stride ed è
contraddittoria è proprio questa: ma come mai andiamo ad assumere
del personale da una selezione generale, quando abbiamo presso
l'Ufficio di collocamento del personale che ha quella
qualifica?
L'altra sorpresa è che ho ricevuto da parte di un'organizzazione
sindacale una lettera fatta dal proprio segretario, il quale
metteva in dubbio il procedimento. Che poi questo rappresentante
partecipi e quindi deliberi, oppure che accetti quello che viene
deliberato senza sapere quello che viene fatto, sono affari che non
riguardano sicuramente me; però creano un certo tipo di
stupore.
A questo punto vorrei porre all'Assessore un'altra domanda: la
qualifica che ha acquisito questo personale - che attende da
qualche tempo - qualcuno da anni - e che si trova in grosse
difficoltà, anche perché non trovando un'altra occupazione ha
questa qualifica - a cosa gli serve? Non gli serve più a nulla,
tenuto conto che abbiamo un elenco di personale fatto dalla
selezione, e che la Regione - secondo un principio che mi sembra
anche giusto - da oggi in avanti assumerà attraverso selezione?
Quella qualifica che ha acquisito, avendo svolto già in anni
precedenti questo tipo di servizio presso l'Amministrazione
regionale facendo la custodia ai castelli e ai musei, non deve più
considerarla? Deve acquisire un'altra qualifica, visto che quella
non gli servirà più a nulla?
Infine, in questo caso è come se, avendo avuto bisogno di
muratori, avessimo assunto dei manovali, facendogli fare degli anni
di tirocinio per farli diventare muratori, quando abbiamo i
muratori. É questa la sensazione che mi ha dato lo specifico atto
assunto dalla Giunta!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK