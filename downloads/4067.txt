Consiglio Regionale della Valle d'Aosta - Oggetto del Consiglio n. 386 del 10 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 386 del 10 luglio 1981 - Resoconto
OGGETTO N. 386/81 - DISEGNO DI LEGGE CONCERNENTE:
"RIFINANZIAMENTO PER L'ANNO 1981 DELLE LEGGI REGIONALI 16 GIUGNO
1978, NN. 23, 24 E 25, CONCERNENTI L'ADESIONE DELLA REGIONE AI
CONSORZI CONFIDI FRA GLI ARTIGIANI, GLI INDUSTRIALI E I
COMMERCIANTI DELLA VALLE D'AOSTA".
Presidente
- Illustra il provvedimento l'Assessore
Chabod, ne ha facoltà.
Chabod (DC)
- Con le leggi regionali del 16 giugno 1978,
la 23, 24 e 25, la Giunta regionale viene autorizzata per l'anno
'78 a concedere contributi rispettivamente fra gli artigiani,
industriali e commercianti per l'abbattimento del tasso di
interesse per affidamento fino ad un massimo di due punti.
Per l'anno 1981 la Giunta regionale ha ritenuto opportuno
elevare la misura dell'abbattimento da 2 e 4 punti, in
considerazione dell'incremento subito dai tassi di interesse per le
aperture di credito concesse dagli Istituti bancari, da cui per
l'anno 1981 l'importo del contributo per gli artigiani è di £ 29
milioni, per i commercianti di £ 138 milioni, per gli industriali
di £ 215 milioni. Abbiamo fatto un conto delle somme non utilizzate
nell'anno 1980 che risultano così ripartite: £ 59 milioni per gli
artigiani, £ 34 milioni per i commercianti e £ 145 milioni per gli
industriali; sommando i residui dell'anno 1980 con quelli dell'anno
1981 riusciamo ad abbattere 4 punti.
Presidente
- È aperta la discussione generale.
Ha chiesto di parlare il Consigliere Mafrica, ne ha facoltà.
Mafrica (PCI)
- Devo chiedere all'Assessore Chabod due
cose oltre a dirgli che la sua relazione l'ha illustrata in modo un
po' scarso, ma non è questo il problema.
La prima questione che intendo affrontare è come mai non sono
state utilizzate nel 1980 dai Consorzi fidi somme rilevanti, in
modo particolare dagli artigiani, i quali hanno utilizzato solo 59
degli 88 milioni di lire loro destinati, seguiti dagli industriali
con 145 su 360 milioni e dai commercianti con 34 su 172 milioni.
Allora chiedo qual è la ragione per cui non vengono utilizzate le
somme che la Regione ha messo a disposizione: è sbagliato il metodo
oppure le cifre non sono adeguate?
La seconda questione che voglio sollevare riguarda
l'industria.
Qui cerchiamo di intervenire in qualche modo per favorire la
situazione dell'industria nella nostra Regione, però in un anno la
percentuale degli addetti nell'industria è calata dal 37% al 32%.
In questi giorni si sono diffuse voci in relazione al Nuovo Piano
Finsider secondo cui ci sarebbe un taglio nella siderurgia di 8700
unità fra le quali 500 riguardano la Cogne. Vorrei sapere
dall'Amministrazione regionale se ha già preso - o intende prendere
- qualche iniziativa rispetto a questo nuovo pericolo per una
situazione già grave quale quella esistente per l'industria in
Valle d'Aosta, e visto che questo disegno riguarda anche
l'industria, vorrei proporre un o.d.g. in relazione alla situazione
della Cogne, di cui do lettura:
Avendo appreso da notizie giornalistiche, non ancora
smentite, che il nuovo Piano Finsider prevederebbe pesanti
riduzioni occupazionali, tra le quali anche la riduzione di 500
addetti alla Cogne,
IL CONSIGLIO REGIONALE DELLA VALLE D'AOSTA
ESPRIME
profonda preoccupazione per riduzioni occupazionali che nel
caso della Valle d'Aosta si situerebbero in una situazione di crisi
particolarmente grave del settore industriale, la cui percentuale
di addetti ha subito in un anno un calo del 5%;
INVITA
il Ministro competente, i Presidenti della Camera e del
Senato ed i Capi Gruppo parlamentari ad operare affinché,
attraverso una politica di sviluppo razionalizzato del settore
acciai speciali, vengano allontanate così gravi minacce per la
occupazione in Valle d'Aosta e nelle altre Regioni
interessate.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Intervengo per fare una richiesta
all'Assessore: siccome sono stati ripresi i fondi non utilizzati
dai Consorzi Fidi lo scorso anno e considerato che quest'anno si va
a raddoppiare l'abbattimento del tasso d'interesse grazie
all'intervento dell'Amministrazione regionale - intendo dare atto
all'Assessore pubblicamente di aver mantenuto fede ai suoi impegni
- vorrei chiedergli allora se è disposto nella sua replica a
garantire fin d'ora il suo impegno nell'eventualità non fossero
sufficienti le somme stanziate per il fabbisogno del 1981 per
l'abbattimento di questo tasso di interesse.
Per seconda cosa vorrei far una considerazione di carattere
politico; visto che la Regione fa parte dei Consorzi Fidi ritengo
che il disavanzo dei fondi stanziati dalla Regione per
l'abbattimento dei tassi di interesse sia dovuto a non utilizzo
degli affidamenti, che evidentemente risultano molto superiore alle
esposizioni, per cui chiedo all'Assessore se non ritiene opportuno
concordare chiaramente con i Presidenti dei Consorzi Fidi - che mi
sembra siano in tribuna ed è anche per questo che affronto il
problema qui - di aumentare gli affidamenti a chi effettivamente li
utilizza. Non è infatti una sana politica quella di tenere
impegnati per affidamenti 2 o 300 milioni ripartiti fra artigiani,
commercianti ed industriali, quando poi non vengono utilizzati,
perché oltre a sottrarli all'impiego da parte di eventuali
operatori economici, vanno a creare delle complicazioni anche per
il discorso che facevamo ieri sulle plafonature degli Istituti di
credito imposte dalla Banca d'Italia.
Un altro problema che volevo sollevare, prendendo spunto
dall'argomento odierno sugli interventi a favore di operatori
economici della nostra Regione, riguarda la levata di scudi in
Valle d'Aosta - ma penso anche nel resto d'Italia - contro i
bollettini di conto corrente per i versamenti dei contributi per la
previdenza sociale, vale a dire pensioni, mutue ecc., che stanno
arrivando in questi giorni. È stata fatta la solita cosa
all'italiana, cioè si è pensato di modificare la legge con la quale
prima questi contributi erano corrisposti e versati alle esattorie,
con una legge statale entrata in vigore il 30 aprile u.s. - se non
sbaglio -, per cui i contributi adesso si fanno tramite conto
corrente. Fra i destinatari dei bollettini ci sono anche parecchi
artigiani, commercianti, agricoltori.
A seguito di questa legge sono stati stampati questi bollettini
che portano la scadenza del 25 luglio, il che crea dei grossi
problemi innanzitutto per il primo versamento previsto in due rate,
per cui mi risulta che ci sono operatori che si trovano a dover
versare entro il 25 luglio da un milione e mezzo fino a due
milioni. E questo forse sarebbe il meno perché si ipotizza che
colui che li deve versare, li abbia precedentemente guadagnati, ma
la complicazione viene quando chi non versa entro il termine
stabilito incorre in nuove sanzioni - previste sempre dalla legge
del 30 aprile - che aumenta del 50% il premio versato. Questi
bollettini arrivano per di più quando molti sono già in ferie e
creano delle grosse difficoltà, per cui chiedo all'Assessore se è
già intervenuto al riguardo o se ritiene opportuno intervenire in
modo deciso magari assieme al Presidente della Giunta - perché
diversamente i tempi tecnici non permetterebbero altre soluzioni,
in quanto dilazioni di pagamento potrebbero essere richieste solo e
comunque dai Comitati regionali e provinciali - presso il Ministero
perché faccia slittare il termine di scadenza per lo meno a fine
agosto, di modo che si possa in certo qual modo dar tempo a coloro
che sono attualmente in ferie, di effettuare questi versamenti
senza incorrere nelle penalità previste per il mancato versamento
dei contributi.
Penso che questo sia un problema che si possa risolvere purché
l'Assessore se lo prenda a cuore e ritengo andrebbe chiaramente a
suo onore.
Presidente
- Ha chiesto di parlare l'Assessore Chabod, ne
ha facoltà.
Chabod (DC)
- Comincio col rispondere al Consigliere
Minuzzo per quello che ha detto alla fine del suo intervento su
quei famosi bollettini che devono arrivare per fare i versamenti;
sembra che in fase di prima applicazione della presente legge il
termine entro il quale deve essere effettuato il primo versamento
scada il 10 settembre, però questo non vuol dire che non dobbiamo
muoverci.
Come Associazione degli Agricoltori lo abbiamo già fatto con una
riunione a Torino ed abbiamo protestato perché non solo quello che
dice il Consigliere Minuzzo è vero, ma perché un 15/20% di questi
indirizzi saranno sbagliati, per cui questi bollettini torneranno
indietro e purtroppo coloro che non lo riceveranno, non verseranno
il contributo e verranno messi a ruolo con delle spese enormi.
Come Assessorato abbiamo già fatto presente sia dei commercianti
che degli artigiani, aspettavo solo che fosse stato fatto un nuovo
Governo per fare un salto a Roma, per vedere un po' quello che si
poteva fare perché la cosa è molto grave anche se non tutti la
vedono.
Sulla questione invece della Confidi l'altro giorno - quando si
è firmata la Convenzione con gli artigiani - con il Presidente
della Confidi Artigiani abbiamo chiesto quello che hai detto tu
adesso, ai Direttori di banca e cioè di aumentare ai £ 20 milioni.
Allora i Direttori di banca ci hanno fatto presente - almeno quel
giorno - che purtroppo con l'attuale stretta creditizia non era il
momento di avanzare questa richiesta, soprattutto in considerazione
del fatto che questi Consorzi non hanno un fondo rischi sufficiente
e visto che le cose non vanno tanto bene, anche loro sono
preoccupati. Magari con questo 4% riusciranno tutti insieme a
rimpinguare un po' questo fondo, così anche le Banche avranno una
certa tranquillità; ad ogni modo questo è compito dei Presidenti e
delle Confidi e siccome tutti e tre i Presidenti delle Confidi sono
uomini validi che hanno lavorato fino ad adesso molto bene, penso
che questo problema lo seguiranno rispondendo di tutto questo.
Sul perché lo scorso anno siano rimasti fondi non utilizzati,
penso che tutte le domande fatte dalla Confidi ai vari Consorzi
siano state esaminate, però molte volte la banca non dà i soldi a
gente che può non rispondere e purtroppo per molti artigiani il
tasso del 21% è un tasso abbastanza alto, a differenza di
commercianti o industriali.
Sull'o.d.g. del Consigliere Mafrica siamo d'accordo e lo
voteremo; abbiamo già preso contatti con il Ministro Marcora per
vedere un po' cosa si può fare.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Ringrazio l'Assessore e seppure
apprezzabile sia il suo impegno come Presidente dell'Associazione
Agricoltori in quanto ha fatto una formale protesta a Torino per
questo problema, adesso che il Governo è stato fatto, lo prego
caldamente di prendere tutte queste iniziative e soprattutto di
andare a verificare se l'applicazione di questa legge parte da metà
settembre, sia presso il Ministero che al Comitato di
Amministrazione dell'INPS.
Mi ritengo un po' meno soddisfatto della risposta datami sul
problema della Confidi perché come avevo già detto anch'io, le
banche hanno grossi problemi a fare nuove aperture di credito e
bisognerebbe valutare assieme ai Presidenti ed ai Direttivi dei
Consorzi Fidi l'opportunità di revocare gli affidamenti a chi non
utilizza questi fondi e favorire altri operatori economici. È
chiaro che se andiamo a chiedere oggi agli Istituti di credito di
aumentare a 15-20 milioni, sarà una cosa inaccettabile, però se
andiamo a proporre alle banche di togliere gli affidamenti a chi
non li utilizza perché da un anno e mezzo o due sono rimasti senza
movimento, probabilmente il discorso può assumere una nuova
piega.
Presidente
- Possiamo considerare chiusa la discussione
generale.
Prima di passare all'esame dell'articolato, propongo ai
Consiglieri di volersi esprimere sull'o.d.g. del Consigliere
Mafrica che è già stato distribuito. L'Assessore Chabod ha già
anticipato il parere favorevole del Presidente della Giunta e della
Giunta sull'o.d.g., c'è qualcuno che vuol prendere la parola?
Pongo in approvazione l'o.d.g. presentato e già letto in aula
dal Consigliere Mafrica.
Esito della votazione:
Presenti, votanti, favorevoli: 22
Maggioranza: 12
Approvato all'unanimità.
Presidente
- Do lettura dell'art. 1.
La Giunta regionale è autorizzata a concedere, per l'anno
1981, contributi per l'abbattimento, fino ad un massimo di 4 punti,
del tasso di interesse fissato fra gli Istituti di credito ed i
Consorzi sottoelencati, fino ad un ammontare complessivo di spesa
di £ 382 milioni, così ripartito:
1) £ 29 milioni al Consorzio garanzia fidi fra gli artigiani
della Valle d'Aosta, di cui alla legge regionale 16 giugno 1978, n.
23;
2) £ 215 milioni al Consorzio garanzia fidi fra gli
industriali della Valle d'Aosta, di cui alla legge regionale 16
giugno 1978, n. 24;
3) £ 138 milioni al Consorzio garanzia fidi fra i
commercianti della Valle d'Aosta, di cui alla legge regionale 16
giugno 1978 n. 25.
Presidente
- Metto in votazione l'art. 1 testé letto.
Esito della votazione:
Presenti, votanti: 22
Maggioranza: 12
Favorevoli: 22
Approvato all'unanimità.
Presidente
- Do lettura dell'art. 2.
Le somme eventualmente non utilizzare dai predetti Consorzi
nel corso dell'anno 1981 e precedenti saranno riutilizzate
nell'anno 1981 e successivi, per lo stesso fine indicato al
precedente articolo 1.
Presidente
- Metto in approvazione l'articolo 2 testé
letto.
Esito della votazione:
Presenti, votanti: 22
Favorevoli: 22
Maggioranza: 12
Approvato all'unanimità.
Presidente
- Do lettura dell'art. 3.
L'onere di £ 382 milioni a carico della Regione per
l'applicazione della presente legge graverà sui capitoli 35750,
36600, 36900 della parte spesa del bilancio di previsione della
Regione per l'anno finanziario 1981.
Alla copertura dell'onere di cui al precedente comma si
provvede mediante riduzione di pari importo del fondo globale
iscritto al capitolo 50050 della parte spesa del bilancio
stesso.
Presidente
- Metto in votazione l'art. 3 testé letto.
Esito della votazione:
Presenti, votanti, favorevoli: 22
Maggioranza: 12
Approvato all'unanimità.
Presidente
- Do lettura dell'art. 4.
Al bilancio di previsione della Regione per l'anno
finanziario 1981 sono apportate le seguenti variazioni:
PARTE SPESA
Variazioni in diminuzione
Cap. 50050
Fondo globale per il finanziamento di spese per l'adempimento
di funzioni normali (spese di investimento)
£. 382.000.000
Variazioni in aumento
Cap. 35750
Contributo al Consorzio garanzia fidi tra gli industriali
della Valle d'Aosta
£. 215.000.000
Cap. 36600
Contributi al Consorzio garanzia fidi tra gli artigiani
dell'Associazione Artigiani
£. 29.000.000
Cap. 36900
Contributo al Consorzio garanzia fidi tra i commercianti
della Valle d'Aosta
£. 138.000.000
TOTALE
lire 382 milioni
Presidente
- Metto in votazione l'art. 4 testé letto.
Esito della votazione:
Presenti, votanti, favorevoli: 22
Maggioranza: 12
Approvato all'unanimità.
Presidente
- Do lettura dell'art. 5.
La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in votazione l'art. 5 testé letto.
Esito della votazione:
Presenti, votanti, favorevoli: 22
Maggioranza: 12
Approvato all'unanimità.
Presidente
- Il Consiglio è chiamato ad esprimersi con
votazione segreta sul complesso della legge.
Votazione a scrutinio segreto
Esito della votazione:
Presenti, votanti: 24
Maggioranza: 13
Favorevoli: 24
Approvato all'unanimità.
Presidente
- Passiamo alla trattazione dell'oggetto
15/H.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK