Consiglio Regionale della Valle d'Aosta - Oggetto del Consiglio n. 317 del 18 dicembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 317 del 18 dicembre 2013 - Resoconto
OGGETTO N. 317/XIV - Reiezione di mozione: "Proposta di
revoca della nomina del Presidente del Consiglio di amministrazione
dell'Agenzia regionale per l'edilizia residenziale".
Presidente -
La parola, per l'illustrazione, al collega
Guichardaz.
Guichardaz (PD-SIN.VDA)
- Grazie Presidente.
In confronto alla mozione con cui abbiamo chiuso la mattinata,
questa dovrebbe essere molto più leggera e la soluzione molto più
immediata, penso, e soprattutto condivisa, ovviamente.
Abbiamo già discusso svariate volte in questo Consiglio
regionale di nomine ai vertici delle società partecipate e
controllate. È noto come la pensiamo sull'argomento, noi
dell'opposizione, e crediamo che, come noi, la pensi la stragrande
maggioranza delle persone e della gente. Le persone nominate non
dovrebbero esserlo per affinità politiche o per amicizia con
qualcuno, ma primariamente per le proprie competenze e capacità.
Nella pubblica amministrazione e negli Enti pubblici o privati in
controllo pubblico vige il principio della compatibilità tra
funzioni e incarichi affidati e funzioni in cariche ricoperte al
momento della nomina. In alcuni casi particolari, la norma si
spinge fino a due anni antecedenti il conferimento degli
incarichi.
Qui, in Valle d'Aosta, è in vigore - nelle parti non superate
dalla disciplina nazionale - la legge regionale 11 del 1997,
relativa alla "Disciplina delle nomine e delle designazioni di
competenza regionale". Il decreto legislativo 165 del 2001, il
cosiddetto "Testo unico sul pubblico impiego" e, più recentemente,
il decreto legislativo 39 del 2013, si soffermano lungamente sul
problema delle inconferibilità e incompatibilità degli incarichi,
individuando una serie di limitazioni e di situazioni tipo, che
rendono non possibile il conferimento di incarichi di
amministratori di Enti pubblici e di Enti privati in controllo
pubblico. L'articolo 53, comma 5, del decreto legislativo 165 del
2001, recita:
"In ogni caso il conferimento operato direttamente
dall'amministrazione, nonché l'autorizzazione all'esercizio di
incarichi che provengano da amministrazione pubblica diversa da
quella di appartenenza, ovvero da società o persone fisiche che
svolgano attività d'impresa o commerciale, sono disposti dai
rispettivi organi competenti secondo criteri oggettivi e
predeterminati che tengano conto della specifica professionalità
tali da escludere casi di incompatibilità sia di diritto che di
fatto nell'interesse del buon andamento della pubblica
amministrazione o situazioni di conflitto, anche potenziale, di
interessi che pregiudichino l'esercizio imparziale delle funzioni
attribuite al dipendente"
.
La legge regionale 11 del 1997 citata non entra in maniera
particolarmente decisa nelle cause di incompatibilità e
inconferibilità, si limita a definire delle ipotesi di non
cumulabilità tra cariche pubbliche elettive ed incarichi di
competenza della Regione in società, enti, istituti, fondazioni,
associazioni, nonché in altri organismi pubblici e privati.
Individua, inoltre, le cause di esclusione - tipo l'interdizione
legale o l'interdizione dagli uffici direttivi delle persone
giuridiche e delle imprese - e, all'articolo 6, punto f), ribadisce
che:
"Non possono ricoprire gli incarichi previsti dalla legge,
coloro che si trovino in conflitto d'interesse con riferimento ai
relativi incarichi"
. Più precisa e puntuale la disciplina
contenuta nel decreto legislativo 39 del 2013. La norma conseguente
alla legge n. 190 del 2012, meglio nota come "norma
anticorruzione", in cui sono precisate le cause di incompatibilità
tra i detti incarichi e lo svolgimento di incarichi pubblici
elettivi o la titolarità di interessi privati che possano porsi in
conflitto con l'esercizio imparziale delle funzioni pubbliche
affidate.
Il quadro normativo, poi, è corredato da un certo numero di
pronunciamenti giurisprudenziali di intese Stato-Regione, di
delibere della CIVIT (la Commissione per la valutazione e la
trasparenza nella pubblica amministrazione), che, in questo caso,
assume il ruolo di autorità nazionale anticorruzione ed ha una
dottrina in via di formazione - stante il fatto che la legge è
piuttosto recente - che si va consolidando nella direzione di
vietare ogni forma di potenziale conflitto d'interessi in capo ai
nominati. Chiuso il cappello...diciamo giuridico-amministrativo,
entriamo nel caso specifico della presidenza ARER.
Nel caso specifico della presidenza ARER, sussistono, a nostro
parere, elementi di incompatibilità di fatto, oltre che normativi.
Riguardo all'incompatibilità di fatto, non pensiamo ci sia tanto di
più da dire rispetto a ciò che abbiamo già scritto in premessa alla
nostra mozione: in sintesi, che il ruolo di agente immobiliare
svolto dalla Signora Diémoz...ricordo che la teste è anche titolare
dell'omonima agenzia immobiliare...scriviamo sulla nostra mozione:
"può ingenerare diffidenze circa la trasparenza nelle procedure
di assegnazione di lavori e di appalti"
. E noi crediamo che
l'attività di "vendita, compravendita, intermediazione, locazione,
affitto di case, ville, alloggi, appartamenti, monolocali,
bilocali, trilocali, immobili, terreni, rustici, attici, garage e
box auto", svolta dall'agenzia immobiliare di cui è titolare la
Signora Diémoz, possa, anche solo in ipotesi, determinare una
situazione di potenziale conflitto d'interesse. Ricordo a tutti i
colleghi che L'ARER è un Ente pubblico economico, che svolge
funzioni tese a soddisfare il fabbisogno di edilizia residenziale
pubblica, anche mediante la realizzazione di attività
imprenditoriali. Immaginatevi l'imbarazzo, sia dell'ente che della
signora in questione, se l'ARER dovesse deliberare l'assegnazione
di un appalto o di un affidamento lavori...se navigate un poco sul
sito dell'ARER vi potete rendere conto dell'entità delle opere
affidate e del capitale economico immobiliare gestito...dicevo,
colleghi, immaginatevi l'imbarazzo se l'ARER dovesse deliberare
l'assegnazione di un appalto o di un affidamento lavori a qualcuno
che, per una ragione o per l'altra, abbia "intrattenuto" dei
rapporti d'affari o abbia una qualche contiguità con l'agenzia
immobiliare e con le attività collaterali della Signora Diémoz!
Parlo di impresari, ma anche di manutentori e fornitori di beni e
servizi.
A proposito di attività collaterali, mi sono dimenticato di dire
che nel curriculum della Signora Diémoz, tra le esperienze nel
settore immobiliare, compare la "gestione amministrativa del
patrimonio immobiliare della società La Patrizia S.a.s. con sede in
Quart, oltre alla realizzazione di diverse opere immobiliari nei
dintorni di Aosta con la società immobiliare Style Line S.a.s., con
sede in Nus, con specializzazione sulla costruzione e
commercializzazione di edifici in bioedilizia, in collaborazione
con la ditta Arcadia Biocase di Cuneo"...tra l'altro, se ne volete
comprare qualcuno, credo ce ne siano ancora a disposizione, leggevo
l'altro giorno sul sito...
Se, come si legge sul sito dell'ARER, l'agenzia si occupa ancora
di sostenere le spese di locazione nei casi in cui non sia
reperibile un immobile di proprietà dell'azienda regionale...devo
dire che sul sito non è chiarito se a seguito dell'approvazione
della legge 3 del 2013 sulle politiche abitative è ancora ARER a
corrispondere il sostegno all'affitto, e non si riesce a capire
neanche dalla delibera che la Giunta ha deliberato nell'ottobre
2013...dicevo, se l'ARER continuerà ad occuparsi di contribuire al
sostegno d'affitto, credo che l'imbarazzo sarebbe moltiplicato per
due, qualora l'interessato dovesse rivolgersi per trovare
l'appartamento in locazione o per definire il contratto di
locazione all'agenzia immobiliare della Signora Diémoz, ma anche a
quella di un collega, magari associato alla Federazione Italiana
degli Agenti Immobiliari Professionali, di cui mi risulta che la
Signora Diémoz è ancora Vicepresidente regionale.
Aggiungo, come contributo alla discussione, che la legge
regionale n. 3 del 2013 prevede la possibilità, da parte dell'ARER,
di alienare alloggi di edilizia residenziale pubblica sul libero
mercato e al miglior offerente, nel caso in cui gli aventi diritto
non fossero interessati all'acquisto (ci sono delle situazioni di
prelazione). E ribadisco "libero mercato e miglior offerente" e,
com'è noto, le agenzie immobiliari si muovono sul libero mercato.
Insomma, penso che sui motivi di incompatibilità e sui potenziali
conflitti di interesse non ci sia tanto altro da aggiungere.
Come dicevo prima, però, non sussistono a nostro parere solo
elementi di incompatibilità o situazioni di potenziale conflitto
d'interessi in capo alla Signora Diémoz, ma anche normativi...sì,
perché il citato decreto legislativo n. 39/2013, al Capo 3,
all'articolo 4, recita:
"A coloro che, nei due anni precedenti,
abbiano svolto incarichi e ricoperto cariche in Enti di diritto
privato o finanziate dall'amministrazione o dall'Ente pubblico che
conferisce l'incarico, non possono essere conferiti gli incarichi
di amministratore di Ente pubblico di livello nazionale, regionale
o locale"
,
tipo l'incarico conferito dalla Giunta alla
Signora Diémoz. Dal curriculum vitae della Signora Diémoz, datato
12 novembre 2013, presente sul sito dell'ARER, risulta che la
stessa è...o è stata, comunque fino a quest'anno, c'è scritto fino
al 2013...nel CdA della Vallée d'Aoste Structure S.a.r.l.. Com'è
noto, tale società è al 100 percento partecipata da Finaosta, la
quale, a sua volta, è posseduta al 100 percento dalla Regione, e
quindi rientra a pieno titolo nel novero delle società e degli Enti
finanziati dalla Regione, cioè da noi. Grazie.
Si dà atto che dalle ore 15,51 assume la presidenza il
Vicepresidente Andrea Rosset.
Rosset (Presidente)
- Grazie collega Guichardaz. È aperta
la discussione. Colleghi, per cortesia, chi intende prendere la
parola? Collega Ferrero...prego, ne ha la facoltà.
Ferrero (M5S)
- Grazie Presidente.
Senza nulla aggiungere a quanto ha già relazionato in maniera
esaustiva il collega Guichardaz, non possiamo che unirci allo
stupore con il quale...diciamo è stata fatta questa nomina, una
nomina che, oltre a elementi di inopportunità che sono evidenti a
tutti in relazione all'attività svolta dalla Signora Diémoz, ha
anche elementi di presunta illegittimità. Io non sto a soffermarmi
ulteriormente sulla questione; certamente è una nomina che, secondo
noi, è gravissima, e va veramente in quella direzione di
spartizione delle poltrone che abbiamo più volte
evidenziato...anche in questo caso, una proveniente ex PdL-Forza
Italia che si trasforma in unionista e, di conseguenza, questo come
deve venire interpretato, se non in un premio?...non so se dire di
"fine carriera", non sta bene per una signora, ma sicuramente un
premio che è un premio immeritato, a nostro avviso, e largamente
inopportuno. Quindi ragionate e riflettete su questa nomina, perché
è effettivamente un altro pessimo segnale alla comunità
valdostana.
Presidente
- Grazie collega Ferrero. Altri intendono
prendere la parola? Consigliere Chatrian, ne ha la facoltà.
Chatrian (ALPE)
- Sì, grazie Presidente.
Non vorrei aggiungere nulla, perché il collega Guichardaz ha
molto ben illustrato questa nostra mozione. Una nomina che grida
vendetta: questa penso che possa essere la sintesi di questa
nomina. Chiediamo ai colleghi di maggioranza, ai Consiglieri, di
riflettere su questa nomina. Non chiediamo indubbiamente ai
colleghi del Governo regionale di riflettere, loro hanno nominato
la signora Presidente dell'ARER; quindi chiederei ai colleghi
Consiglieri di maggioranza di riflettere, riflettere per tre
motivi: il primo, per inopportunità della scelta; il secondo, per,
a mio avviso, incompatibilità, e penso di non dover aggiungere
nulla a tutte le riflessioni che il collega Guichardaz ha ben
illustrato, quindi incompatibilità...e, il terzo - riutilizzo il
termine del collega Ferrero - illegittimità, perché stiamo parlando
di un Ente pubblico, stiamo parlando di un conflitto d'interesse
puro e vero. Io penso che queste tre considerazioni, che riassumo
così brevemente: inopportunità politica, incompatibilità ed
illegittimità dell'atto insieme al conflitto d'interesse, penso che
riassumano molto bene la ragione per cui quest'incarico vada
revocato.
In questi 5 mesi di questa legislatura più volte abbiamo parlato
di regole, più volte abbiamo parlato di riscrivere certe regole,
più volte abbiamo detto di andare a legiferare in materia per
sgomberare il campo da equivoci. Ebbene, io penso che il primo atto
che si debba fare da subito è revocare, veramente, realmente,
questo incarico alla signora, per le motivazioni che vi ho appena
detto poc'anzi. Grazie.
Presidente
- Grazie collega Chatrian. Altri prendono la
parola? Consigliere Gerandin, ne ha la facoltà.
Gerandin (UVP)
- Grazie Presidente.
Molto brevemente, perché penso che l'illustrazione fatta dal
collega Guichardaz sia molto esauriente, molto puntuale; vi ha
detto chiaramente quali sono le incompatibilità, quali sono le
illegittimità. Su questo io non voglio ripetermi, non voglio
soffermarmi di più perché le condividiamo, ecco, questo è
chiaro.
Vorrei però fare un passaggio legato a quelle che possono essere
le logiche politiche nelle scelte, che a volte sono difficilmente
spiegabili, ma sono, a volte, anche comprensibili. In questo caso
l'inopportunità di nominare una persona che è titolare di
un'agenzia immobiliare...e vorrei veramente sottolineare,
prendetevi un attimo di pazienza e andate a scaricarvi sul sito
Internet quelli che sono i fini...diciamo quelli che sono gli
obiettivi che si dà l'agenzia immobiliare Patrizia Diémoz. Se poi
vi andate a leggere quelle che sono le finalità, quello che è lo
statuto dell'ARER, c'è molta poca differenza, ecco, potrebbero
essere facilmente intercambiabili, perché è esattamente quello che,
in questo momento, sta ricoprendo all'interno dell'ARER, e
esattamente le finalità che giornalmente si trova a perseguire per
l'obiettivo finanziario e di sviluppo della propria agenzia
immobiliare.
Ora, dicevo che a volte ci sono delle inopportunità che sono
difficilmente spiegabili, difficilmente spiegabili in un contesto
come questo, ecco. Noi abbiamo cercato in questo periodo di
sollecitare un po' gli animi, di provare a toccare un po' il
profondo del cuore, dicendo: "beh, ci mancherebbe, è nei compiti
della maggioranza individuare chi sono le persone da mettere a
carico delle partecipate"...in questo caso di un istituto così
importante come l'ARER. Ciò non toglie che basterebbe avere magari
un po' di buon senso, evitare questi "palesi" conflitti
d'interesse, perché è inutile, non si può negare che non ci sia
conflitto d'interesse!
Io oggi ho trovato qualcuno molto vicino a voi che mi ha fermato
per strada - non dico il nome per correttezza - che mi ha detto:
"ma su questo non avete ragione, sfondate una porta aperta"...ecco,
ma qualcuno dei vostri, per cui non è nessuno vicino a noi, e
neanche nessuno che sia stato "trombato", nel senso che non aveva
fatto domanda all'ARER, per cui vi tolgo anche questo dubbio,
magari fosse legato al fatto di qualcuno che magari non era stato
accontentato...no, no, no, assolutamente. Però, detto questo...per
cui veramente ogni tanto riuscite a stupire anche i vostri, questa
era la cosa, secondo me, più eclatante, proprio una cosa che è
difficile da concepire, anche da chi...diciamo vi è molto vicino;
per cui probabilmente un sussulto, in questo momento, sarebbe un
bel segnale, un bel segnale perché il momento lo richiede, ecco.
Quando si parla di "trasparenza", quando si parla di
"professionalità" non si può poi andare a incocciare con quelli che
sono poi dei palesi conflitti d'interesse.
Non ho poi sollevato il fatto che comunque la Signora Diémoz ha
pure nell'attività del marito una palese contrapposizione; per cui
queste cose, secondo me, andrebbero spazzate, ma proprio per dare
un segnale diverso, un segnale di cambiamento, ecco. Non ho altro
da aggiungere, perché mi riconosco e ci riconosciamo pienamente
nell'illustrazione fatta dal collega Guichardaz e, su questo, sono
assolutamente d'accordo con la sua premessa, quando ha detto che
non ci sarà discussione, sarete sicuramente tutti d'accordo nel
revocare questo incarico.
Presidente
- Grazie Consigliere Gerandin. Ci sono altri
che intendono prendere la parola? Se non ci sono altre richieste,
chiudiamo la discussione. La discussione è chiusa. Assessore
Marguerettaz.
Marguerettaz (UV)
- Grazie Presidente.
Credo che l'illustrazione della mozione sia stata assai chiara.
Ora cercherò di concentrarmi non tanto sulle valutazioni che sono
state fatte in merito alle opportunità rispetto alle
vicinanze...immagino che ognuno, nell'ambito di quest'aula, abbia
un suo pensiero e abbia modo di fare delle valutazioni.
Al contrario, rispetto al tema dell'incompatibilità credo che
valga la pena fare due valutazioni, prima di tutto un discorso
generale. Nel momento in cui si devono designare delle persone a
ricoprire delle cariche, da più parti chiediamo sempre che le
persone siano delle persone competenti, che abbiano una competenza
nel settore, che sappiano di che cosa si parla, che sappiano qual è
l'argomento; da più parti, quando si sono fatte delle discussioni,
bisogna mettere delle persone competenti. Ora, capite che se questo
è il criterio, qualsiasi geometra, qualsiasi ingegnere, qualsiasi
architetto, sulla base del ragionamento che avete fatto, sarebbe in
conflitto d'interesse, perché, in modo diretto o indiretto, si
occupa di questo settore! Al contrario, riteniamo che sia opportuno
indicare delle persone che hanno delle competenze in merito e,
quindi, quello che qualcuno ha indicato come "conflitto
d'interesse", noi lo indichiamo come "competenza specifica" nel
settore. Dopodiché è chiaro che dobbiamo fare delle riflessioni sul
ruolo che deve svolgere il nominato. Ora, anche su questo
argomento, cari colleghi, voi siete conoscitori quanto il
sottoscritto della ripartizione delle competenze, la separazione
dei compiti, ci sono i ruoli di indirizzo e i ruoli esecutivi.
Allora, collega Guichardaz, tutto quello che lei dice è
assolutamente vero nell'ambito delle attività che vengono svolte
dall'ARER, ma è anche vero che i provvedimenti vengono assunti dal
Direttore, non vengono assunti dal Consiglio di amministrazione!
Esattamente come nell'ambito del Comune, nell'ambito della Regione,
un ruolo lo ricopre la Giunta e un ruolo lo ricopre il dirigente, e
quindi, anche nell'ambito delle attività, è indubbio che un'agenzia
immobiliare lavori sul libero mercato! Collega Guichardaz, non
faccia torto alla nostra e alla sua intelligenza, non è che l'ARER
può decidere di vendere a Tizio o a Caio; l'ARER, nel momento in
cui decide di vendere e va a vendere sul libero mercato, farà delle
aste, farà dei provvedimenti di evidenza pubblica, e quindi il
Presidente non avrà nessun ruolo nell'intervenire nell'asta, perché
sono dei processi codificati, a cui ogni cittadino, ogni
imprenditore partecipa nel massimo della trasparenza. Ecco perché
torno a dire: ognuno fa delle valutazioni sull'opportunità, ma dal
punto di vista concreto questa incompatibilità, così come ci è
stata rappresentata nel contenuto della mozione, noi non la
riscontriamo. Nella presentazione, lei ha fatto riferimento anche
al decreto del 2013, dove ha indicato una "presunta
incompatibilità" sulla base del decreto, che credo sia stato anche
definito "anticorruzione", dove c'erano delle incompatibilità in
base alle attività svolte. Ora, anche lì, agli atti credo sia stata
acquisita un'autodichiarazione in cui il soggetto ha dichiarato che
non sussistono cause di incompatibilità nei confronti del decreto
legislativo 39 del 2013.
Quindi, brevemente, alla luce di queste considerazioni, noi non
riteniamo che le motivazioni indicate nella mozione siano
condivisibili, e pertanto non voteremo questa mozione, voteremo
contro.
Presidente
- Grazie Assessore Marguerettaz, nonché
Vicepresidente. Ci sono altri per le dichiarazioni di voto o
replica? Collega Guichardaz, per replica, ne ha la facoltà.
Guichardaz (PD-SIN.VDA)
- Allora, io ho fatto un
excursus
di tipo legislativo...diciamo un poco stretto,
perché pensavo - così come pensavamo tutti - che una mozione di
questo genere sarebbe stata preceduta da opportune dimissioni da
parte della Signora Patrizia Diémoz, sulla quale, magari com'è
successo con il precedente nominato Presidente Grosjacques, poteva
rilevare sia delle situazioni di incompatibilità sia delle
situazioni di inopportunità.
Devo dire, peraltro, a precisazione di alcune cose che ha detto
l'Assessore Marguerettaz, che non è che ci sono solo geometri,
architetti o ingegneri che possono coprire quel posto! Grosjacques,
com'è noto, era diplomato al Liceo scientifico, quindi non c'entra
assolutamente un tubo coi ruoli; in più era pure dirigente tra
l'altro di un'enorme...diciamo azienda privata che si occupa di
costruzioni, e quindi credo che abbia rilevato appunto, lui per
primo, l'incompatibilità e l'opportunità nel dimettersi. La Signora
Diémoz mi risulta essere una ragioniera, tra le altre cose, non è
né una geometra, né un architetto, né un ingegnere. Noi pensavamo
che su 130 mila abitanti di questa regione si potesse trovare
qualcuno che non fosse né dirigente di una grossa impresa che,
diciamo ha delle commesse pubbliche di un certo rilievo, e men che
meno pensavamo che voi trovaste o andaste a trovare una persona -
magari mettendola pure in imbarazzo - titolare di un'agenzia
immobiliare tra le più grandi agenzie immobiliari. Come ho
ricordato, non è solo titolare di un'agenzia immobiliare, ma è
amministratrice di società e si occupa dell'intermediazione e,
direttamente...diciamo della costruzione di complessi residenziali
di un certo tipo, quindi non è una questione di incompatibilità
campata in aria!
Ho letto anch'io che la Signora Diémoz ha pubblicato la sua
dichiarazione sul sito - come da legge e come da obbligo - ai sensi
del decreto legislativo 39 del 2013, in cui lei segnala di non
avere cause di incompatibilità. È pur vero che può capitare che uno
valuti di non averne, nel senso che magari non approfondisce
sufficientemente le questioni legislative e, di conseguenza, magari
gli sfugge il fatto che il ruolo di Consigliere di amministrazione
in una società a totale partecipazione dell'Ente che gli
conferisce, tra l'altro, il mandato di Presidente del Consiglio di
amministrazione dell'agenzia regionale dell'ARER, e magari non ha
fatto...diciamo le valutazioni sull'incompatibilità.
Ciò che io credo e che gli esperti più esperti di noi hanno
rilevato, è che questo ruolo che voi avete conferito alla signora,
sapendo (penso benissimo) che lei fosse, oltre che in conflitto
d'interesse di fatto...quindi quelle sono valutazioni di carattere
tecnico-politico...che lei avesse una sorta di conflittualità
prevista appunto dal decreto 39 del 2013, che è il decreto
conseguente alla legge anticorruzione, come ben ha rilevato
lei...un'incompatibilità che rende, a nostro parere - e qua io
chiederei poi eventualmente una sospensione, perché gli uffici
legali possano fare una valutazione più approfondita - nullo, non
annullabile o revocabile...visto che siamo arrivati a questo punto,
non ci sono state dimissioni, non ci sono state ammissioni, né
dalla parte della Giunta, né dalla parte del diretto
interessato...rende nulla la nomina. Se effettivamente l'articolo -
che io ho citato - del decreto legislativo 39 del 2013 fosse
applicabile alla Signora Diémoz, il ruolo della Signora Diémoz è
nullo dalla nascita! Non è che è revocabile e che voi vi potete
assumere...diciamo la responsabilità o l'onere, in questo caso, di
revocare la nomina della Signora Diémoz.
Chiederei quindi una sospensione con una consultazione breve,
magari degli uffici legali, per capire se a questo punto...diciamo
gli accadimenti, i casi...io aspettavo la risposta dell'Assessore
per capire insomma se ci fosse stata una presa d'atto di questo
rilievo, per capire se effettivamente...sì, sì, no...non è indicato
nella mozione, ma perché pensavano che insomma ci fossero delle
questioni di opportunità che sarebbero intervenute precedentemente.
Io non volevo arrivare a dire che la signora ha pubblicato la
dichiarazione...e infatti non l'ho detto, mi avete stuzzicato
voi...avrei potuto dire: "ha pubblicato la dichiarazione, ma
qualora la dichiarazione fosse...diciamo un'attestazione non
corretta, allora guardate che esistono anche delle conseguenze".
Nessuno vuole arrivare a questo livello, vogliamo semplicemente
capire, visto che non ritenete che ci siano delle questioni di
opportunità nel revocare questa nomina, vogliamo capire, a questo
punto, se la signora sta esercitando il suo ruolo di Presidente del
Consiglio di amministrazione di un'agenzia regionale che, tra
l'altro, ha la proprietà mi sembra di 1.700 appartamenti, quindi
parliamo di numeri di una certa consistenza...se la signora può
esercitare in maniera legittima e legittimata, al di là dei
conflitti d'interesse o di opportunità che noi abbiamo rilevato.
Chiedo quindi cortesemente al Presidente se possiamo fare
un'interruzione, in modo tale da fare questo tipo di
valutazione.
Presidente
- ...Consigliere La Torre, ne ha la
facoltà.
La Torre (UV)
- Presidente, intervengo per mozione
d'ordine, perché ritengo che la richiesta sia irrituale e non
accettabile, per un semplice fatto: perché la discussione verte
assolutamente su quelli che sono i contenuti della mozione. C'è
un'opportunità che si è discussa, poi si può discutere più o
meno...
Per quello che riguarda invece l'incompatibilità, le domande,
quando vengono presentate agli uffici competenti, vengono
valutate...comunque, compatibilità, inconferibilità...vengono
valutate dagli uffici competenti. Lei, legittimamente, avanza un
dubbio? Benissimo, lei fa rilevare questo dubbio.
Noi oggi trattiamo la mozione, non facciamo nessuna sospensione,
poiché sarebbe un precedente che io respingo, perché sennò a questo
punto su ogni valutazione degli uffici si possono fare delle
sospensioni in aula, e io ritengo che facciano solo perdere tempo
in questo caso, perché non è che noi, decidendo qui o consultando
qui cambiamo una posizione, una situazione...legittima è la sua
domanda, ma per la procedura...è attraverso i canali che possono
essere...come dire? utili a risponderle, ma non all'interno
dell'aula, che si deve occupare delle mozioni e di tutto quello che
conseguentemente e successivamente abbiamo in aula.
Quindi, al di là di quello che diceva Gerandin, che ci può
essere qualcuno che per strada è d'accordo...che poi sono sempre
gli stessi, che dicono tutto e il contrario di tutto, non sono mai
d'accordo con niente, no? se si occupassero dei loro terreni, delle
coltivazioni su a Doues, farebbero meglio, però lì è un altro
discorso...poi con quelli lì parliamo poi con calma, visto che
hanno un mucchio di tempo da perdere anche loro! ...noi non abbiamo
tempo da perdere con loro...ecco, benissimo! Allora, a parte
questo, io faccio questa mozione d'ordine perché è irrituale questa
richiesta, e quindi, a mio avviso, per mozione d'ordine, va
respinta.
Presidente
- Il Consigliere Donzel ha chiesto la parola,
ne ha facoltà.
Donzel (PD-SIN.VDA)
- Brevissimo, perché non so è aperto,
quando si allontana il Presidente Rollandin, se si apre il gioco
del "siamo tutti Presidenti", per cui siamo tutti Presidenti del
Consiglio...
Il mio collega aveva rivolto una richiesta che doveva essere più
correttamente interpretata, visto che abbiamo: un Presidente del
Consiglio, un Vicepresidente, un altro Vicepresidente, un
Segretario, un altro Segretario, e adesso abbiamo "il Segretario
aggiunto La Torre" che...no, ma lei ha usato la formula della
mozione d'ordine per sostituirsi a una corretta interpretazione
della richiesta, che non può che venire dagli Uffici della
Presidenza. Allora, quando c'è il Presidente Rollandin fa i due
ruoli contemporaneamente, lasciamogli...cioè, chi è retribuito per
fare il Presidente del Consiglio fa il Presidente del Consiglio,
risponde alle richieste che vengono dai banchi o, a turno, se ne
alza uno che fa la sua mozione d'ordine e dà interpretazione sulla
gestione dell'aula? Allora siamo tutti Presidenti, via libera! Non
stiamo neanche più a fare Uffici di Presidenza o quant'altro, tutti
decidono qual è la procedura da seguire!
Presidente
- No...prego, Consigliere La Torre.
La Torre (UV)
- Allora, non è che siamo stupidi, eh? Lei
sta parlando di me ed io, evidentemente, con cortesia le voglio
rispondere. Ci mancherebbe altro, guardi che io...come dire? non
voglio sovrappormi a nessuno! Come il suo collega ha fatto una
richiesta, io ho fatto una mozione d'ordine, e non è che la mia
mozione d'ordine è derimente...io la mozione d'ordine la porgo al
Presidente dell'aula, che come deve valutare evidentemente la
proposta di Guichardaz, ha anche il dovere di valutare la mia
mozione! Io non sono Presidente di niente! Semplicemente faccio
rilevare l'irritualità di una richiesta, di una procedura che non è
consona al Consiglio e non attiene neanche al Regolamento del
Consiglio! Ma io posso giustificare la mia mozione d'ordine o lei è
talmente presuntuoso da dirmi anche quello che devo fare? Mi scusi,
io non voglio darle del presuntuoso, ma avrò il diritto, il titolo,
di fare la mozione d'ordine e di motivarla nella misura in cui
ritengo e con i termini che ritengo? Solo questo! Poi, c'è un
Presidente? Io mi rivolgo al Presidente! Capisco che anche lei oggi
si senta un Presidente...infatti mi risponde lei, ma io non mi
rivolgevo a lei, mi rivolgevo...tra l'altro oggi c'è anche la
fortuna di avere il Presidente della minoranza, quindi tutelerà, in
assoluto, anche le posizioni della minoranza! Io ho la massima
fiducia, ma penso che il Presidente sia al di sopra delle parti e,
in questo senso, mi rivolgo a lui, facendo presente la mia mozione
d'ordine...senza nessuna polemica, Donzel, tutto lì!
Presidente
- Prego, Consigliere Chatrian.
Chatrian (ALPE)
- Sì, grazie Presidente. A seguito delle
dichiarazioni dell'Assessore e Vicepresidente Marguerettaz, a nome
della minoranza, chiederei dieci minuti di sospensione...a seguito
delle sue dichiarazioni. Grazie.
Presidente
- Sì, in effetti era stata fatta la richiesta
di sospensione...prendo atto, non posso negare la sospensione,
dopodiché...perfetto, perfetto.
Il Consiglio è quindi sospeso per 10 minuti.
Si dà atto che la seduta è sospesa dalle ore 16,23 alle ore
16,41.
Rosset (Presidente)
- Colleghi, riprendiamo i lavori,
grazie. Possiamo riprendere i lavori. Qualcuno chiede la parola?
Possiamo proseguire? Son tutti rientrati. Ha chiesto la parola il
Consigliere Chatrian, ne ha la facoltà.
Chatrian (ALPE)
- Grazie Presidente.
Pur ascoltando attentamente le difese del Vicepresidente
Marguerettaz, la difesa dell'atto che il Governo regionale ha
approvato, non ci ha convinto, non mi ha convinto, non ci ha
convinto innanzitutto sull'inopportunità politica. Curioso - ma
forse neanche tanto curioso - come il Presidente ha declinato
l'eventuale o il non eventuale conflitto d'interesse; curioso come
i proponenti, cioè i 17 Consiglieri della minoranza, abbiano messo
in risalto il totale imbarazzo e conflitto d'interessi nella scelta
della persona Diémoz, in quanto in totale conflitto d'interessi,
visto il lavoro che lei fa, vista la società in essere che lei ha,
vista anche...come qualche altro collega ha evidenziato...vista
anche all'interno della propria famiglia la conflittualità e
l'impresa che, all'interno della propria famiglia, la signora ha a
livello di impresa costruttrice. Ciò detto, è quindi curioso che il
conflitto d'interessi per noi della minoranza diventi un punto di
forza per questo Governo regionale, per questa maggioranza, è
curioso! Diventa talmente un punto di forza che il Presidente
Marguerettaz ha declinato: competenza, "competenza nel
settore".
Quindi è quasi paradossale: il fatto di essere del mestiere, il
fatto di mettere in campo delle azioni di compravendita di affitti,
di unità abitative, di appartamenti e...chissà cosa, per noi - e ne
siamo convinti - è puro conflitto d'interessi, ma per il Governo
regionale, per questo Governo regionale, diventa invece un punto di
forza, cioè ha competenza nel settore, ha competenza nel settore!
Su questo probabilmente anche noi siamo persino d'accordo, che
abbia competenza nel settore, ma è in totale conflitto d'interessi,
dato che l'ARER è un Ente pubblico economico strumentale della
nostra Regione
"dotato di personalità giuridica, autonomia
imprenditoriale, patrimoniale e contabile e di un proprio statuto,
svolge funzioni tese a soddisfare il fabbisogno di edilizia
residenziale pubblica, nel quadro della programmazione regionale
degli Enti locali, anche mediate la realizzazione di attività
imprenditoriale"
. Ecco, curioso, ma probabilmente non è neanche
curioso...anche su questo punto abbiamo due visioni diverse, due
punti di vista completamente diversi! È un punto di forza il fatto
di avere un vero conflitto d'interesse, e per noi, invece, è un
punto di debolezza che deve essere completamente revocato, perché
in totale conflitto d'interesse.
Ciò detto, passiamo al secondo punto: sempre il Vicepresidente
Marguerettaz non vuole - e mi sembra sia stato molto chiaro -
entrare nel merito delle dichiarazioni che la Signora Diémoz ha
fatto, nel senso che la legge è molto chiara, la legge chiede
un'autodichiarazione. Ecco: il Governo regionale ha approvato
questo incarico a seguito di una dichiarazione della Signora
Diémoz! La Signora Patrizia Diémoz dichiara, ai sensi del decreto
legislativo 39/2013, l'insussistenza delle cause di inconferibilità
ed incompatibilità di cui al decreto legislativo 8 aprile 2013, n.
39...lei dichiara che non ci sono delle inconferibilità e delle
incompatibilità.
Al Capo 3, articolo 4 "Inconferibilità di incarichi nelle
amministrazioni statali, regionali e locali a soggetti provenienti
da enti di diritto privato, regolati o finanziati", il comma 1
stabilisce:
"A coloro che, nei due anni precedenti, abbiano
svolto incarichi e ricoperto cariche in enti di diritto privato o
finanziati dall'amministrazione o dall'ente pubblico che conferisce
l'incarico ovvero abbiano svolto in proprio attività professionali,
se queste sono regolate, finanziate o comunque retribuite
dall'amministrazione o ente che conferisce l'incarico, non
possono essere conferiti...
- e leggo la lettera b) -
...gli incarichi di amministratore di ente pubblico, di livello
nazionale, regionale e locale"
. Penso che sia chiaro a tutti,
penso che sia chiaro a tutti che la Signora Diémoz ha ricoperto per
diversi anni, dal 2008 al 2013, l'incarico di Consigliere
all'interno del Consiglio di amministrazione di una società
partecipata, controllata indirettamente tramite Finaosta: Vallée
d'Aoste Structure. Non so se devo aggiungere qualcos'altro...io
penso che il Governo sia stato molto esplicito su questa delibera
da loro approvata, nel senso che loro hanno accettato le
dichiarazioni della Signora Diémoz ai sensi del decreto legislativo
39 del 2013.
Ciò detto, al di là delle inopportunità, come vi dicevo prima,
al di là delle due visioni completamente diverse che questa
minoranza al completo ha, in maniera alternativa, rispetto al
posizionamento di questa maggioranza (che il conflitto d'interesse
è totale), c'è un fatto gravissimo, che è comunque proprio quello
della dichiarazione ai sensi del decreto legislativo 39 del 2013,
laddove dichiara insussistenza delle cause di inconferibilità.
Presidente
- Grazie Consigliere Chatrian. Ci sono altri
che chiedono la parola? Non ci sono altre richieste? Sì, il
Consigliere Viérin ha chiesto la parola...prego, ne ha facoltà.
Viérin L. (UVP)
- Presidente, chiedo il tempo in quanto
firmatario...brevemente, allora, Presidente.
Intervengo anch'io sulla nomina di questa "simpatica
imprenditrice" ormai unionista, e per alcune considerazioni, avendo
ascoltato molto attentamente le repliche, soprattutto la
spiegazione anche giuridica che sta alla base di questa nomina che
si continua a sostenere. Intanto la considerazione politica è che
siamo all'ennesima riprova - e in questi giorni, in queste
settimane, questo atteggiamento continua - di...non solo una certa
superficialità da parte del Governo in queste nomine...abbiamo
assistito intanto a problemi politici, perché la prima nomina di
questa legislatura sulle società partecipate riguardava l'ARER
assieme all'IN.VA., e la prima...diciamo "sconfitta politica" per
la nomina che era avvenuta da parte del Governo e poi,
probabilmente, non avvallata interamente dalla maggioranza, aveva
visto la rinuncia volontaria, a seguito anche della presentazione
di una nostra mozione, del Presidente Grosjacques. Abbiamo
assistito alle nomine di IN.VA., alla vicenda delle guide alpine,
il Co.re.com....ora siamo alla "vicenda bis dell'ARER"!
Le questioni sono due...abbiamo l'aspetto sicuramente politico,
di questa "caramella politica riparatoria" che viene data in barba
a qualsiasi tipo di altro ragionamento, per una situazione che ci
fa dire che la politica, ancora una volta, dà un messaggio che non
è un messaggio positivo. Ci sono delle logiche spartitorie e,
appunto, riparatorie, che non hanno nulla a che fare con le
competenze; anzi, vanno a fare in modo che ci sia un conflitto di
queste competenze con il ruolo che si deve ricoprire...ma questo fa
parte della logica politica di una certa corrente politica che è
entrata, piano piano, nel movimento a maggioranza relativa e, piano
piano, si sta impadronendo di queste sensibilità per occupare
posti. È simpatico che - dopo il "Giordano day" di ieri e l'appello
sul giornale, l'appello all'Union Valdôtaine di essere difeso,
altrimenti si dimetterà - dalla stessa corrente che esprime il
Sindaco Giordano all'interno dell'Union, non solo non arriva la
difesa di Giordano, ma arriva l'attacco anche al suo braccio
destro, all'interno del CELVA...quindi con tutto il rispetto del
Sindaco Manes, che purtroppo è amareggiato dalla mancata nomina,
pur avendo i titoli e le competenze, noi diciamo anche, e nessun
conflitto d'interesse probabilmente...è stato preferito da qualcun
altro...al di là degli aspetti politici, Presidente, nei quali noi
abbiamo espresso dei giudizi, ma fuori da quest'aula,
rimettiamo...diciamo al Governo e alla maggioranza, questa che è
una deriva, secondo noi, anche politica.
La questione di legittimità invece è più importante, più grave.
L'attività che svolge questa persona che è stata incaricata e
nominata - è stato ricordato - ricorda un po' una nomina
paradossale che va ad essere in conflitto con l'attività che si
svolge. Si potrebbe dire che questo avviene spesso, o meglio,
avviene in certi casi...è come mettere Dracula presidente
dell'AVIS, e allora diventa un po' un paradosso. Al di là di questo
e dell'attività che svolge, la questione di legittimità sul decreto
anticorruzione noi l'abbiamo già sollevata in quest'aula e i
decreti applicativi, soprattutto i pareri che sono stati richiesti
da parte degli Enti locali, da parte dell'ANCI, piuttosto che delle
Regioni, a questa autorità non esprime dubbi! Quando qualcuno è
stato già presente come amministratore in un certo Consiglio di
amministrazione, di società partecipate o controllate, a livello
nazionale, regionale o locale, non può più essere nominato! L'unica
eccezione - l'avevamo sollevato proprio durante la discussione
della mozione ARER - è la possibilità di essere rinominati nella
stessa società, ma non in altra società, e di questo avevamo anche
discusso.
Noi crediamo quindi che non solo oggi abbiamo una discussione
politica, ma abbiamo una discussione di merito, anche se qualcuno
ieri ci ha ricordato che la forma è una cosa e la sostanza è
un'altra, e della forma si può anche non tener conto...noi, oggi, e
concludo Presidente, diciamo anche che segnaleremo, al di là dei
pareri di legittimità dei funzionari che hanno probabilmente
espresso questo parere di legittimità sulla base
dell'autocertificazione citata, e quindi dando a chi ha firmato la
responsabilità di ciò che si dichiara...noi ci riserviamo veramente
di segnalare questa inconferibilità, perché da un punto di vista
tecnico questa esiste, da un punto di vista del merito anche, e, da
un punto di vista dell'ennesima buccia di banana politica,
probabilmente ne riparleremo...ma questa è nel
sillon
di
quello che è il modo di agire di questa legislatura che - lo
ricordavamo ieri - è iniziata con qualche svarione, che continua
con svarioni, ma che purtroppo presenta svarioni che avvengono a
détriment
della comunità, soprattutto dando immagini
all'esterno di quest'aula e alla comunità che non sono i messaggi
che noi vorremmo vedere. Grazie.
Presidente
- Grazie Consigliere Viérin. Il Consigliere
Ferrero ha chiesto la parola, ne ha la facoltà.
Ferrero (M5S)
- Grazie Presidente.
Rapidamente, invitiamo nuovamente i componenti della maggioranza
a riflettere su questa questione, dato che ci sono degli aspetti,
anche in questo caso, di carattere...a nostro avviso molto grave,
che non dovrebbero essere trattati in aula consiliare, ma
addirittura in un'aula di tribunale. Attenzione, perché non
accettare questa indicazione da parte dell'opposizione diventa
anche rischioso, diventa quasi un'omissione da parte vostra! Quindi
noi vi invitiamo a molta cautela, ecco, che non si trasformi questo
Consiglio regionale in una specie di "passacarte" per la Procura, e
fate attenzione per le prossime nomine, perché, ovviamente noi,
adesso, abbiamo...diciamo le antenne alzate e, di conseguenza, vi
raccomandiamo molta prudenza. Riflettete bene sulla decisione che
andate a prendere, sul segnale che arriva, perché se i vostri
firmano documenti di assemblee che non esistono, forniscono altri
documenti in cui dicono che sono illibati e invece hanno avuto già
qualche storia precedente...beh, alla fine, che credibilità può
avere l'attività che noi svolgiamo in Consiglio? Ce lo chiediamo
veramente!
Presidente
- Altri che intendono prendere la parola? Non
ci sono altri interventi? Consigliere Gerandin, per replica.
Gerandin (UVP)
- Grazie Presidente.
Non ho molto da aggiungere sulle considerazioni fatte da chi mi
ha preceduto. Io, veramente, vi inviterei a riflettere
sull'opportunità che vi dà questa mozione, di rivedere questa
scelta. Lo dico perché nella pubblica amministrazione...lo sapete
meglio di me che delle autocertificazioni false, o comunque non
veritiere, hanno l'obbligo di segnalazione, hanno l'obbligo di
perseguire dal punto di vista della denuncia. Ecco, io penso che
probabilmente quest'autocertificazione è stata fatta in buona fede,
io do la buona fede per quest'autocertificazione e penso che una
revoca, o comunque un passo indietro, potrebbe magari presupporre
il fatto che non si debba prendere nessuna decisione verso nessuno.
Sinceramente poi, quando si tratta di persone, a me dispiace,
soprattutto se - come immagino - questa volta sia stata fatta con
la buona fede; per cui veramente vi chiedo di fare un esame di
coscienza, evitare eventualmente problemi più gravi.
Presidente
- Grazie collega Gerandin. La parola al
collega Guichardaz che l'ha chiesta.
Guichardaz (PD-SIN.VDA)
- Io sono firmatario, io sono
firmatario in ogni caso...poi posso anche fare la dichiarazione di
voto...mi dite solo chi è il Presidente del Consiglio?...vi vedo
particolarmente agitati sui tempi...tra l'altro prendo un minuto,
quindi i restanti 4 minuti li potete usare come vi pare.
La questione della sospensione, tanto per essere precisi, visto
che sono state evidenziate delle...diciamo delle questioni di
metodo, era solo per dar modo a voi, così come per dar modo a
noi...siccome le considerazioni che sono state esposte sono
considerazioni che attengono a disposizioni di legge e, tra
l'altro, implicano tutto un dispositivo sanzionatorio anche a
carico di chi conferisce l'incarico, quindi piuttosto pesanti...era
per far un approfondimento al fine di valutare, se vi sia stata,
magari, una non presa in considerazione di fattori che noi abbiamo
rilevato, e magari anche per confutare il nostro punto di vista,
cioè non è che noi siamo quelli che in assoluto possono...diciamo
determinare gli indirizzi di un giudice o hanno la verità assoluta
in tasca...era solo quello il motivo della sospensione, cioè dire:
qualora, durante la sospensione, magari facendo un approfondimento
rispetto a questo tema, si rilevasse la nullità dell'incarico, è
evidente che si pone poi un problema sia di sostituzione, sia
considerare, magari, gli altri precedentemente assunti dall'attuale
Presidente dell'ARER...quindi assolutamente nessuna intenzione di
violare i protocolli interni di quest'aula.
Io credo che si sarebbe potuto invitare la Signora Diémoz alle
dimissioni, cioè credo che in questo caso sarebbe stato opportuno
alzare il telefono e dire, per evitare degli imbarazzi da parte di
tutti...anche perché, dico, la situazione è una situazione
abbastanza delicata e sicuramente
in itinere,
perché questo
è un consesso pubblico, quindi ciò che si dice qui...voglio dire,
ha una rilevanza pubblica, secondo me sarebbe stato opportuno, in
questa fase, fare un invito caloroso alla Signora Diémoz, così, di
fare un passo indietro, perché effettivamente, oltre a queste
questioni si rilevano, secondo noi, quei conflitti d'interesse o
quelle inopportunità che vi avevamo evidenziato...solo quello.
Presidente
- Grazie Consigliere Guichardaz. Altre
dichiarazioni di voto? Qualcuno chiede la parola? La parola
all'Assessore Marguerettaz.
Marguerettaz (UV)
- Per dichiarazione di voto.
Sicuramente, in quest'aula, facciamo delle valutazioni politiche
che potrebbero non coincidere e potrebbero essere anche diverse;
quindi credo sia un'ottima occasione per far conoscere dentro
l'aula, così come fuori dall'aula, quelli che sono i pensieri e
possiamo apprezzare come possiamo non apprezzare quello che viene
detto dalle opposizioni. Al contrario, tutte le cose che vengono
dette dalle opposizioni, che ci servono a fare meglio il nostro
lavoro, sono molto, molto ben apprezzate; quindi prendiamo per il
verso giusto le valutazioni che sono state fatte dagli intervenuti
e dove è stato posto l'accento su aspetti procedurali e su aspetti
legislativi che potrebbero essere approfonditi.
Ora, l'intervento del collega La Torre, che assolutamente
condivido, era un intervento in cui noi abbiamo una mozione dove
questi elementi, che sono emersi durante la discussione, non ci
sono. Quindi noi votiamo il contenuto di questa mozione e
rimandiamo a valutazioni successive quelle che possono essere delle
tematiche di natura giuridica che possono avere rilevanza; tuttavia
questo compito spetta agli uffici. Tuttavia, per quel poco che io
conosco in materia giuridica, potrei segnalarvi, rispetto al
decreto legislativo 39 del 2013, l'articolo 1 e, nello specifico,
leggendo il comma 2, la lettera e) e la lettera l), perché la
lettera e) e la lettera l) ci danno proprio la definizione di
quello che è un incarico di amministratore, un incarico
dirigenziale. Nello specifico, la lettera e) dice:
"per
incarichi e cariche in enti di diritto privato regolati, o
finanziati, le cariche di Presidente con deleghe gestionali
dirette, Amministratore delegato, le posizioni di dirigente, lo
svolgimento stabile di attività di consulenza a favore
dell'ente",
mentre la
lettera l)
dice:
"per
incarichi di amministratore di enti pubblici o di enti privati in
controllo pubblico, gli incarichi di Presidente con deleghe
gestionali dirette, Amministratore delegato e assimilabili di altro
organo di indirizzo delle attività dell'ente, comunque dominato
dagli Enti pubblici e dagli Enti di diritto privato in controllo
pubblico".
Allora, capite che non è sufficiente essere in un
Consiglio di amministrazione per ricadere nell'incompatibilità,
bisogna essere in un Consiglio di amministrazione e avere delle
deleghe e fare delle attività. Io però qua mi fermo, non entro nel
caso specifico, non voglio parlare del caso specifico. Così come
avete fatto voi, metto a disposizione dell'aula quelle poche
nozioni che abbiamo in materia giuridica per dire anche ai colleghi
che, rispetto a questo tema, se ci sono da fare delle segnalazioni
che le facciano; però credo che gli uffici abbiano fatto una serie
di valutazioni, e quindi continuiamo a mantenere questa
indicazione.
Presidente
- Grazie Assessore Marguerettaz. Ci sono altri
che intendono prendere la parola? Sì, il Consigliere Chatrian, ne
ha la facoltà.
Chatrian (ALPE)
- Sì, grazie Presidente.
Noi manterremo questa mozione presentata dai quattro gruppi
consiliari; daremo corso e faremo verificare nel dettaglio
l'inconferibilità di questo incarico, ma il problema rimane
comunque tutto politico, Vicepresidente Marguerettaz, tutto
politico. E, dato che siamo in quest'aula a fare politica, rimane
il dibattito completamente politico, e le sue risposte non ci hanno
convinto, anzi, ha dato delle risposte quasi pericolose che vanno
nella direzione da noi non auspicata, che ci fa paura e che
vorremmo essere chiari con i cittadini valdostani.
Ribadisco ancora la nostra contrarietà, rimaniamo sulla nostra
posizione, ma dopo aver ascoltato le sue dichiarazioni, le sue
riflessioni, ancora di più chiediamo ai Consiglieri di maggioranza
di votare questa nostra mozione, perché non può essere un punto di
forza il fatto di avere un conflitto d'interesse nel momento in cui
viene incaricata una persona a presenziare un Ente pubblico che si
occupa, anche dal punto di vista imprenditoriale, di appartamenti,
di affitti, di compravendita. Ecco, per noi non è un punto di forza
e non equivale a più competenza, assolutamente. Abbiamo due punti
di vista totalmente diversi, Vicepresidente Marguerettaz, ma
riteniamo che questo non debba più succedere; riteniamo che
vigileremo comunque sulle prossime nomine e spiegheremo ai
valdostani che se c'è un conflitto d'interesse alla base, questo
conflitto d'interesse dev'essere o rimosso, o quest'incarico non
deve essere conferito. Sembra banale, ma non è banale per noi,
perché su questo incarico, a nostro avviso, il conflitto
d'interesse e l'inopportunità, anche politica, c'è, rimane.
Ci spiacerebbe se oggi da parte vostra non fosse colta questa
nostra richiesta, questa nostra volontà di revocare l'incarico alla
Signora Diémoz. Grazie.
Presidente
- Il Consigliere Donzel ha chiesto la parola,
ne ha la facoltà.
Donzel (PD-SIN.VDA)
- Grazie Presidente. Ringrazio i
colleghi per la chiara esposizione di questo caso e...diciamo...mai
dichiarazione di voto fu più facile da parte nostra.
Votiamo convintamente questa mozione perché, per quanto attiene
alla parte di diritto, la maggioranza non ha saputo con
argomentazioni valide rispondere alle obiezioni in merito; anzi, è
avvenuta una cosa abbastanza strana, che non è abituale
dell'Assessore Marguerettaz, oggi nelle vesti di
Vicepresidente...una pratica che abbiamo condiviso insieme era il
gioco del rugby, è che quando sei in difficoltà calci la palla
fuori dal campo, la butti fuori...e lui ha fatto questa cosa qui:
ha preso la palla, l'ha calciata fuori, ha detto: "vedremo poi
dopo, successivamente"...no! È qui che bisognava arrivare, avevate
15 giorni di tempo per arrivare con tutta una serie di informazioni
e un armamentario giuridico tale da togliere ogni dubbio
sull'incompatibilità, non dire: "andremo poi a verificare
ulteriormente", anzi, se è stato uno scrupolo della minoranza, in
questo senso, non raccolto, di fare un'ulteriore verifica in "zona
Cesarini".
Sull'altro aspetto, cioè se sul punto di vista del diritto, non
c'è stata una risposta netta e chiara, e quindi ci conferma le
ragioni nostre di andare avanti sulla richiesta di revoca...dal
punto di vista politico è quasi scandaloso! Esiste il diritto e poi
esiste il buonsenso della politica, no? Non è che quelli che non
vengono eletti poi li piazziamo di qua e di là perché dobbiamo in
qualche modo tacitare le loro voglie...diciamo in qualche modo
ripagarli del fatto che hanno tradito il loro percorso politico per
salire sul carro dell'Union e allora bisogna dar loro una
compensazione...ma non ne possiamo più di questa cosa qui, ma
basta, ma fateci la cortesia! Non se ne può più di queste cose
qui!
È chiaro che anche dal punto di vista del merito...ma scusate,
sarebbe come se alla collega Consigliera Bertolin, che è un'esperta
del settore alimentare, dessimo a gestire un ristorante pubblico
regionale...ma che senso ha? Se uno è bravo nel suo mestiere
privato, un bravo immobiliarista, si occupa delle case private, non
di quelle pubbliche! Esiste una figura in tutto il mondo che si
chiama "manager", manager...non un bravo privato a cui viene dato
da gestire un pezzo pubblico! Un bravo privato, se è un bravo
privato, si fa gli affari suoi! E quindi è abbastanza banale: il
cittadino comune capisce che se uno ha degli interessi di fronte a
una grande questione di denaro: si vendono e si comprano alloggi,
si potrebbe andare ad acquistare un terreno, vendere un terreno,
eccetera...e che volete? la mettete proprio sotto tortura questa
persona qua! Ha l'interesse della sua attività privata contrapposta
nettamente al fatto etico che deve gestire l'attività pubblica...ma
non ha senso!
Il cittadino comune ci chiede, al di là della questione di
diritto, di smetterla con queste situazioni! Non si possono mettere
le persone in queste condizioni! Il cittadino comune, quand'anche
questa persona fosse di un'etica incredibile, capisce benissimo che
c'è quella cosa che si chiama "conflitto d'interessi", perché vieni
a contatto di tante opportunità: di acquisto e vendita di immobili,
di acquisto e vendita di terreni, di possibilità di appalti, e
quant'altro, che sono in palese ed evidente contraddizione con la
tua attività di privato, perché mettiamo la gente in queste
situazioni. Ci sono invece delle figure, che non a caso si chiamano
"manager", che, non svolgendo in proprio conto un'attività privata
in quel settore, sono persone che, per competenza, possono svolgere
queste attività. Chi fa privato fa privato, chi fa pubblico fa
pubblico: questo è il principio.
Riconferma quindi di un'incapacità di rispondere alle obiezioni
sollevate dal collega Guichardaz e dagli altri colleghi, e di
fronte anche a una questione di opinione pubblica che ci sta
guardando, che sta mettendo gli occhi puntati su tutte le scelte
che fa la politica. E poi, guardate, non è che noi che voteremo
questa mozione ne saremo fuori...parlo con questa preoccupazione,
perché poi tanto i cittadini fuori pensano che siamo tutti uguali,
eh! Quindi è un appello che io davvero faccio, perché consideriate
che le vostre scelte scellerate ci stanno danneggiando tutti, eh!
Votate questa mozione!
Presidente
- Grazie Consigliere Donzel. Altri intendono
prendere la parola? Non ci sono altre richieste? Possiamo passare
alla votazione. Metto in votazione la mozione. Prego, la votazione
è aperta. Posso chiudere la votazione? La votazione è chiusa.
Risultato della votazione:
Presenti: 34
Votanti: 34
Favorevoli: 17
Contrari: 17
La mozione è respinta.
Proseguiamo con l'ordine del giorno, con la mozione di cui al
punto 27.01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK