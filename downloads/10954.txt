Consiglio Regionale della Valle d'Aosta - Oggetto del Consiglio n. 1947 del 7 marzo 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1947 del 7 marzo 1991 - Resoconto
OGGETTO N. 1947/IX - Adozione di una normativa che disciplini
l'apertura di impianti di risalita e piste da discesa per
migliorare le condizioni di sicurezza.
(Interpellanze)
Presidente
- I punti nn. 13 e 16 all'ordine del giorno
trattano dello stesso oggetto; propongo pertanto, se gli
interpellanti sono d'accordo, di porre in discussione entrambi gli
oggetti.
Do lettura delle interpellanze presentate dal Consigliere
Riccarand e dai Consiglieri Mafrica e Chenuil:
INTERPELLANZA
La valanga che domenica 17 febbraio 1991 ha provocato 12 vittime
lungo una pista di sci in Comune di Courmayeur ha evidenziato in
modo drammatico i rischi rappresentati da alcune piste di sci e la
necessità di una normativa precisa e rigorosa che disciplini
l'apertura al pubblico di impianti di risalita e piste da
discesa.
Altre Regioni e Province autonome, come è stato già più volte
segnalato in Consiglio regionale, hanno da tempo provveduto a
disciplinare con apposite leggi la costruzione, l'esercizio e
l'utilizzo di impianti a fune e piste da sci. La Regione Valle
d'Aosta è invece all'avanguardia per i contributi elargiti agli
impianti a fune, ma alla retroguardia per le normative di
autorizzazione e di controllo di tali impianti.
Tutto ciò premesso, il sottoscritto Consigliere regionale del
Gruppo Verde Alternativo
interpella
la Giunta regionale per sapere:
1) quali indagini e verifiche sono state fatte sulle cause della
tragedia di Courmayeur e quali ne sono stati i risultati;
2) che cosa si intende fare per dotare in tempi brevi la Regione
Valle d'Aosta di una adeguata normativa in materia di costruzione,
funzionamento e apertura al pubblico di impianti a fune e piste di
discesa, in modo da meglio tutelare la sicurezza degli utenti.
---
INTERPELLANZA
E' sempre difficile accertare se il verificarsi di tremende
sciagure, quali quella che ha causato 12 morti sulla pista del
Pavillon, potesse in qualche modo essere prevista ed evitata.
Un tale accertamento compete a specifici organi, investiti del
problema.
Al livello politico compete, comunque, intervenire per
migliorare continuamente le condizioni di sicurezza degli impianti
e per rendere sempre più efficaci gli interventi preventivi di
controllo e vigilanza.
Ciò premesso i sottoscritti Consiglieri regionali del gruppo
PCI-PDS
interpellano
la Giunta regionale per conoscere quali provvedimenti
organizzativi, amministrativi o legislativi intenda assumere per
migliorare le condizioni di sicurezza degli impianti connessi alle
attività turistico-sportive invernali, così diffuse ed importanti
per la nostra Regione.
Presidente
- Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
- Questa interpellanza è stata ovviamente
presentata dopo e in connessione con la tragedia che si è
verificata a Courmayeur domenica 17 febbraio, con le dodici vittime
che sono state causate da una valanga precipitata su una pista di
sci. Quindi nell'interpellanza chiediamo di sapere quali indagini e
verifiche sono state fatte sulla dinamica dell'incidente, sulle
cause di questa tragedia e quali sono i risultati di queste
verifiche.
Contemporaneamente solleviamo una questione che è più di
carattere generale e che del resto non è la prima volta che viene
portata all'attenzione di questo Consiglio.
Ho qui gli appunti di una discussione che abbiamo fatto nel
Consiglio del 4-5 luglio 1989, in occasione della discussione del
disegno di legge n. 84 "Concessione di contributi per la
realizzazione di impianti di risalita e strutture ad essi
funzionalmente connesse?, in cui avevo già espresso tutta una serie
di perplessità rispetto al fatto che siamo la principale regione
alpina d'Italia e siamo anche la regione che ha più leggi regionali
di contributo, di sostegno, di incentivazione alla realizzazione di
impianti di risalita quasi sempre connessi alla pratica dello sci,
e pur tuttavia siamo una delle poche regioni di montagna e alpine
in Italia che non ha una regolamentazione, una disciplina per
quanto riguarda le piste di discesa.
Questa anomalia consiste nel fatto che abbiamo legiferato molto,
abbiamo previsto di tutto (le incentivazioni per l'innevamento
artificiale, la manutenzione piste, la sistemazione dei
comprensori, interventi alle leggi per ripianare i deficit,
provvedimenti di emergenza, le partecipazioni azionarie) per cui ci
sono una decina di leggi regionali di contribuzione ai vari livelli
per quanto riguarda gli impianti a fune, ma non ce n'è neanche una
per quanto riguarda la definizione dei requisiti che deve avere una
pista, come deve essere fatta, da chi deve essere autorizzata, chi
deve decidere se questa pista deve essere aperta o meno, chi deve
fare la manutenzione, come deve essere fatta.
Sono tutte cose che altre regioni d'Italia - e non lo dico
adesso, lo avevo già detto allora, avevo preparato anche uno
specchietto - hanno da tempo definito. La regione Trentino-Alto
Adige ha una legge regionale che è del 13 luglio 1970, "Ordinamento
delle piste destinate alla pratica non agonistica dello sci?; a sua
volta la provincia autonoma di Trento ha fatto una legge
provinciale il 21aprile 1987, in cui ha messo insieme la disciplina
delle linee funiviarie in servizio pubblico e la disciplina delle
piste da sci; la regione Veneto ha una legge fin dal 1975,
"Ordinamento delle piste destinate alla pratica non agonistica
dello sci?; la regione Lombardia ha una legge dal 1975, modificata
poi nel 1985, "Disciplina delle piste per la pratica non agonistica
dello sci in Lombardia?; la regione Abruzzo ha a sua volta una
legge che risale al settembre 1983, "Disciplina in materia di
funivie, seggiovie, piste da discesa e relative
infrastrutture?.
Tutte queste leggi prevedono tutta una serie di procedure per
quanto riguarda la domanda per realizzare una pista, le commissioni
consultive che devono esaminare queste domande, le autorizzazioni,
il rilascio dei benestare, i collaudi, l'esercizio delle piste,
compresa la segnaletica e la chiusura eventuale delle piste per
quanto riguarda momenti delicati.
Questa è la situazione normativa in altre regioni, invece in
Valle d'Aosta siamo in una situazione completamente diversa; di
fronte alla ingente erogazione di denaro pubblico non abbiamo un
intervento a livello di controllo, per cui poi si verificano
situazioni anomale e si verifica il fatto che la magistratura
interviene in sostituzione dell'amministrazione. Ma questo avviene
anche perché l'amministrazione è gravemente inadempiente rispetto a
quelli che sono i suoi compiti normativi, quindi non ci si deve
stupire se qualcun altro si sostituisce alle nostre funzioni.
Con questa interpellanza chiediamo le due cose: da una parte
elementi di valutazione e conoscenza per quanto riguarda le cause
della tragedia di Courmayeur, dall'altra cosa si intende fare per
colmare una lacuna che ormai dura da troppo tempo. Ricordo che il
precedente Assessore al turismo, Faval, quando avevamo discusso di
queste cose, aveva detto che già si stava predisponendo la legge in
materia; non so se adesso l'Assessore mi continuerà a dire che la
stiamo sempre predisponendo, sta di fatto che comunque il tempo
passa, gli anni passano, si verificano incidenti, si verificano
situazioni spiacevoli, però questa normativa tarda ad essere messa
all'esame del Consiglio e a diventare operativa, ed è secondo noi
urgente, necessaria ed importante.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI-PDS)
- Nelle comunicazioni del Presidente
della Giunta si era discussa l'eventualità di verificare se
esistesse o meno un conflitto di competenza fra la Regione e la
magistratura in merito al blocco della pista del Pavillon;
probabilmente questa verifica è opportuna, è però vero che per
esercitare una competenza bisogna anche averne gli strumenti. In
effetti sono numerose le leggi regionali che presentano delle norme
per ciò che riguarda la gestione delle piste, mentre le uniche
disposizioni relative alla sicurezza sono contenute nella
disciplina generale dei trasporti.
Rispetto ad una tragedia quale quella che si è verificata,
indubbiamente gli accertamenti di eventuali responsabilità sono
complessi e ci sono organi giudiziari, tecnici ed amministrativi
che devono compiere le indagini, e non sappiamo a che punto siano.
Rimane però, dal punto di vista della Regione, la necessità di dare
una risposta ai problemi della sicurezza e della vigilanza.
Quindi con questa interpellanza vorremmo conoscere le intenzioni
della Giunta rispetto ai provvedimenti organizzativi, o
amministrativi, o legislativi, che si possono assumere per
migliorare le condizioni di sicurezza degli impianti connessi
all'attività turistico-sportiva invernale, che sono impianti
importanti per l'economia della nostra regione, sui quali tragedie
come quella verificatasi alcune settimane fa possono esercitare un
ruolo molto negativo, oltre che per le vittime, anche per
l'immagine che si dà della nostra regione.
Presidente
- La parole à M. Louvin pour fait
personnel.
Louvin (UV)
- C'est juste une précision à l'égard de
l'intervention que vient de faire M. Mafrica.
Quand nous avons évoqué une hypothèse de conflit d'attribution,
ce n'était pas au sujet de l'arrêté qui concerne la piste de
Courmayeur, pour laquelle il y a eu des faits extrêmement graves
qui se sont produits et qui justifient une intervention de la
magistrature, mais pour ce qui a trait à l'arrêté suivant, qui
limite en quelque sorte l'accès à d'autres zones de la région pour
l'exercice d'activités sportives ou d'activités de ski de
montagne.
C'était uniquement pour cette précision, pour qu'il n'y ait pas
de malentendus à cet égard.
Presidente
- Ha chiesto di parlare l'Assessore al
Turismo, Urbanistica e Beni Culturali Pascale; ne ha facoltà.
Pascale (PSI)
- Per quanto riguarda la prima richiesta
fatta dal Consigliere Riccarand nella sua interpellanza, quali
indagini e verifiche siano state fatte, aveva già comunicato il
Presidente della Giunta che la Giunta regionale ha nominato una
commissione di inchiesta tecnico-amministrativa, commissione che è
già stata insediata ed ha già iniziato i propri lavori, quindi ne
attendiamo i risultati che saranno poi comunicati al Consiglio
regionale.
Per quanto riguarda il secondo punto, la necessità di una
adeguata normativa, mi pare che il Consigliere Riccarand faccia un
po' di confusione fra impianti a fune e piste di discesa. Per gli
impianti a fune esiste già tutta la normativa necessaria, regionale
e statale, riguardo alla costruzione e all'esercizio; vero è invece
che per le piste di discesa la regione è carente di questa
normativa che esiste in altre regioni alpine.
Posso però anticipare che l'Assessorato ha già predisposto una
bozza di disegno di legge sull'ordinamento delle piste di sci, che
sarà sottoposta all'approvazione della Giunta regionale la prossima
settimana. In questo disegno di legge posso anticipare che verranno
affrontati tre ordini di problemi: il primo legato
all'inquadramento giuridico delle piste di sci di discesa e di
fondo, per le quali saranno stabilite caratteristiche, requisiti,
tipologia, criteri di classificazione, ma soprattutto i requisiti
atti a garantire la sicurezza. Sarà prevista la costituzione di
commissioni comprensoriali di esperti, che avranno il compito di
esprimere al direttore responsabile degli impianti dei pareri
tecnici sulla sicurezza delle piste, in presenza di condizioni
meteorologiche e ambientali contingenti.
Un secondo punto prevede il rilascio di un decreto di
concessione del Presidente della Giunta regionale per l'apertura al
pubblico e l'esercizio delle piste, previa verifica dei requisiti
anzidetti da parte di un'apposita commissione tecnica.
Terzo ordine di problemi che sarà affrontato e che ci era stato
sollecitato dall'associazione degli impianti a fune, è la
disciplina dei rapporti fra i concessionari di pista e i
proprietari dei terreni interessati dal passaggio delle piste e
dalla realizzazione delle infrastrutture complementari alle
stesse.
Ma su questo disegno di legge avremo modo di confrontarci in
Consiglio regionale al più presto, perché il disegno di legge sarà
portato quanto prima all'esame delle commissioni competenti del
Consiglio regionale.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Prendo atto che finalmente si va verso
la presentazione di questo disegno di legge, che è quanto mai
urgente. Purtroppo devono succedere delle cose drammatiche, a
volte, perché si possa mettere concretamente mano a delle
discipline innovative. Comunque è importante che si arrivi
finalmente ad una definizione della cosa.
E' vero che esiste una differenza di normativa fra gli impianti
a fune e le piste di discesa; nell'interpellanza ho parlato insieme
di tutti e due gli aspetti perché si tratta di due aspetti che sono
funzionalmente connessi, tant'è vero che molte leggi di altre
regioni o di province autonome disciplinano contemporaneamente con
lo stesso provvedimento impianti di risalita e piste di discesa,
perché collegare gli impianti di risalita alle piste di discesa ha
un senso soltanto nella misura in cui i primi vengono realizzati
sapendo già quali sono le piste che si utilizzano per scendere.
E' successo purtroppo in Valle d'Aosta che si sono finanziati
degli impianti di risalita, senza che fosse minimamente definito il
tipo di pista di discesa che si deve utilizzare per scendere. Un
esempio non molto lontano nel tempo è quello della funivia di
Gressoney-La Trinité, nel quale dove scenderanno gli sciatori è in
gran parte da definire nonostante siano andate avanti le procedure
di finanziamento.
Quindi riteniamo che debba esserci un simile raccordo
nell'ambito della normativa regionale, la quale parte già esiste, è
insufficiente rispetto agli impianti a fune e viene anche in gran
parte disattesa, perché poi la normativa regionale fa quasi
esclusivamente capo alla normativa nazionale in materia di impianti
a fune, che in più ha introdotto questa autorizzazione previa,
peraltro aggirata con tanti sistemi nella prassi di questi
anni.
Comunque una migliore collocazione della disciplina, per quanto
riguarda gli impianti a fune, sarebbe opportuna. Ma è sicuramente
necessario ed urgente anche un provvedimento esclusivo rispetto
alle piste di discesa, perché su questo non c'è niente, per cui ci
troviamo in una situazione di vuoto normativo e non c'è da
sorprendersi se in questa situazione si determina un intervento
della magistratura, con metodi che possono essere discutibili ma
che comunque vanno nel senso di cercare di tutelare i cittadini e
gli utenti di fronte a delle inadempienze normative che riguardano
tutto il Consiglio.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI-PDS)
- Anche il nostro Gruppo prende atto
della volontà espressa da parte della Giunta di presentare un
disegno di legge al Consiglio. Trattasi di un disegno di legge
complesso, credo soprattutto per la parte che riguarda la
sicurezza, perché individuare l'organo cui spetta decidere se
tenere una pista aperta o chiusa, di modo che la decisione sia
sufficientemente tempestiva e nel contempo affidata ad elementi
tecnicamente validi, è un problema di non facile soluzione.
Ci auguriamo che questa discussione, che dovrà coinvolgere
numerosi soggetti, inizi al più presto, di modo che per la prossima
stagione invernale questa regione abbia uno strumento in più per
garantire la sicurezza degli impianti esistenti e per autorizzare
l'eventuale costruzione di nuovi impianti.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK