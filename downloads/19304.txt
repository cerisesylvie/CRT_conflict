Consiglio Regionale della Valle d'Aosta - Oggetto del Consiglio n. 2462 del 20 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2462 del 20 febbraio 2002 - Resoconto
OGGETTO N. 2462/XI Allestimento di un chiosco con funzione di
accoglienza turistica presso la struttura aeroportuale della
Malpensa. (Interrogazione)
Interrogazione Premesso che:
- presso l'aeroporto di Malpensa è stato allestito un chiosco
presidiato con funzioni di accoglienza turistica e con collegamento
Internet;
- per tale iniziativa, che sarà limitata alla stagione invernale
in corso, sono stati impegnati 75 milioni circa;
i sottoscritti Consiglieri regionali
Interrogano
l'Assessore al turismo per sapere:
1) se siano attivate in altri siti iniziative analoghe;
2) se disponga di stime, e quale sia la fonte, del transito a
Malpensa di turisti diretti in Valle d'Aosta;
3) se presso gli aeroporti lombardi o piemontesi siano in atto
campagne pubblicitarie della nostra Regione e quale sia il costo
delle stesse.
F.to: Frassy - Tibaldi - Lattanzi
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Voglio subito sottolineare che nelle
premesse, non certo per colpa dell’interrogante,
c’è una piccola imprecisione, nel senso che
nell’Aeroporto di Malpensa non è ancora stato
allestito, ma si sta allestendo questo chiosco presidiato; la cosa
non si è ancora concretizzata: si concretizzerà adesso, nei primi
giorni del mese di marzo.
Per rispondere al primo quesito, se sono stati avviati altri
siti ed iniziative analoghe, la risposta è "no", nel senso che
l’Assessorato ha deciso di concentrare i propri
interventi promozionali sull’Aeroporto di Malpensa.
Il motivo è molto semplice, questo è l’aeroporto che
ha il maggior traffico di arrivi turistici, ma soprattutto quelli
che arrivano dall’estero; questo è
l’aeroporto con il quale abbiamo costruito un
meccanismo di collegamento con le varie località turistiche della
Valle, proprio in accordo con gli operatori turistici, nel senso
che come l’interrogante saprà, da due anni
c’è in funzione un centro operativo, un cosiddetto
"numero verde" gestito direttamente dagli operatori turistici, in
particolare l’Associazione di Courmayeur, il
Consorzio di Cervinia, l’Espace Pila, il Consorzio
di La Thuile. Sono loro stessi a gestire questo centro operativo
con un finanziamento di partecipazione
dell’Amministrazione regionale, che è di circa il 50
percento dei costi reali sostenuti.
Questo proprio per far fronte e risolvere uno dei problemi
principali che avevamo avuto ad inizio legislatura, relativi al
collegamento con Malpensa, perché lo stesso non può essere un
collegamento organizzato con il servizio di trasporto pubblico,
come normalmente viene organizzato, ad esempio, con Caselle: ciò è
dovuto al fatto che questo tipo di collegamento interessa non solo
due regioni, ma ne interessa di più, quindi le autorizzazioni sono
ministeriali, non sono di competenza
dell’Amministrazione regionale.
Dovrebbe quindi essere il singolo privato che ha una società di
trasporto pubblico, che chiede tale autorizzazione al ministero per
eventuali collegamenti con l’Aeroporto di Malpensa.
Questo è il motivo per cui, già sin da subito, si era evidenziata
l’esigenza di creare una struttura che, al di là di
quella che potesse essere l'economicità del servizio, desse
l’immagine al turista - nel momento in cui atterra a
Malpensa - di trovarsi a contatto con la realtà della Valle dal
punto di vista dell’accoglienza.
Quello che si voleva evitare era un collegamento con questo
aeroporto da parte di turisti stranieri, che avevano un agevole
collegamento dal punto di vista aereo, e poi si trovavano di fronte
a una serie innumerevole di disagi, oltre che di costi, per
raggiungere la località prescelta nella nostra regione.
Dopo una serie di approfondimenti, di riunioni con gli
operatori, la soluzione è stata quella del numero verde. Pertanto,
sia che arrivi a Malpensa un turista o che ne arrivino cinquanta,
questo numero verde serve come punto di informazione da parte di
tutti gli operatori della Valle, perché serve ad avvisare che
arriva dall’Inghilterra un turista oppure arrivano
dall’America cinquanta turisti e, in base al numero
dei turisti e sapendo la destinazione finale, questa organizzazione
predispone il collegamento direttamente dalla Malpensa con la
località prescelta.
Da questo punto di vista ci pare che ci sia una buona
organizzazione e che sia anche stata espressa soddisfazione, da
parte di tutti gli operatori, nel funzionamento del servizio
stesso. Questo è uno dei motivi principali per cui si è scelto
Malpensa, legato al fatto che il completamento del progetto
prevedeva appunto un centro di accoglienza, quindi nel momento in
cui arrivava il turista, ci doveva essere la hostess con una
struttura regionale presente che prendesse per mano il turista e lo
accompagnasse al servizio che lo avrebbe trasferito nella località
prescelta. Questo è il motivo per cui abbiamo scelto di potenziare
questo tipo di servizio e portare avanti questa iniziativa in
particolare nell’Aeroporto di Malpensa.
Inizialmente si pensava di poter allestire immediatamente questa
struttura, come, per certi versi, erano gli accordi con la società
che gestisce l’aeroporto; poi, come saprà anche
l’interrogante, le note vicende legate alla
sicurezza, a problematiche varie, hanno fatto slittare di qualche
mese la possibilità di concretizzare questo servizio, perché si
andavano ad occupare degli spazi e sorgeva il problema della
sicurezza, sorgeva il problema del tipo di materiale che doveva
essere usato per questi centri di accoglienza dal punto di vista
ignifugo e di tutta un’altra serie di norme e di
tutta una serie di controlli, che si sono inaspriti dopo le vicende
della collisione nell’Aeroporto di Linate.
Questo è il motivo per cui la definizione della cosa si sta
concretizzando in questi giorni, e per cui ho detto nella premessa
che non possiamo ancora dire che c’è questo punto di
accoglienza, ma lo stiamo definendo. Entro i primi giorni di marzo
dovremmo definire questo tipo di organizzazione: questo punto di
accoglienza durerà in concomitanza con il servizio di questo numero
verde che gli operatori, a grandi linee, interrompono verso la metà
di aprile, quando la stagione è conclusa dal punto di vista delle
settimane bianche, per riprenderlo a novembre-dicembre di
quest’anno.
La nostra operatività relativa a questo servizio per
l’anno 2000, cioè l’affitto,
l’occupazione di questo spazio, la contrattazione
con la società di Malpensa, interesserà la chiusura della stagione
invernale da marzo in avanti, e il mese di novembre-dicembre 2002,
e questo in accordo con gli operatori turistici del settore. Per
rispondere al secondo quesito, chiaramente abbiamo i numeri precisi
- posso fornire quelli di gennaio - di tutto il transito che
c’è stato a Malpensa verso le località prescelte a
livello regionale, suddivisi per associazioni turistiche di
Courmayeur, Cervinia e Pila, vari tour operator presenti, La
Thuile, eccetera.
Posso dare dei numeri complessivi che sono per il mese di
gennaio di 533 turisti, che hanno usufruito di questo servizio, e
questo è un dato molto importante perché sta a sottolineare che
questa iniziativa del numero verde di per sé sta funzionando.
Infatti, noi, sottolineiamo qui solo il numero dei turisti che
usufruiscono del numero verde, ma il problema è un altro.
Questo punto di accoglienza ha duplice finalità: una, quella di
integrare questo servizio e avere subito
l’accoglienza diretta; l’altro, è di
avere un punto visibile all’interno
dell’Aeroporto di Malpensa, e le motivazioni che
stanno alla base di questa scelta non sono forti, ma sono
fortissime. Cito qualche dato. Al terminal 1, in base ai dati
fornitici dalla SEA, dove verrà collocato il nostro punto di
accoglienza, nel marzo 2001 sono passati 1.480.843 passeggeri; ad
aprile 2001, 1.484.000; a dicembre 2001, quasi 1 milione di
passeggeri, 1.240.000 a gennaio.
La funzione di questo centro di accoglienza ha quindi duplice
finalità: integrare questo servizio fatto dagli operatori; avere
una presenza promozionale e costante con una persona che segue
direttamente questo servizio e che può dare delle informazioni e la
creazione stessa della tipologia del centro di accoglienza che dirò
in conclusione, è anche un punto di interesse per il turista che
transita e che ha del tempo per chiedere informazioni e per
interessarsi di questa nostra presenza.
L’obiettivo è quindi non solo di dare un servizio
a quelli che hanno già scelto di venire in vacanza in Valle
d’Aosta, ma soprattutto di cercare di catturare
nuova clientela, in un punto strategico dal punto di vista dei
passaggi, tenendo conto che a Malpensa la quasi totalità della
clientela usa questo aeroporto per motivi di vacanza.
Indirettamente ho risposto anche al terzo quesito.
I nostri impegni economici sono solo finalizzati a questo tipo
di aeroporto, la scelta è stata ponderata, abbiamo quindi
abbandonato la presenza che avevamo all’Aeroporto di
Torino-Caselle, perché la ritenevamo inadatta sia per quanto
attiene l’impatto e il ritorno che poteva dare, sia
dal punto di vista dell'organizzazione, perché erano spazi
ristretti e non potevano essere presidiati.
Era una presenza legata ad una promozione visiva e ad una
possibilità di ritirare dei dépliants che secondo noi ha poco
significato, ma soprattutto ha poco significato perché il transito
all’Aeroporto di Caselle è prevalentemente non di
tipo turistico, mentre Malpensa è il centro a livello europeo di
transiti che possono far catturare nuova clientela per la Valle
d’Aosta.
Termino dicendo che l’allestimento sarà fornito
con una struttura in legno, fornita dalla Rubner, che fornirà
gratuitamente questo tipo di struttura, perché ha interesse anche
di promuovere questo tipo di materiale e di organizzazione?
(interruzione del Consigliere Frassy, fuori
microfono)
? no, il numero verde è una struttura organizzata direttamente
dal Consorzio degli operatori turistici, non so se a Courmayeur o
all’interno di una di queste associazioni di
operatori, che si sono raccordati a livello regionale.
All’interno di questo chiosco sarà possibile avere
collegamenti informatici con le varie strutture organizzative a
livello regionale.
Président
La parole au Conseiller Frassy.
Frassy (FI)
Assessore, ho ascoltato con attenzione
l'impostazione di questo momento promozionale; devo però esprimere
alcune perplessità che nascono non tanto dall'iniziativa in quanto
tale, ma nascono soprattutto da quella che è una visione di
programmazione del messaggio turistico della nostra regione.
A me è capitato nei giorni scorsi di parlare sulle piste da sci
con turisti che provenivano da varie regioni, e mi dicevano che se
uno non conoscesse la Valle d’Aosta, in Valle
d’Aosta probabilmente non ci verrebbe. E hanno usato
anche un'espressione un po' colorita, dicendo: "Porta sfortuna" per
renderla più esprimibile questa espressione colorita, perché le
notizie che prevalgono dalla Regione Valle d’Aosta
sono: l’incendio del tunnel, il tunnel che rimane
chiuso, la difficoltà di passaggio, il problema degli
ambientalisti, il problema del TIR, l’alluvione,
Cogne (non Cogne per il Gran Paradiso ma per le note vicende delle
cronache di queste settimane).
Aggiungono che, mentre per il Trentino Alto Adige
c’è un forte messaggio promozionale, per la Regione
Valle d’Aosta il messaggio promozionale non esiste
e, se c’è, è quello della cronaca negativa. Allora
penso che questo tipo di iniziativa, la quale ha sicuramente una
sua valenza che potrebbe essere positiva, alla fine rischia di
rimanere un'iniziativa episodica che dimostra la difficoltà di
programmare quella "terza stagione" - di cui lei più volte ha
cercato di illustrarci la filosofia - tant’è che il
punto di accoglienza turistica non lo ipotizziamo sulla terza
stagione, ma nemmeno sulla seconda, perché lei mi conferma che
questo punto di accoglienza turistica è limitato alla stagione
invernale, in quanto va da novembre ad aprile.
Voglio aprire una parentesi, che mi riservo di approfondire nel
prossimo Consiglio, su quello che deve essere il ruolo
dell’Amministrazione regionale e quello che deve
essere il ruolo degli operatori turistici, perché
l’iniziativa che è stata lanciata con tanto di
clamore di stampa a Parigi allo "Espace Vallée
d’Aoste" è una di quelle iniziative, sulla quale
faremo in altra sede riflessioni, che ha dei punti in comune con
questa iniziativa.
Queste sono sì iniziative promozionali, ma servono a promuovere
gli sforzi degli operatori turistici e non tanto e soltanto
l’immagine della Valle d’Aosta, nel
senso che il compito dell’Amministrazione regionale
dovrebbe essere sganciato da quelle che possono essere le utilità
contingenti del contributo al 50 percento, dello spazio fisico dove
mettere il materiale illustrativo delle varie agenzie di
viaggio?
(interruzione dell’Assessore Lavoyer, fuori
microfono)
? sì, Assessore, io le ho chiesto questo, ma le sto dando la mia
sensazione. È difficile pensare che un centro di accoglienza messo
in mezzo ad un aeroporto, dove sbarcano milioni di persone, possa
darci un risultato soddisfacente perché diciamo che a gennaio 533
turisti sono arrivati in Valle d’Aosta transitando
da quel chiosco, che non c’è, diciamo transitando da
quell’aeroporto. Assessore, i 533 turisti a cui lei
fa riferimento, sono 533 turisti che sono partiti da casa con il
biglietto Valle d’Aosta in tasca. Noi dobbiamo
cercare di catturare la fantasia e la voglia di vacanza di quelle
persone che non hanno ancora deciso di venire in Valle
d’Aosta. Ho dei dubbi allora che questo tipo di
messaggio si possa dare con un chiosco mobile, che dura il tempo di
far salire la gente sui pullman per portarli negli alberghi che
sono già stati prenotati!
La riflessione che faccio è la seguente: non è con questo tipo
di iniziative che si riesce a dare un'immagine turistica della
Valle d’Aosta sulla terza stagione; perciò il punto
di accoglienza, che riterremmo ottimale, è un punto di accoglienza
che abbia l’immagine della regione sulle stagioni
quanto meno quella estiva e quella invernale, e che non sia
finalizzato a diminuire i costi che gli operatori turistici si
devono assumere, per svolgere un'attività di tipo economico. Mi
sembra che questi siano dei palliativi che non siano utili al
turismo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK