Consiglio Regionale della Valle d'Aosta - Oggetto del Consiglio n. 3107 del 20 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3107 del 20 dicembre 2017 - Resoconto
OGGETTO N. 3107/XIV - Disegno di legge: "Disposizioni
collegate alla legge di stabilità regionale per il triennio
2018/2020".
Rosset (Presidente)
- Con 32 Consiglieri presenti
possiamo riprendere i lavori sospesi ieri sera.
Eravamo giunti all'articolato del DL n. 125, siamo in
dichiarazione di voto prima della votazione generale. Ci sono
richieste di intervento per dichiarazione di voto? Ha chiesto la
parola il collega Cognetta, ne ha facoltà.
Cognetta (M5S) -
Partiamo con le dichiarazioni di voto
finali, anche se il voto rispetto al DL n. 123 e al DL n. 124 è già
stato effettuato. Comunque tengo a precisare che c'è stato un voto
contrario da parte mia e lo sarà anche sul DL n. 125. Facciamo però
un piccolo ragionamento tutti assieme sul perché c'è stato questo
voto negativo, al di là del fatto che ovviamente, per la posizione
che ricopro e per il ruolo che rivesto, non avrei potuto esprimere
un voto positivo al bilancio della maggioranza, ma non è soltanto
una questione di posizioni.
Cominciamo dall'inizio. Il Presidente Viérin e tutto quanto il
Governo ci hanno chiesto un voto in difesa dell'autonomia
sostanzialmente. Lo Stato italiano ci porta via dei soldi e noi
tutti insieme in maniera compatta dobbiamo difendere l'autonomia
della Valle d'Aosta. A questo punto mi si apre un ragionamento: io
non credo che la patente di autonomista esista. Non c'è una patente
come quella per l'auto per essere autonomisti e soprattutto credo
che la patente di autonomista non venga data da voi, è una
questione di punti di vista. Noi Cinque Stelle abbiamo dimostrato a
dicembre del 2016 di essere molto più autonomisti di tanti che si
professano autonomisti in quest'aula e fuori da quest'aula. Abbiamo
difeso fino in fondo l'autonomia della Valle d'Aosta, l'abbiamo
fatto anche quando c'è stato il referendum in Lombardia o in
Veneto. Noi crediamo fermamente all'autonomia di tutte le Regioni,
a maggior ragione di chi ce l'ha già, non c'è quindi bisogno di
chiederci di difendere proprio nulla. La questione è molto
semplice: siete voi che politicamente a Roma avete fatto ciò che
avete fatto, avete fallito totalmente, da un punto di vista
politico, a Roma, ma questo succede da anni.
Passiamo adesso ad un discorso un po' più tecnico rispetto a
come sono gestite le risorse in questo bilancio. Abbiamo detto che
è un bilancio elettorale. Detto così, sembra una cosa anch'essa
elettorale: è un bilancio elettorale, date i soldi, li regalate e
così via. Vi inviterei a leggere, ma forse lo avete già letto, un
libro che si chiama "La green economy", scritto da Massimo Lévêque
nel 2014, che, tra le varie cose, faceva un'analisi dei bilanci
elettorali di questa Regione: faceva un grafico e faceva vedere
come venivano realizzate le spese nel corso dei cinque anni e si
notava sempre che al limite dei cinque anni la spesa cresceva
proprio perché bisognava in qualche modo creare del consenso. C'è
un bel grafico, guardatelo in quel libro, perché è divertente,
ovviamente lei, Presidente Viérin, in linea con la sua politica,
che è esattamente la stessa, nonostante lei professi il "nuovo che
avanza", ricalca sempre lo stesso modello, quindi non si fa
sviluppo, si fanno soltanto promesse e poi si andrà a vedere quali
saranno mantenute e quali no visto che di fatto mancano 100 milioni
all'appello.
Alla luce di tutto questo, io credo che un bilancio con numeri
fasulli, un bilancio dove non c'è certezza delle entrate non si può
votare e, secondo me, non si può neanche emendare; di conseguenza,
non ho presentato emendamenti, non ho votato chiaramente un
bilancio, che non è possibile votare, perché fasullo: fasullo nei
contenuti tecnici e fasullo politicamente.
La Valle d'Aosta avrebbe bisogno di tante cose, tantissime,
soprattutto di lavoro. Le persone fuori hanno bisogno di lavoro:
l'ultima è sul giornale di oggi, ci sono aziende che per anni sono
state foraggiate in un modo o nell'altro e che adesso chiaramente,
siccome c'è un certo sistema che si è rotto, hanno dei problemi
evidenti. Le vostre politiche non hanno creato sviluppo, le vostre
politiche hanno creato un sistema drogato da un punto di vista
economico, che oggi ci porta alla
débâcle
della Valle
d'Aosta, è ovvio che siete preoccupati. Con tanti soldi in meno
tutta la vostra politica che ha già mostrato in passato tutti i
limiti, dove si dà il pesce ma non si insegna a pescare, com'è
stato detto in passato, mostra finalmente il vero volto della Valle
d'Aosta. La Valle d'Aosta è una Regione che, dal punto di vista
economico, è a pezzi e quello che voi state facendo, ancorché con
questo bilancio che non fa nulla per risolvere questo problema, non
dà nessuna inversione di tendenza in nulla, continuerà purtroppo a
scendere. I redditi della classe media stanno precipitando, i posti
di lavoro si bruciano, ma questo succede da anni, è anni che ve lo
sto raccontando. Qualcuno ci raccontava qualche anno fa che c'era
la "decrescita infelice", adesso non c'è più il collega Perron che
per anni ha retto quell'Assessorato, ma diceva che la mia visione
era catastrofica. Questo lo si potrebbe raccontare a tutti quelli
che hanno perso il lavoro in questi cinque anni, a tutti i servizi
a cui abbiamo dovuto rinunciare in questi cinque anni, a tutto
quello che avevamo e che non abbiamo più, ma non l'abbiamo non
perché non ci sono le risorse, ma perché sono gestite male, è
questa la realtà! Voi non gestite le risorse in maniera corretta.
Continuate a gestirle solo per regalare a chi volete voi. Per fare
promesse, a volte molto più grandi di quelle che poi potete
rispettare - per non dire sempre - e la gente purtroppo continua a
cascarci. Ovviamente sempre meno, perché chiaramente i soldi
finiscono e si stanno rendendo conto che questo ormai è alla
fine.
Voi sperate in questo modo di riuscire ad accaparrare i voti,
che vi serviranno per arrivare al famoso, celeberrimo 42 percento,
per il quale andrete al governo e potrete fare lo stesso giochino
per altri cinque anni, ma non riuscite a capire che forse è il
momento di smetterla e di cominciare a lavorare politicamente in
maniera più seria? Abbiamo messo via il "dragone della Valle
d'Aosta", abbiamo detto: quella persona non c'è più, adesso cambia
tutto. Collega Rollandin, lei vede grossi cambiamenti nel modo di
far politica? Io continuo a non vederli. Un po' mi dispiace, non
che fossi convinto del contrario, ma una speranza ce l'avevo,
invece niente da fare.
Al di là delle questioni personali, che alla fine contano ben
poco, politicamente questa Regione ha fallito; è l'autonomismo
declinato come fate voi che non funziona. Non funziona nel modo più
assoluto. Non avete creato un tessuto imprenditoriale, continuate a
gestire le cose come fate e la gente continua a stare senza lavoro.
Le persone stanno diminuendo e non è un vantaggio che ci siano meno
persone, e tutto questo a voi non interessa.
Per concludere, perché mi sembra di aver parlato già abbastanza
- sette minuti per me sono tantissimi -, penso che il mio voto
contrario sia il voto contrario di tantissimi cittadini, che magari
cinque anni fa vi hanno sostenuto e che adesso non vi sosterranno
più.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Vista l'importanza del tema, ho preferito
cercare di scrivermi degli appunti sul bilancio. Quest'anno il
bilancio e i documenti ad esso collegati sono gli ultimi della
legislatura, è già stato ricordato ieri. Una legislatura, ahimè,
che è stata a dir poco travagliata, stravolta da numerosi
cambiamenti politici, che hanno fatto più male che bene alla
collettività valdostana. Guardando ad altre realtà autonome - come,
per esempio, le Province di Bolzano e di Trento, che recentemente
hanno approvato i bilanci, e hanno citato espressamente nelle loro
relazioni bilanci improntati ad una solida stabilità politica, che
ha permesso di realizzare quasi tutti gli obiettivi prefissati e in
alcuni casi di raggiungere mete che si ritenevano pressoché
irraggiungibili, quasi un
leitmotiv
: stabilità politica e
realizzazione dei programmi - ecco, i risultati, il confronto dei
risultati con la nostra realtà è impietoso.
Là c'è una crescita economica oltre il 7,5 percento, piena
occupazione, alta qualità della vita, infrastrutture moderne dal
fondo valle all'alta montagna, competenze aumentate grazie a 16
norme di attuazione, un patto di garanzia con lo Stato che dà
sicurezza e programmazione e addirittura la possibilità di disporre
degli avanzi di amministrazione, solo per citare alcuni esempi.
Faccio ancora un breve inciso. L'approccio ai temi di forte impatto
mediatico è volto ad evitare irresponsabili campagne populiste o
campagne mediatiche; dibattiti approfonditi e oggettivi
caratterizzano tematiche potenzialmente divisive nella collettività
come criminalità, immigrazione, vaccinazioni, grandi predatori.
Altri due brevi ma concreti esempi. Gli incentivi pubblici
esistono, ma sono mirati, non a pioggia e lo
slogan
è
incentivare ed esigere dall'agricoltura alle attività produttive
fino alla questione dei migranti. Recentemente è stata anche
approvata una nuova legge sugli appalti pubblici ed è quasi un
motivo di tristezza pensare alla perseguibilità effettiva e alle
conseguenze che una tale norma avrebbe da noi. Ripeto: stabilità
politica e realizzazione dei programmi.
La principale caratteristica, invece, di questa legislatura è
stata purtroppo l'instabilità politica con continui cambiamenti e
assestamenti del Governo regionale, con le conseguenti
ripercussioni sull'economia, sulla realizzazione dei programmi e
sulla fiducia dei cittadini riposta nelle istituzioni. Il bilancio
è l'atto più importante che esprime il Governo sostenuto dalla sua
maggioranza. Ad una prima grossolana osservazione, questo bilancio
e quello dell'anno scorso viene sostenuto, a meno di alcune
defezioni, dalle stesse forze politiche che, a fasi alterne, si
dichiarano per il cambiamento, ma allo stesso tempo intendono
ripristinare lo
status quo
, una sorta di contraddizione a
cui ormai siamo abituati purtroppo. Essere allo stesso tempo
conservatori e progressisti, destra e sinistra, un gattopardismo
perfetto come nella proprietà commutativa della moltiplicazione:
cambiando l'ordine dei fattori, il prodotto non cambia. È stato
detto anche ieri: i tempi per esaminare gli atti quest'anno è stato
particolarmente breve, formalmente nemmeno due settimane, in
pratica una. Tuttavia le forze di minoranza hanno voluto analizzare
i documenti e si sono impegnate per cercare di migliorarli, in
un'ottica di investire oggi per migliorare domani. Soprattutto far
sì che il domani fosse abbastanza robusto da poter camminare con le
proprie gambe.
Abbiamo avuto modo di sentire in commissione il Presidente
Viérin sulle modalità con cui è stato costruito il bilancio:
recepimento delle istanze pervenute,
pot-pourri
delle
iniziative consiliari, apertura ad eventuali
maquillage
aggiuntivi. È stato annunciato -a questo punto ci chiediamo su
quali basi - un saldo positivo per quest'anno con risorse in più di
132 milioni di euro, un dato che oggi usare il condizionale è
quanto meno d'obbligo, ma che comunque sarebbe derivato da una
riduzione della partecipazione della Regione al risanamento dei
conti dello Stato e dall'ennesimo prelievo - come cita l'articolo
26 - dalle risorse di CVA per 51 milioni di euro. Una cassaforte,
quella di CVA, che in dieci anni ha dato oltre mezzo miliardo di
euro alla Regione e sarebbe anche interessante capire come queste
risorse sono state utilizzate e chi ha preso le decisioni, ma
questo è un altro discorso.
Il Presidente Viérin ha propagandato a più riprese l'esistenza
di risorse in più per il bilancio 2018. Le ultime notizie ed egli
stesso lo smentiscono, ce l'ha detto ieri. Addirittura lo stesso
Sottosegretario avrebbe dovuto essere il garante, è il firmatario
dell'emendamento che toglie 100 milioni alla Valle d'Aosta. Vi
siete capiti male forse? O forse è un allarme procurato per poi
raggiungere una soluzione dell'ultimo minuto? Sarebbe quasi
auspicabile. Vorremmo sperare che non si sia agito con tale
superficialità, perché sarebbe devastante per la Valle d'Aosta. Non
si capisce neanche come mai, in una fase di trattative così
delicata e con le criticità emerse, si sia scelta la strada della
pubblicità, invece che delle trattative nelle sedi opportune. Forse
si è ritenuto che insultando tutti si ottenesse maggiore
benevolenza? Perché di questo si è trattato. Senza alcun accordo
con lo Stato, accusare pubblicamente il Sottosegretario di non aver
mantenuto la parola non credo che abbia giovato, è abbastanza
imbarazzante. Per di più si tratta di una battaglia che viene fatta
sulla pelle dei valdostani, non a favore, non sono soldi del
Presidente quelli in gioco. Qui si sta facendo gioco d'azzardo con
i soldi di tutti e non c'entrano niente le prerogative e i diritti
dei valdostani. Peraltro, se davvero si vogliono difendere quelle
prerogative garantite dal nostro Statuto dell'autonomia, forse si
dovrebbe contrapporre al modello centralista un modello autonomista
efficiente, che dimostri un funzionamento migliore. Bolzano, per
esempio, si vanta di avere un patto di garanzia, un patto con lo
Stato che garantisce certezza di risorse e programmazione e non va
dicendo che il bilancio lo fa lo Stato, non ci sembra che siano
meno autonomisti di noi. Nel momento in cui lo Stato guarda a noi
che modello ha invece di fronte? Si trova innanzi a pretendere il
principale fautore dell'instabilità politica che tanti danni ha
causato all'intero sistema. Ci chiediamo quale credibilità possa
avere chi in diversi momenti ha causato prima la caduta del Governo
Rollandin e poi quella del Governo Marquis. Il Governo statale ha
la necessità di far quadrare i conti, in più ha le stesse esigenze
elettorali in questo momento. La coperta delle Speciali è quella
(corta), dovendo scegliere tra un modello funzionante o un peso
politico maggiore, chi sceglierà di sacrificare? La responsabilità
o, meglio, direi l'irresponsabilità politica di chi non è stato
capace di dare certezza di risorse ad un bilancio, intento solo a
pensare alle prossime elezioni, limitandosi a vendere fumo e per
nulla interessato alle vere esigenze della propria Regione, è però,
a nostro parere, del tutto evidente. Per noi questo atteggiamento è
inaccettabile. In più ancora più grave se lo si maschera dietro la
salvaguardia dei diritti dei cittadini. Prima si fa il danno, poi
ci si trincera dietro altre questioni. È un comportamento che
ricorda per certi aspetti quello dei bambini viziati, che fanno il
danno prima, poi non sono capaci di ammettere l'errore e negano,
mistificano la realtà, scaricano le colpe su altri. Loro non
sbagliano mai, i cattivi sono sempre gli altri, ma purtroppo il
dato oggettivo è un altro: si sono alloccate risorse che non erano
allocabili senza alcuna certezza o, peggio, consapevoli che,
comunque vadano le cose, per i primi mesi del 2018 le risorse ci
saranno, poi dopo le elezioni si vedrà il da farsi, magari
lasciando ad altri il compito di dover disimpegnare, a riprova di
questo basta vedere le differenze che ci sono nei bilanci
previsionali per il 2019 e il 2020, è davvero preoccupante.
Noi speriamo che il Presidente Viérin abbia qualche elemento di
certezza nel perseverare, abbia un punto di caduta, non stia
andando al buio, altrimenti questa sarebbe pura irresponsabilità.
Ancora più grave, perché fatta con i soldi dei cittadini e non con
i soldi propri, perché si cerca di incolpare altri dei propri
errori, perché si pensa di prendere in giro tutti, ma comunque ci
fossero state le risorse - e noi dell'opposizione abbiamo cercato
di lavorare prendendo per buono il dato in allora - avremmo speso
comunque diversamente i soldi. È di tutta evidenza che avere
risorse in più sia un dato potenzialmente positivo, dipende da come
queste vengono impiegate. Se le risorse vengono impiegate per
investire nello sviluppo della collettività tutta, per creare le
fondamenta di quel
développement durable
, allora è senza
dubbio positivo, però gli investimenti per il 2018 ammontano a meno
del 15 percento sul totale, che vuol dire che l'85 percento è in
spese ordinarie. Se le risorse servono per le spese correnti, per
redistribuire non a tutti, ma solo a qualcuno, magari per interessi
molto limitati nel tempo, come le prossime scadenze elettorali,
allora diventa difficile riscontrare dati positivi, anzi c'è il
rischio di un effetto diseducativo contrario. Non si stimola a fare
meglio, non si aiuta la crescita di una mentalità imprenditoriale
sana, ma si anestetizza un popolo, si toglie la speranza per il
futuro.
In II Commissione il Presidente Viérin ha affermato diverse
volte, che il metodo seguito per elaborare le proposte di questo
Governo è stato il seguente: "abbiamo accolto le sollecitazioni
delle categorie, abbiamo spulciato tra le istanze pervenute nel
corso dei dibattiti consiliari delle istanze latenti. Siccome siamo
ancora nel 2017 - che era l'anno della misericordia - e all'insegna
del motto "volemose bene" c'è ancora spazio per accogliere altre
richieste". Con questo metodo noi cogliamo tutto il limite della
replica di una politica obsoleta, attenta a distribuire più che a
costruire. Ci viene difficile rinvenire il segnale di una visione
per il futuro, che non sia quella del maggio 2018. Non troviamo
inoltre corrispondenze tra il DEFR, pur con tutti i suoi limiti, e
quello contenuto nel bilancio se non a livelli di intenti.
D'altronde, il DEFR è un documento per addetti ai lavori, non lo
legge tutta la popolazione. Oggi spetta a questo Consiglio
esprimersi su questa legge di bilancio, scegliere se dare credito
oppure no, oppure cercare strade alternative, possibilmente
migliori. Il credito - come mi è stato insegnato da persona
autorevole in materia - viene dato non in base alle parole, ma alla
valutazione della persona che lo chiede. Non sono sufficienti le
parole che vengono dette sul momento per convincere ad elargire, ma
viene valutata la storia e la solidità che una persona porta con
sé. Riandando alle manovre politiche viste in questa legislatura,
ci viene quanto mai difficile dare qualunque credito, anche quando
le parole dicono diversamente.
La nostra sensazione è che ci si limiti alla parte commerciale,
tralasciando volutamente, o inavvertitamente, la sostanza, una
sorta di piccolo spazio pubblicità. A questa proposta della
maggioranza viériniana noi, come forze di opposizione, abbiamo
provato a contrapporre una visione differente guardando una
prospettiva non limitata ad un solo anno o al solo primo semestre
del 2018, ma anche dopo. Vorremmo proporre un'amministrazione
pubblica disposta a rinunciare ad una parte delle sue entrate
derivanti dalla tassazione ai cittadini ed alle attività
produttive, soprattutto da parte di quelle imprese virtuose che
assumono le persone e che investono nella crescita, abbassando le
aliquote IRAP per esempio; delle fasce più deboli della popolazione
istituendo una "no-tax area" come altrove. Da un lato, oggi si
rinuncerebbe a qualcosa per cui le entrate del pubblico sarebbero
inferiori, ma si porrebbero solide basi per avere un domani
migliore nella convinzione che, se si creano favorevoli condizioni
per lo sviluppo, quello stesso sviluppo trainerà con sé anche una
maggiore ricchezza e una ricchezza più solida. È quello che, a
nostro parere, è mancato alla Valle d'Aosta in questi anni.
Vorremmo proporre un pubblico che investa sul territorio e sulle
sue risorse, dando risposte certe a chi opera per tenere in ordine
e presentare bene il paesaggio garantendo quei soldi del PSR con i
fondi di rotazione e preservando le ricchezze collettive,
coinvolgendo nei processi decisionali la popolazione: per esempio,
la quotazione in Borsa di CVA, ma non solo. Riteniamo che occorra
investire e sistemare le problematiche ambientali, che per troppo
tempo sono state trascurate e porteranno con certezza maggiori
costi per il futuro: penso a tutte quelle opere di depurazione in
grande ritardo, i collettori fognari, le bonifiche. Occorre
lavorare nella direzione di integrare economia ed ecologia,
superando le apparenti contraddizioni, anzi, traendone un
arricchimento per entrambe.
Le criticità di oggi, quali i rifiuti, i cambiamenti climatici,
consumo del suolo, inquinamento di acqua e suolo, traffico ed
emissioni di gas climalteranti, possono essere superate e diventare
per noi lo spunto per una diversa concezione di sviluppo, ma
occorre guardare lontano, ben oltre un decennio. Serve puntare ed
investire sull'economia circolare, seconda vita delle materie,
l'utilizzo razionale e sostenibile della risorsa acqua,
infrastrutturazioni diversificate che consentano di sviluppare,
accanto alla tradizionale offerta luoghi di tranquillità per un
turismo attento al contatto con il territorio, peraltro sempre più
richiesto, migliore qualità di servizi di trasporto pubblico,
mobilità
green
, recupero, soprattutto dal punto di vista
energetico del patrimonio edilizio esistente, solo per citare
alcuni esempi. Su questi temi, quello che è stato presentato, è per
noi del tutto insufficiente e privo di prospettive. È una sorta di
partita di giro per gli Assessori, che prende da tutti e
ridistribuisce solo ad alcuni.
Quello che viene presentato, a nostro giudizio, è un bilancio
inconsistente e senza speranza, un bilancio che guarda a soddisfare
esigenze immediate, un bilancio elettorale, ma senza alcuno
spessore politico, che non vada oltre le prossime elezioni
regionali. Il nostro giudizio nel complesso è molto negativo,
soprattutto nella limitata visione del futuro. La nostra proposta
cerca di guardare oltre con misure concrete e realizzabili, in cui
il pubblico rinuncia ad alcune entrate, anche importanti, per
lasciare più risorse ai cittadini e alle imprese, che nei processi
decisionali importanti richiede la partecipazione dei cittadini,
che investe oggi per avere un domani migliore.
Presidente -
Ci sono altri interventi per dichiarazione
di voto? Ha chiesto la parola il collega Borrello, ne ha
facoltà.
Borrello (AC-SA-PNV) -
Ci apprestiamo a concludere un
percorso di analisi e poi successiva votazione finale del
provvedimento principe per un'amministrazione. Per quanto riguarda
questa Regione, è l'elemento fondamentale per la programmazione del
prossimo anno, del prossimo triennio.
Non siamo contenti della situazione che stiamo vivendo, di
quello che abbiamo letto sui giornali. Non possiamo come valdostani
essere contenti delle notizie che apprendiamo rispetto alle
dinamiche parlamentari. Non siamo contenti degli annunci che
vengono fatti per quanto riguarda la risoluzione di problemi di
carattere economico che vengono puntualmente smentiti con atti
all'interno del Parlamento italiano, che vanno a modificare le
disposizioni finanziarie all'interno del bilancio che oggi noi
andiamo a trattare.
Mi viene quindi d'obbligo fare un piccolo passaggio storico,
perché effettivamente dal 2010 noi stiamo vivendo un momento
critico rispetto alle disponibilità finanziarie all'interno del
"sistema Valle d'Aosta", disponibilità finanziarie che hanno
permesso dal 1981 - come ricordava il Presidente - di poter
crescere e di poter creare un sistema Valle d'Aosta. Sistema Valle
d'Aosta che in questo momento è fortemente in discussione, è
fortemente a rischio ed è per quello che noi abbiamo provato a
rilanciare, secondo la nostra visione di Valle d'Aosta, ma entrerò
nel merito, nel prosieguo del mio intervento, della nostra visione
già anticipata dai colleghi.
Il primo elemento che voglio sottolineare è: essere o non essere
autonomisti. Come poter difendere la nostra peculiarità. Il collega
Cognetta parlava di patenti, non so se si possono dare patenti
autonomiste o meno. Io so che devo difendere il sistema che mi ha
permesso di crescere all'interno di questa Regione e di poter dare
a tutti i cittadini valdostani un degno sistema di vivibilità
all'interno del territorio. Voglio fare una suddivisione, parlare
di politica, politica nobile, fare un discorso politico
amministrativo e un discorso prettamente amministrativo. A livello
politico - quello più nobile, quello che è scritto in quella frase
che deve essere illuminante per tutti coloro che interpretano il
ruolo di Consigliere - all'appello del Presidente della Regione di
essere autonomisti e di fare una battaglia a Roma, noi ci siamo,
non ci sottraiamo alle responsabilità di un Consigliere regionale
che deve difendere le peculiarità e le caratteristiche della Valle
d'Aosta. Noi ci siamo per andare a combattere a Roma rispetto alle
criticità e al disconoscimento del "sistema Valle d'Aosta", però a
livello politico-amministrativo non possiamo farlo su questo
bilancio, perché questo bilancio l'avete fatto voi, l'avete
confezionato voi e con dei numeri che risultano essere fasulli. Non
è quindi un discorso di difesa della peculiarità valdostana: è
un'analisi prettamente tecnica rispetto a un bilancio che oggi non
esiste, un bilancio che è fallato in partenza.
Dal punto di vista amministrativo, è un bilancio tutto
concentrato sul 2018. Lo posso anche capire, siamo in prossimità
dell'appuntamento elettorale e in maniera molto sincera dico, se si
vanno ad analizzare le singole voci, i singoli capitoli dei singoli
Assessorati, come non si può essere d'accordo solo per il 2018,
perché il tutto non è previsto per il 2019 e per il 2020, perché
andiamo a leggere per ogni singolo Assessorato un più "X", ma è
facile mettere dei valori positivi se non hai la certezza della
copertura finanziaria. Allora, a livello amministrativo, io voglio
capire - e da valdostano spero che non succeda - tra qualche mese
effettivamente, dovessimo restituire i 100 milioni allo Stato
italiano, come i singoli Assessori riusciranno a gestire questo
delta negativo.
È un punto congiunto in cui analizziamo anche alcune tematiche
legate al DEFR. Voglio manifestare la correttezza del comportamento
della Giunta Marquis, la quale, nel momento dell'analisi e della
predisposizione del DEFR, aveva detto in maniera molto sincera e
molto coerente che, non avendo la certezza della disponibilità
finanziaria, bisognava fare delle analisi puntuali, delle analisi
consapevoli rispetto alla reale disponibilità finanziaria. È dal
mese di luglio-agosto che il collega (allora Assessore) Chatrian
aveva detto in maniera chiara che bisognava andare a ragionare in
termini di un bilancio di 1,070 miliardi di euro, in modo tale di
garantire il sistema della Valle d'Aosta già previsto per il 2017,
e poi entrerò anche nel merito del 2017, per quanto riguarda i
discorsi di responsabilità amministrativa nella gestione dei soldi
pubblici.
Nel momento in cui si deve predisporre un bilancio, bisogna
cercare di avere una responsabilità nel definire il pareggio di
bilancio. Nel 2017, a proposito di difesa dell'autonomia, a luglio,
in virtù delle evoluzioni dei rapporti con lo Stato per quanto
riguarda il risanamento della finanza pubblica, essere o non essere
autonomisti, è anche approvare delle delibere per andare ad aprire
un contenzioso con lo Stato, così com'è stato fatto nel luglio
2017, ma questo non vuol dire iscrivere a bilancio dei soldi che in
questo momento sono fortemente in discussione. Qual è la differenza
sostanziale tra il 2017 e il 2018? Che nel 2017 i soldi sono stati
accantonati in attesa di una risoluzione del contrasto con lo
Stato, che avverrà nel marzo del 2018, invece in questo bilancio è
sostanzialmente una partita a poker, che non sappiamo come andrà a
finire, è un gioco d'azzardo fatto con i soldi dei valdostani. Noi
questo tipo di ragionamento non lo sosteniamo, e vi siamo venuti
incontro dicendovi di aspettare qualche giorno in modo tale da
poter vedere l'evoluzione rispetto alle dichiarazioni che voi avete
fatto.
Arrivo alla fine del mio intervento, perché si parla di un
bilancio che, secondo noi, ad oggi non esiste, non nella sua
declinazione dei capitoli, della progettualità che voi avete
previsto solo per il 2018, per fare un passaggio rispetto alla
nostra visione della Valle d'Aosta. Qui, senza tenere conto dei 99
milioni che verranno potenzialmente sottratti al bilancio che voi
presentate, abbiamo provato a fare un bilancio che andasse a
rispettare la nostra visione con delle proposte - molti sono dei
principi di carattere generale -, che caratterizzano e danno un
indirizzo ben preciso della diversa visione che noi abbiamo
rispetto alla vostra proposta, proposta tutta tarata nel 2018, se
non nei primi sei mesi del 2018. Noi ragioniamo in termini di
sviluppo, in termini di creare un indotto, in modo da creare un
volano positivo nei prossimi anni per la Valle d'Aosta, cercando di
non mettere le mani in tasca ai valdostani, provando a creare una
detassazione in modo tale che i valdostani, invece che dover girare
intorno agli uffici per poter avere dei contributi, li abbiano
direttamente nella dichiarazione dei redditi; cercando di non fare
un ragionamento di contributo a pioggia, ma dando la possibilità al
valdostano di poter essere autonomo nella gestione della propria
economia familiare. Noi abbiamo provato a fare un rilancio del
sistema Valle d'Aosta, può piacere o meno, ma questa è la nostra
visione.
Ho cominciato questo mio intervento esprimendo la nostra non
felicità, la nostra preoccupazione rispetto al momento che stiamo
vivendo e ripeto la nostra disponibilità a qualsiasi tipo di
battaglia per difendere l'autonomia valdostana, ma che non deve
essere confusa con questo bilancio, questo è un bilancio proposto
dal Governo regionale, che oggi risulta senza copertura
finanziaria.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Io credo che, per esprimere un giudizio
sulla legge di bilancio e di stabilità di questo triennio che
verrà, sono necessarie delle considerazioni che implicano
un'analisi di questo turbolento 2017 dal punto di vista politico e
sociale. Dal punto di vista politico, abbiamo vissuto un anno di
profondi cambiamenti e di un susseguirsi di governi e di relative
maggioranze, che hanno lasciato stupiti i cittadini, anno che è
stato il prosieguo in crescendo dell'instabilità, la cui genesi
risale al risultato delle elezioni regionali del 2013. Questo
mutare tumultuoso dei governi e delle alleanze è solo
apparentemente un susseguirsi irrazionale e illogico di eventi o,
peggio, un mero gioco di potere. Si tratta in realtà del frutto di
una situazione di stallo di governo a cui sin da subito, come
gruppo dell'Union Valdôtaine Progressiste insieme all'allora
minoranza, avevamo cercato di rimediare. Non essendo riusciti in
modo diretto ad ottenere ciò, per cui è nato il nostro movimento,
abbiamo attuato delle strategie "flessibili" che si venivano a
creare mano a mano che la situazione mutava e che ha portato in
quest'ultima fase di governo una prospettiva di accordo politico
tra le forze autonomiste che potrà, a nostro avviso, garantire la
sempre più necessaria governabilità e stabilità futura della nostra
Valle nel solco del rinnovamento dei metodi di governo. Di questa
stabilità che possa affrontare con serenità i problemi e le
prospettive nei prossimi anni ne hanno estrema necessità tutte le
componenti sociali. Ecco dunque come dall'apparente caos negli
ultimi mesi è nata una prospettiva solida. È stato necessario
demolire delle presupposte incrollabilità di sistema, che non
potevano più reggere e programmare il futuro.
Questa legge finanziaria che oggi esaminiamo si fa interprete e
cerca di supportare una fase nuova in cui si intravvedono dei
segnali di ripresa. L'evoluzione del sistema economico della Valle
d'Aosta risulta allineata con la congiuntura economica nazionale,
anche se con diversità tra i vari settori. Sappiamo che alcuni sono
in crescita (turismo e servizi), altri ancora invece sono in
estrema sofferenza, soprattutto l'edilizia. Segnali positivi si
intravvedono anche nei consumi delle famiglie, nell'aumento degli
indici di ottimismo e delle aspettative. Se l'analisi degli indici
fondamentali (sia economici, il PIL, il tessuto produttivo e
sociale, mercato del lavoro, reddito, coesione sociale, indicatori
del disagio economico) mostra un miglioramento della situazione,
non si può però negare che esistono ancora forti criticità che
andranno affrontate con determinazione.
L'analisi del documento finanziario regionale, sulle cui
indicazioni è stata costruita la legge di bilancio, dimostra come
il Governo si sia fatto carico delle esigenze sociali ed economiche
emerse da un continuo contatto con le parti sociali, confronti che
si sono costantemente tenuti nei vari ambiti assessorili e della
Presidenza, in modo tale da costruire un documento finanziario con
il conseguente bilancio, tenendo conto delle criticità e delle
aspettative che affioravano durante questi confronti, dunque un
documento economico costruito su dati oggettivi, che esprimono
indirizzi di governo che si propongono in programmazioni su tutti i
principali settori, siano essi economici, sanitari,
socio-assistenziali e culturali. La prima fase applicativa di tale
programma di governo si applica con le leggi di bilancio che oggi
analizziamo - veramente le abbiamo analizzate ieri - e che
finalmente vedono una maggiore capacità di spesa. Questa nuova
situazione finanziaria si è costruita non solo sul diritto
giuridico - ricordiamo tutti la famosa sentenza della Corte
costituzionale, che ci autorizzava a costruire questo bilancio -,
ma è soprattutto stata costruita sulla consapevolezza del nostro
diritto di esercitare l'autonomia, diritto che ci è stato
riconosciuto costituzionalmente, autonomia che si esercita
primariamente come autonomia e capacità finanziaria. Condivisibile
o meno, migliorabile certamente, questo è il bilancio della Valle
d'Aosta costruito per i valdostani e che non possiamo aspettare che
altri ce lo modulino. Ho sentito dire che è un bilancio
elettoralistico, non è assolutamente vero, è un bilancio che sa,
che vuole affrontare tutte queste difficoltà che abbiamo
individuato durante questi anni. Ricorderemo fra non molto il 1948
e la promulgazione dello Statuto e quindi oggi è necessario
ribadire con forza questi nostri diritti. Diritti che - com'è stato
più volte ben ricordato dal nostro Presidente - ci sono
riconosciuti da una sentenza della Corte costituzionale, che ci
vengono negati per esigenze di un bilancio non nostro e di cui
chiederemo conto. La capacità di spesa è stata finalmente
raggiunta, affrancandosi da quella specie di "forca caudina" che
era il Patto di stabilità, finalmente siamo in grado di spendere le
nostre risorse. Queste maggiori disponibilità vengono ripartite su
tutti i settori fondamentali dell'attività di governo nella
speranza di migliorare le criticità che negli ultimi anni così
pesantemente hanno condizionato i servizi offerti ai cittadini e
che hanno penalizzato un'economia troppo legata alla spesa
pubblica, che sta affrontando un cambiamento strutturale e non solo
delle difficoltà congiunturali. Risorse aggiuntive che, tramite i
programmi europei e le iniziative occupazionali, si spera possano
essere volano di crescita economica. Risorse che ci permetteranno
di rendere esecutive le norme statutarie sulla fiscalità, che ci
sono state finalmente riconosciute e che andranno affrontate nel
corso dei prossimi mesi in modo da individuare le modalità con cui
applicare questa via da seguire. Per rendere operative e spendibili
queste maggiori risorse in bilancio, si è resa necessaria
un'attenta osservazione delle varie necessità, che ha trovato
applicazione nella legge di stabilità n. 123, che contiene tutte le
disposizioni per dare attuazione agli assi strategici di sviluppo
contenuti nel decreto finanziario regionale. Tutti i temi sono
stati presi in considerazione: i tributi regionali, il lavoro, il
welfare
e la famiglia, lo sviluppo economico, gli Enti
locali, che sono stati riconsiderati nello spirito di sussidiarietà
che caratterizza la nostra visione federalista della comunità con
uno sforzo non solo teorico, ma anche fortemente economico
(ricordiamo i 10 milioni senza vincolo). Una legge che avrà dunque
delle ricadute positive, che vedranno significativi miglioramenti
per i nostri concittadini.
La legge n. 125, collegata alla legge di bilancio, è una legge
che si propone adeguamenti e miglioramenti di legge regionale al
fine di migliorare e semplificare norme che incidono sulla
funzionalità dei vari settori della vita economica e non solo dei
vari settori sociali, 29 articoli che avranno ripercussioni e
ricadute positive. Certo, siamo ancora in mezzo al guado e non si
può pensare di aver superato questa crisi profonda e strutturale,
ma pensiamo che con questa legge di bilancio 2018-2020 e con le
collegate si possa ridare un po' di ottimismo, che è uno dei motori
fondamentali per poter offrire una speranza di un futuro migliore
per la nostra Valle. Lasciamo alla prossima legislatura il compito
difficile di proseguire nel riequilibrio della struttura della
Valle in tutti i suoi aspetti e di dotarsi di una visione
prospettica, che possa basarsi su certezza di risorse e del loro
utilizzo, cosa che purtroppo non è avvenuto finora. Il convinto
sostegno che l'Union Valdôtaine Progressiste darà a questo bilancio
non sarà solo per i motivi di sostanza sopra detti, ma anche per
l'approccio con cui questo bilancio si propone: un approccio di
legittima rivendicazione dei diritti della nostra Valle, diritti
che devono essere assolutamente difesi in tutte le sedi del diritto
e della politica. L'approvare oggi, senza sentirsi
sub
iudice
o condizionati da istituzioni centrali, è
un'affermazione di quell'autonomia di cui ci sentiamo orgogliosi
eredi.
Il faut aujourd'hui être conscients que nous devons défendre ce
que nous appartient, c'est-à-dire notre autonomie économique, sans
laquelle nous ne pouvons pas exercer notre autonomie législative et
notre façon de vivre, afin que notre Vallée ne devient pas une
petite banlieue d'une grande province soit italienne, soit
européenne.
Presidente -
Ha chiesto la parola il collega Padovani, ne
ha facoltà.
Padovani (GM) -
Stavo aspettando che magari qualcuno del
gruppo dell'Union intervenisse...
Presidente -
È inutile che uno aspetti l'altro; chi
intende prendere la parola la prenda.
Padovani (GM) -
... era per rispetto e garbo, nessuno
dell'Union ha ancora parlato, quindi aspettavo che magari qualcuno
parlasse.
Arriviamo alla fine dell'anno e, quando si arriva alla fine
dell'anno, si deve fare un po' di bilancio di questo anno, bilancio
di questo anno ma direi ormai di questa legislatura, giunta
praticamente alla fine. Direi che non è un gran bilancio, questa
legislatura ha visto vicende giudiziarie, vicende politiche che
hanno minato fortemente la credibilità del sistema politico tra le
persone; credibilità che sarà difficile ricostruire e che andrà
ricostruita passo passo. Arriviamo alla fine di questa legislatura
con l'ennesima maggioranza, una maggioranza che ho definito una
nuova vecchia maggioranza. C'è chi l'ha definita la maggioranza del
ristabilimento dello
status quo
, di una situazione
ex
ante
, chi, secondo me giustamente, l'ha definita la maggioranza
"obiettivo 42 percento", e questo bilancio è probabilmente il
tassello che questa maggioranza ritiene fondamentale per
quell'obiettivo, e più avanti spiegherò perché.
Devo dire che al mio primo bilancio regionale, vedendo
l'incertezza delle risorse messe a disposizione in questo bilancio
e il tempo quasi nullo con il quale è stato messo a disposizione di
noi Consiglieri di minoranza per leggerlo, per provare a dare il
nostro contributo, la reazione che ho avuto di pancia è:
votatevelo, fate voi! Il rispetto però che ho per questa
istituzione, il rispetto che ho per il mandato ricevuto dalle
persone che mi hanno votato, il rispetto che ho per il servizio che
diamo alla comunità mi ha suggerito di provare a dare un contributo
a questo bilancio, contributo che abbiamo provato a dare con degli
emendamenti, che ovviamente non sono stati accettati, neanche
quell'emendamento che provava a riaprire i termini per dare la voce
alle persone su un tema fondamentale come quello delle acque, come
quello della quotazione in Borsa del nostro salvadanaio (CVA). Quel
salvadanaio che è stato abusato in questi anni. Qualcuno prima
diceva che da quel salvadanaio sono stati tirati fuori 590 milioni,
poi bisognerebbe andare a vedere chi e come li ha utilizzati questi
590 milioni.
Le parole più usate in questi giorni da qualcuno della
maggioranza sono "responsabilità" e "autonomia", ma come si fa ad
usare queste parole? "Responsabilità". Io devo dire che nei mesi in
cui ho partecipato a questo Consiglio, di responsabilità da chi
compone questa maggioranza ne ho visto davvero poca. Ho visto
movimenti che hanno disertato quest'aula, provando a non farla
funzionare, non voglio dire a boicottarla, ma a non farla
funzionare. Ho visto movimenti fare e disfare maggioranze a loro
piacimento, perché bisognava arrivare alla fine della legislatura
gestendo in prima persona il bilancio e magari anche con la
Presidenza della Giunta, devo dire che lezioni di responsabilità da
questi movimenti non ne accetto.
Prima diceva il collega Fabbri che questo nuovo progetto
politico è solido. Devo dire, collega Fabbri, che ieri in
camera
caritatis
qualche componente di questa maggioranza ha definito
questo bilancio "provvisorio e precario", questo io non penso sia
sintomo di solidità di questo...
(interruzione del Presidente della Regione, fuori
microfono)
... no, Presidente Viérin, io non sono contento, perché lei ieri
ha detto che probabilmente voi più avanti dovrete fare altre
scelte, tradotto vuol dire che bisognerà tagliare, perché voi non
siete sicuri di avere quei 100 milioni...
(nuova interruzione del Presidente della Regione, fuori
microfono)
...no, non sono contento... dicevo un bilancio che non ha la
certezza delle risorse, un bilancio - permettetemi la metafora -
che va
all-in
, che mette tutte le risorse a disposizione di
quest'anno, sperando che non si veda il
bluff
, ma il bluff è
visibile, il bluff lo vedremo tra qualche giorno. È un bilancio che
non ha prospettive, un bilancio elettorale che punta tutto su
quest'anno e poi per i prossimi anni vedrà chi verrà, perché
probabilmente anche chi compone oggi questo progetto "42 percento"
sa che quel 42 percento è molto lontano e che quindi probabilmente
nella prossima legislatura non governerà.
Chi se ne frega quindi dei prossimi anni, mettiamo tutto
quest'anno, proviamo - come si è sempre fatto, purtroppo - a
mettere finanziamenti a pioggia, che non danno nessuna risposta a
chi ne ha più bisogno; non danno nessuna risposta alle tante
persone che oggi non hanno lavoro, non danno risposta a quelle
aziende che fanno bene, a quelle aziende che fanno produzione di
qualità, a quelle aziende che magari provano ad assumere a tempo
indeterminato. Non danno nessuna risposta sulla crisi ambientale,
non danno nessuna risposta sulla crisi economica. Sono
finanziamenti a pioggia, sono soldi buttati, a qualcuno
arriveranno, probabilmente arriveranno a quelli a cui qualcuno li
vuole far arrivare. E non sono contento, io sarei stato contento di
un bilancio con delle risorse certe, con delle risorse che dessero
delle risposte alla mia generazione per esempio: quella che è
martoriata, quella che è a casa, perché non ha lavoro, quella che
magari ha un lavoro per un giorno, due, una settimana, un mese.
Questo era il bilancio del quale aveva bisogno la Valle d'Aosta,
della quale avevano bisogno le valdostane e i valdostani.
Si è parlato di autonomia. Ieri si ricordava la Dichiarazione di
Chivasso. Tra poco ricorderemo lo Statuto. Quello che vorrei
ricordare è che chi ha costruito la nostra autonomia ha pensato a
servirla, non a servirsene, che è cosa ben diversa. Io penso - e lo
dico davvero a malincuore - che questo bilancio sia l'ennesimo
bilancio che butta i pochi soldi che ci rimangono senza neanche
essere sicuro di averli; un bilancio che rischia di illudere quelle
poche persone che magari riesce a soddisfare, perché poi - il
Presidente lo diceva ieri - bisognerà fare altre scelte, bisognerà
tagliare. Poi sul perché questi soldi mancano bisognerebbe fare un
discorso molto lungo su come si sono gestiti i rapporti con Roma.
Devo dire quindi che è l'ennesima occasione persa per la Valle
d'Aosta per provare a rilanciare il nostro sistema economico sempre
più in crisi; è l'ennesima occasione persa per le valdostane e i
valdostani per vedersi risollevare il livello di qualità della
vita; è l'ennesima occasione persa per provare a ricostruire quella
fiducia che i cittadini ormai hanno perso nel sistema politico
tutto: ecco perché finora il mio voto è stato contrario e lo sarà
anche sul prossimo provvedimento.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Avec la nouvelle majorité, avec la
soi-disant révolution du 10 octobre les quatre forces politiques
qui ont accepté de se présenter pendant cette période jusqu'aux
élections avec un programme, qui évidemment avait des points
spécifiques, allait tenir dans la due considération le fait qui
étaient encore à disposition des mois pour arriver à la fin de la
législature.
En même temps, de l'autre côté, il y avait un débat qui avait
suscité une attention particulière par rapport au développement des
concepts d'autonomie. Ces concepts ne sont pas liés à la
possibilité de donner des attestations particulières, mais ils ont
la possibilité d'évaluer d'une façon concrète l'attitude vers
l'autonomie de la part des forces politiques, qui vont la concevoir
d'une façon exécutive, c'est-à-dire de prendre le Statut, de le
maintenir, de tenir compte de ce qui a été le Statut par rapport à
l'État et de ce que nous voulons maintenir, codifier et entretenir
avec la population. C'est là la différence entre ce qui a été et
qui est encore un projet, visé à des programmes qui vont bien
au-delà de cette législature, qui vont essayer de retrouver une
harmonie entre les forces qui croient dans un développement de
cette Région, que, je crois, mérite l'attention de toutes les
forces politiques qui soient engagées dans cette direction et non
pas à paroles ou contre l'autonomie, comme très souvent on a
dit.
Dans ce sens je crois que le budget que nous sommes en train
d'examiner a la réponse spécifique au programme qu'on avait
présenté et qui avait des points particuliers: l'agriculture, le
développement, le travail. Les réponses se trouvent dans ce budget,
là où dans les différents secteurs, comme quelqu'un a déjà dit, il
y a une augmentation des disponibilités financières non pas pour
distribuer, comme quelqu'un a dit, aux uns et aux autres, mais bien
au contraire pour faire des investissements spécifiques dans les
secteurs où il y a la possibilité et la disponibilité.
Io credo che in questo senso ci sia oggi la possibilità di
valutare in modo attento l'indirizzo che è stato dato e che il
bilancio porta. Ora tutto questo è stato possibile anche tenendo
conto di quello che è successo nel frattempo. Non dimentichiamo che
in quest'aula noi avevamo fortemente voluto e tutti assieme deciso
che uno dei punti critici dell'Amministrazione era quello di avere
prima il Patto di stabilità e non avere il pareggio di bilancio,
ragione per la quale se ci fosse ancora il Patto di stabilità, oggi
noi non potremmo spendere un euro in più del
target
che ci
veniva dato, invece con il pareggio di bilancio questo è stato
superato.
L'altro problema è il SIOPE, problema che ancora è irrisolto,
perché il sistema SIOPE non è ancora stato abbandonato ed è alla
base delle distorsioni economiche che hanno portato tutti questi
malintesi. Su questo il Governo ha presentato giustamente il DEFR,
che doveva essere presentato a giugno, è stato presentato insieme
con la finanziaria - sono gli indirizzi - e la finanziaria ha dato
questa prospettiva. Qual è stato il nucleo importante alla base di
questo dibattito? "Voi presentate un bilancio - cosa che abbiamo
sentito ancora adesso - di cui non avete certezza". La non certezza
è legata all'interpretazione che viene data del rapporto con lo
Stato rispetto alla partecipazione della Regione al risanamento
della finanza pubblica. Sotto questo profilo, c'è stato un lavoro
importante fatto dal Deputato e dal Senatore con il Sottosegretario
Bressa, con il Sottosegretario Morando, tutti quelli che hanno
lavorato e che ringrazio sentitamente per aver dato la
disponibilità per prendere in considerazione le situazioni.
Ora partiamo dalla situazione oggettiva. Non c'è nessun vincolo
che preveda per il 2018 il versamento allo Stato da parte della
Valle d'Aosta dei 144 milioni, non c'è da nessuna parte, e spiego.
Il dato di partenza è la sentenza n. 77, secondo la quale questo
contributo della Regione è dovuto nel limite del 2017, la sentenza
segue una norma che aveva prorogato dal 2017 al 2018 - naturalmente
questa norma non si applica perché la sentenza ha detto chiaro che
si arriva fino al 2017 -; in più ha detto che non è dovuta alle
Regioni che hanno raggiunto il Patto di stabilità. Non voglio
leggere tutto, comunque si dice in modo chiaro che alla Valle
d'Aosta non si applicano le disposizioni in materia di Patto di
stabilità. Questa è la ragione di fondo per cui nel 2018 questi
soldi non sono dovuti. Credo che questo lo abbiano confermato a
varie riprese tutti quelli che sono stati interpellati sotto questo
profilo. Ritengo che gli emendamenti presentati, prima in Senato,
dove si diceva che, nelle more di quanto previsto, c'è la
disponibilità a venire incontro per il 2018 per 45 milioni, nel
2019 120... è legato alle esagerazioni, o comunque al delta
superiore che noi abbiamo pagato negli anni, perché il criterio
SIOPE ci ha sempre penalizzati, noi restituiamo ancora dei soldi
allo Stato legati a questi calcoli che sono assolutamente
fuorvianti.
Noi quindi riteniamo che sia corretto e giusto che si approvi il
bilancio con questa dicitura, tenendo conto del fatto che i termini
che ho letto... e lo dicono in modo chiaro gli articoli riferiti
alla legge, la sentenza in modo inequivocabile dice che termina nel
2017, e lì c'è stata l'interpretazione. "Nel 2017" cosa vuol dire?
Compreso o no? E lì c'è una lite pendente, una vertenza che lo
Stato ha sollevato. Noi avevamo tenuto questi soldi per il 2017,
l'hanno ricordato i colleghi, correttamente non li abbiamo
utilizzati perché aspettavamo di capire quali potevano essere gli
esiti, in quanto questo procedimento è stato impugnato, e una delle
possibilità che avevamo chiesto al Governo era di trovare una
compensazione e di chiudere questo passaggio, cosa che non è
avvenuta, quindi si andrà a giudizio: ad oggi si andrà a giudizio
per il 2017, ma per il 2018 nulla è dovuto. Per gli anni
successivi, se ci saranno nuove disposizioni, naturalmente andranno
esaminate, verranno viste per quelle che sono. Questo è il tema.
Questo bilancio quindi è perfettamente legittimo, coerente,
corretto e segue le disposizioni oggi vigenti, non le sto a leggere
tutte, ne abbiamo anche discusso in termini credo molto
corretti.
Il fatto di poter contare su questo bilancio, tant'è che non è
stato discusso nel merito e io di bilanci ne ho visti, ne ho
seguiti: non era mai successo, e questo rimarrà nella storia, non
si è mai entrati nel merito. Il fatto che qualcuno ha declinato più
20 percento, più 10 percento, più 16 percento... chiaramente se non
c'erano questi 132 milioni, non c'erano. Se, com'è, questo è
dovuto, però io credo che sarebbe stato corretto tenerne conto e
dire che finalmente abbiamo la possibilità di avere una
disponibilità finanziaria che prima non avevamo per le ragioni che
ho appena detto, quindi questo bilancio sarebbe stato da votare
all'unanimità, al di là poi delle scelte di ciascuno. Qualcuno ha
detto che avrebbe utilizzato in modo diverso certe risorse. Quale
sarebbe stato il modo diverso? Quello dell'IRAP? Una parte
dell'IRAP l'abbiamo utilizzata, poi è stato pubblicato sulla
Gazzetta sabato scorso, non penso che nella predisposizione di un
bilancio si potessero già attivare tutti i meccanismi, che sono
possibili e su cui abbiamo detto che condividiamo. Non è che non
condividiamo, però tra il dire che la finanziaria che abbiamo
presentato non è da tenere in considerazione... non si discute, ma
non si discute perché logicamente ha delle risposte puntuali,
corrette, che vanno nella direzione che voi avete auspicato con
noi: quella di dare lavoro per le imprese... gli aumenti che ci
sono, le possibilità di lavoro fatte con i Comuni... queste sono
risposte reali, concrete! Io capisco, si è discusso sul fatto della
pubblicità, di ridurre un po' le affissioni. Si può anche discutere
di questo, però, attenzione, qui abbiamo degli interventi massicci
legati alle difficoltà riconosciute delle aziende, delle imprese,
che oggi purtroppo devono licenziare e che invece potrebbero
giustamente con un rilancio assumere e portare avanti il discorso
principale a cui tutti si riferiscono: quello del lavoro. Noi
quindi riteniamo che il bilancio e questa manovra possano dare una
svolta a sicuramente un periodo difficile.
Vorrei anche ricordare ad alcuni, che si sono forse dimenticati,
che noi veniamo dal 2008 (anno di crisi), con una serie di
conseguenze che in Valle d'Aosta hanno avuto delle ricadute molto
più lievi che non da altre parti, per tutta una serie di
provvedimenti che sono stati fatti e che forse si dimenticano e che
oggi devono essere rivisti con una logica che sicuramente va vista
nell'espansione del sostegno per le nuove imprese, per la ricerca,
per l'università, la pubblica istruzione, tutti concetti declinati
puntualmente nel bilancio. Io quindi credo che se c'è una volta in
cui il bilancio dà respiro alla manovra, dà la possibilità di avere
una disponibilità che nel tempo possa dare garanzie, è
quest'anno.
Per quanto ci riguarda, quindi riteniamo che il lavoro svolto...
e ringrazio anche chi ha preparato questo documento in pochissimo
tempo, ringrazio naturalmente la Giunta, ringrazio anche
l'Assessore Perron che ha partecipato a questo, ringrazio le
strutture dell'Assessorato, perché con questo sistema noi abbiamo
predisposto in pochissimo tempo un bilancio che dà delle risposte
serie e concrete. Non è - come dite voi - un bilancio elettorale,
solo perché c'è un più su tutti... ma per fortuna, perché
elettorale? Non ha mica previsto delle situazioni o delle soluzioni
ad personam
, anzi ha previsto delle norme molto chiare e
garantiste per le attività produttive, le imprese e tutto il
sistema economico della nostra Regione. Questa è la ragione per cui
noi convintamente sosteniamo questo bilancio e siamo convinti che
questa sia una dimostrazione che il concetto di autonomia si può
declinare in tanti modi e questo è uno di quelli in cui noi
crediamo molto.
Presidente -
Ha chiesto la parola la collega Certan, ne
ha facoltà.
Certan (ALPE) -
Nous sommes en train de discuter l'un des
documents et des actes plus importants pour une administration et
nous aussi, en tant que groupe ALPE, nous remercions toutes les
personnes qui ont travaillé sur ce document pour réussir à le
produire. Sûrement vous avez raison, Monsieur le Président, quand
vous dites qu'un document financier comme celui-ci se construit
tout au long de l'année, pendant les différents mois et on ne le
fait pas les derniers deux mois ou les dernières semaines.
Il s'agit d'un document très important, mais je crois que l'iter
- même le collègue Rollandin l'a rappelé - que la construction de
ce bilan a suivi est particulier, et je dirais aussi que ce que
cette Junte est réussie à faire passer de ce document est
particulier. Nous avons cru dans l'importance de ce document comme
dans toutes les autres années et comme nous avons fait pendant
toute la législature, mais dans cette législature et dans ce bilan
est sortie celle qui a été l'action de certaines forces politiques
et je dirais aussi de certaines personnes pendant la législature.
Monsieur le Président Viérin, dans cette législature vous avez fait
un petit peu comme les sauterelles, c'est-à-dire que vous avez
sauté d'un coté à l'autre, en haut et en bas; finalement, au mois
de septembre, tous les valdôtains ont compris ce que vous vouliez
et quel était votre désir: vous vouliez être Président, maintenant
vous avez rejoint toutes vos attentes et nous vous souhaitons un
joyeux Noël. À force d'en faire quand même il nous semble que votre
rôle de
leader
est en train de finir, maintenant que les
leaders sont encore d'autres, Monsieur Viérin, et maintenant que
vous jouez à faire le devant berger, je crois que vous êtes en
train de ne plus avoir le troupeau derrière vous. Vous êtes
toujours plus seul et seulement pour cette raison nous comprenons
pourquoi vous avez employé beaucoup de ressources des valdôtains
pour nommer une liste infinie de servants et serveuses obéissants,
que je souligne payent les valdôtains, qui sûrement vous seront
redevables pour leur vie, mais, cher collègue Testolin, je crois
que cela n'a rien à voir avec le bien des valdôtains.
Per quanto riguarda l'augurio che auspicava lei ieri di fare un
dibattito sereno, costruttivo, credo che esso possa essere fatto
con toni pacati, ma credo che sul "costruttivo" dovremo ancora
rimandare al prossimo bilancio probabilmente, sperando nelle
elezioni. In questi cinque anni abbiamo spesso lamentato la poca
condivisione nella stesura di alcuni documenti, ma devo dire che
mai era successo quanto è successo quest'anno, si è andati oltre,
abbiamo superato veramente tutte le aspettative! Non vi è stata
condivisione (nessuna), tutto è arrivato all'ultimo momento
(pilotato) e neppure credo ci sia stato un grande confronto con le
associazioni - molte ce lo hanno riferito - con i rappresentanti
delle varie categorie. Sono stati fatti inviti precisi ad alcuni a
discutere su alcuni temi, che sono stati poi magistralmente
riportati, sottolineati e fatti notare sul bilancio.
È un bilancio inconsistente, a nostro avviso, da un punto di
vista politico. Probabilmente richiama i punti essenziali, i punti
specifici che avevate condiviso, ma per noi, da un punto di vista
politico, è inconsistente. Tutta la documentazione che ci è stata
fornita ci sembra una campana stonata rispetto ai suoi ritornelli,
Signor Presidente. Qualche anno fa - non so se lo si ricorda, io me
lo ricordo, ma lei è più giovane di me - si vendevano scatolette di
latta con dentro l'aria della Valle d'Aosta, lei in questi giorni
ci ha venduto un bilancio con l'aria dell'autonomia. Credo sia
arrivato anche il momento di ribadire - e credo oggi di poterlo
dire in quest'aula anche con il rischio di avere una replica - che
le Valdotèn son pa fran tcheut de bacàn
, i valdostani hanno
capito, non sono proprio tutti stupidi.
I punti di forza di questo bilancio annuale e pluriennale - così
viene chiamato in questo documento -, lo dice lei, Presidente e
Assessore Viérin, vengono definiti in questo modo: rispondere
concretamente ed efficacemente alle numerose istanze provenienti da
varie rappresentanze, quali non lo sappiamo perché è dal 2016 che
gli insegnanti e le scuole chiedono, scrivono: "attenzione" e mai
sono stati ascoltati, se non nelle ultime settimane perché c'era
bisogno per una questione opportunistica. Non gravare sulle tasche
dei cittadini e delle imprese, tutti lamentano tasse sempre più
onerose, vorremmo capire dov'è la leva che avete messo in atto.
L'unica parte in cui vediamo che in effetti siete stati molto
incisivi è la terza: una maggiore immissione di liquidità, come si
può evincere dall'allegata scheda riassuntiva, che è questa, dove
c'è una serie di più, però c'è solo il 2018, perché del 2019 e
2020, tutto sommato, nel piano pluriennale non interessa a nessuno.
Interessava far vedere che c'era per ogni Assessorato un po' di
liquidità. Praticamente quindi i punti di forza sono mancette e
pourboire
, elargizioni puntuali per mantenere il sistema
clientelare. Vorrei capire, vorremmo capire se questa per voi è
autonomia.
Ieri il Presidente ci ha fatto una
lectio magistralis
su
che cos'è l'autonomia secondo le sue logiche (logiche che io
rispetto, sono tutte sue) e devo dire che c'è quasi da arrossire -
quasi da vergognarsi direi - a leggere la sua definizione. Io con
molta umiltà ho imparato dai miei genitori che, per favorire
l'autonomia, bisogna saperla coltivare in proprio innanzitutto,
bisogna dare l'esempio come essere autonomi. L'autonomia è
orgoglio, ma è soprattutto responsabilità ed etica; non è
arroganza, pretesa, capricci e soprattutto fumo, illusioni per la
popolazione e i cittadini. Nella Dichiarazione dei popoli alpini di
Chivasso, di cui ieri ricorreva l'anniversario, che è stata anche
citata, la definizione di autonomia e dell'autonomia finanziaria
era ancorata su basi morali, storiche ed etiche totalmente diverse
da oggi. Non basta riempirsi la bocca con una lista di parole ad
effetto per essere autonomisti, credo che l'autonomia sia
tutt'altra cosa. Sempre dai miei genitori ho imparato - e a mia
volta spero di essere riuscita ad insegnare come genitore ai miei
figli -
qu'on fi le grou avouì le sou de sé mimo
, cioè ci si
fa grandi e tronfi con i propri soldi e soprattutto quando si
maneggiano soldi pubblici bisognerebbe andarci con i piedi di
piombo. Collega Rollandin, lei ha citato giustamente le sentenze,
ha citato dei documenti che indicano che questi soldi sono certi.
Noi ci auguriamo chiaramente che non saranno trattenuti e ci sarà
la certezza. Noi ce lo auguriamo che sia così e che si vada in
questa direzione. Come non l'abbiamo ancora capito, perché
l'emendamento - lei non l'ha citato - firmato in commissione credo
che vada in un'altra direzione se siamo stati capaci a leggere, non
dice proprio quello che dovrebbe essere... Io non lo so, lei dice
che certifica, noi comunque lo auspichiamo; comunque sia io credo
che i piedi di piombo in questo caso sarebbero stati utili. Credo
anche che non vuol dire essere rinunciatari o non essere virtuosi
visto che ieri ci siamo sentiti dire anche quello, non crediamo di
essere meno autonomisti: vuol dire andare a discutere e pretendere
i nostri diritti con le carte in regola. Ci avete proposto di
votare un bilancio farlocco, a mio avviso, di illusioni, dove non
ci sono investimenti, ci sono risposte a spese correnti, che anche
a quelle finiranno presto.
Leggendo le relazioni - lo ha già detto il collega Roscio -
delle Province di Trento e di Bolzano, ma anche alcune
dell'Emilia-Romagna, alcuni passaggi di altre Regioni, seppur con
accenti anche su tematiche diverse, si vede la prospettiva, si vede
l'indirizzo che la politica dà. C'è una chiara consapevolezza che
queste Regioni lavorano davvero in sinergia con il territorio e con
la popolazione, per tutta la comunità e su dei principi alti,
nobili: sulla coesione sociale, i cambiamenti climatici hanno
citato anche nel bilancio, perché sono dei richiami a lungo
termine, ma sono fondamentali, non possono essere solo piccole
spese correnti che in un attimo si fanno e finiscono. C'è una
riduzione della disoccupazione, c'è un aumento dell'occupazione, ma
lo si vede in modo concreto, nel nostro bilancio questo non c'è,
gli investimenti non ci sono. Sono stati messi dei più per il 2018
e fino a maggio noi siamo quasi certi che, se si riuscirà
tecnicamente a far stare in piedi questo bilancio... non si
toccherà questo bilancio perché andare a toccare... e se anche lo
Stato continuerà su altre strade e questi 99 milioni non ci
saranno, io sono certa che non verrà toccato il bilancio, perché
sarebbe politicamente la sconfitta e la
débâcle
. Toccherà a
chi arriverà dopo, com'è successo con il Casinò e, quando sarà a
posto, si cambierà di nuovo. Noi speriamo che davvero questa volta
i cittadini siano in grado di fare veramente una scelta che porti
stabilità e solidità con persone serie, che possano lavorare cinque
anni e non a strattoni come in questa legislatura.
Termino dicendo che noi non abbiamo trovato in questo bilancio
l'autonomie législative
, quella che diceva il collega
Fabbri, che, a mio avviso, si alimenta con gli ideali e le idee e
non attraverso l'autonomia economica. Quella è un mezzo attraverso
il quale avere l'altra autonomia, ma le basi solide sono altre. Noi
non troviamo nessuna leva che abbia creato o crei inversione,
nessuna nuova idea che in qualche modo crei qualità della vita.
Nella cultura e nell'istruzione c'è la normale amministrazione,
solo promesse, quasi direi anche disoneste visto che chi ha creato
i problemi dovrebbe essere adesso chi li risolverà, o chi promette
di farlo. Abbiamo appositamente fatto degli emendamenti molto
mirati, di cui parleranno anche i colleghi; credo che potevamo
davvero dare un altro indirizzo e ne abbiamo tralasciati altri
perché speravamo che fossero proposti alcuni emendamenti dal
Governo, che non sono arrivati.
Presidente -
Ha chiesto la parola il collega Norbiato, ne
ha facoltà.
Norbiato (AC-SA-PNV) -
Essendo per me questo il primo
approccio con il principale documento previsionale di
programmazione economico-finanziaria della nostra Regione, ho
ritenuto opportuno prioritariamente analizzare con cura la
relazione che la Sezione regionale di controllo della Corte dei
conti ci ha trasmesso il 24 novembre scorso in ordine al rendiconto
generale della Regione per l'esercizio finanziario 2016, perché
siamo tutti a conoscenza che in materia di conti pubblici i conti
consuntivi sono strettamente correlati ai bilanci previsionali, che
si susseguono ancorché a valenza triennale. Nella disamina del
citato documento è bene ricordare come il rendiconto 2016 è stato
esaminato con l'intento di verificare i risultati dell'azione
amministrativa in termini di programmazione, di rispetto dei
parametri di legge, delle modalità di adeguamento ai nuovi dettati
legislativi.
Relativamente alle spese di investimento, era inevitabile che il
focus
del controllore si soffermasse sull'annoso capitolo di
spesa n. 68150 attinente i finanziamenti destinati al potenziamento
delle strutture dell'aeroporto Corrado Gex. In merito si evidenzia
come gli ingenti stanziamenti registrati e la mancata ultimazione
dell'opera hanno provocato la totale mancanza di ritorni che gli
investimenti effettuati avrebbero dovuto ingenerare. L'elemento
credo che più di tutti deve farci riflettere è la parte della
relazione in cui si evidenzia come il programma per le
infrastrutture aeroportuali, (che data a far tempo dalla legge
regionale n. 78 del lontano 1991) sta producendo un effetto di
paralisi in termini di risorse sull'economia valdostana,
soprattutto se rapportato al cospicuo numero di anni che sta
impegnando il realizzarsi dell'opera, tuttora incompiuta. In altri
termini, gli esiti della gestione in conto residui informano
dell'ingente ammontare di cospicue risorse, bloccate nel tempo,
potenzialmente sottratte ad eventuali impieghi alternativi (e Dio
solo lo sa quanti ne necessiterebbero), per un'opera che tarda a
vedere la luce. Inoltre, è di tutta evidenza come, al di là
dell'effetto paralisi provocato alla nostra già problematica
economia, la questione riguarda un settore, quello dei trasporti,
che già registra gravissimi problemi dovuti ai rincari
autostradali, nonché ai tempi biblici per le percorrenze su rotaia,
causando rallentamenti e disagi alla cosiddetta "industria del
forestiero" di fondamentale importanza per la nostra economia.
Una riflessione a parte merita, a mio avviso, il capitolo
relativo alle gestioni finanziarie fuori bilancio, con particolare
riferimento all'indebitamento della gestione speciale di Finaosta
S.p.A.. A riguardo vorrei sottolineare quella parte di relazione
che in merito sottolinea come il Consiglio regionale vede svuotare
tutte le sue competenze, essendo le movimentazioni di tali gestioni
demandate nella loro interezza a deliberazioni di Giunta. Credo che
una profonda riconsiderazione sulla materia debba essere attuata, a
questo punto, dal prossimo Consiglio, istituendo una commissione
speciale sulle società partecipate. Mi auguro quindi che queste mie
modeste riflessioni sensibilizzino tutti noi, senza intenti
polemici e ci portino a considerare con molto scrupolo ed
attenzione le osservazioni contenute nella relazione in premessa
citata, considerazioni che necessariamente devono andare ben oltre
ad una semplice presa d'atto, così come il punto n. 7.2 all'ordine
del giorno prevede oggi.
In merito al bilancio previsionale in discussione, molto è stato
detto e ancora verrà detto dai miei colleghi, faccio alcune
riflessioni ad alta voce, che non posso esimermi dal fare visto
l'importanza e la gravità della questione. Il 1° dicembre così
titola un giornale locale
on line
: "144 milioni allo Stato,
dal Governo un impegno a risolvere la questione. Aosta, accolto
come raccomandazione un emendamento presentato dal Senatore Albert
Lanièce". Continua l'articolo: "l'accoglimento dell'ordine del
giorno è conseguente ad un accordo tra il Vice Ministro Morando e
il Senatore valdostano, in cui il Governo si impegna a reperire le
risorse necessarie alla regolarizzazione dei rapporti finanziari
con lo Stato e il relativo contenzioso pendente con la Regione
Valle d'Aosta. L'importante somma di risorse finanziarie che il
Governo deve reperire per risolvere questo problema ha
rappresentato il motivo per cui si è preferito aspettare il
passaggio all'altro ramo del Parlamento. La soluzione tecnica è
stata individuata negli effetti che produrrà il decreto fiscale,
approvato in via definitiva proprio oggi (1° dicembre), nel quale
gli articoli che determinano il gettito per lo Stato rappresentano
le coperture economiche necessarie per la Valle d'Aosta". Lo stesso
giornale locale on line tre giorni dopo (il 4 dicembre) titola:
"Bilancio 2018, spunta un tesoretto da 132 milioni di euro. Aosta.
Rispetto al 1,072 miliardi di euro disponibili l'anno scorso,
quest'anno la finanziaria mette in campo 1,204 miliardi di euro".
Continua l'articolo: "risorse che derivano anche dal ridotto
accantonamento per il contributo regionale al risanamento della
finanza pubblica". L'altro ieri c'è stata questa doccia fredda. Il
solito giornale on line titola: "100 milioni allo Stato per il
2018. Viérin: il nostro bilancio va avanti. Aosta. A margine della
conferenza stampa il Presidente della Regione ha fatto il punto
sulla situazione finanziaria con lo Stato. Qui è a rischio
l'autonomia finanziaria della Valle d'Aosta".
Cari colleghi, converrete con me che questa situazione ha dello
scandaloso e dello sconcertante. Veniamo a sapere qualche ora prima
della discussione in aula che vengono a mancare ben 100 milioni
circa di euro, dopo le dichiarazioni trionfalistiche che ho testé
ricordato. Tutta la questione appare permeata da molta
approssimazione e - oserei dire - anche da dilettantismo, ben
miscelato da inesperienza, salvo poi, quando ormai i buoi sono
fuggiti, tirare in ballo l'autonomia finanziaria della nostra
Regione quando magari è troppo tardi, ma se la tiriamo in ballo,
allora ce la dobbiamo dire tutta e andare indietro nel tempo e
ricordare che già nel lontano 2014 tutte le Regioni a Statuto
speciale avevano discusso e sottoscritto un accordo con lo Stato in
merito alla regolarizzazione dei rapporti finanziari, mentre la
nostra Regione è risultata totalmente assente. Come mai? Ancora
ricorderete tutti, a proposito dell'aeroporto Gex, il volo di
Stato, ovviamente per ragioni di sicurezza, attraverso il quale il
mitico Presidente del Consiglio Matteo Renzi (meglio definito "il
ducetto di Rignano sull'Arno") con familiari a seguito, si concesse
una vacanza sulle nevi di Courmayeur, ove siglò, alla presenza del
Presidente della Regione e dei nostri Parlamentari, del suo
compagno di partito Fulvio Centoz e forse di qualcun altro di cui
non ricordo il nome, l'ormai tristemente famoso "patto della
Perenni", attraverso il quale si sottoscrisse un accordo "de fero"
che avrebbe dovuto letteralmente consacrare il Signor Centoz,
notissimo Sindaco di Rhêmes, quale primo cittadino della nostra
città capoluogo con i risultati, specialmente in questi giorni ma
non solo, che sono sotto gli occhi di tutti; assicurare l'entrata
del PD in maggioranza del Consiglio regionale (con la segreta, ma,
ahimè, non ottenuta speranza di raggiungere una maggiore
stabilità); assicurare al Governo centrale il voto favorevole della
Valle d'Aosta all'interno della Conferenza delle Regioni, ove vige
il principio "una testa/un voto" e poi
dulcis in fundo
assicurare pure il voto favorevole dei Parlamentari valdostani, con
particolare interesse per quello espresso dal Senatore. Non mi è
dato sapere se l'accordo investirà altri punti. Non meno
importante, per finire in bellezza, la campagna portata avanti
dall'Union Valdôtaine, ancorché piuttosto in sordina, con l'invito
a votare "sì" al referendum indetto dal solito Renzi & C., che
per noi avrebbe significato raggiungere la tanto agognata "intesa",
che ci avrebbe garantito maggiore autonomia politica e, ça va sans
dire, maggiore autonomia finanziaria. Nella questione che ci
occupa, Assessore Guichardaz, mi pare che pure il suo partito,
localmente spossato alla ricerca di un nuovo segretario, ben poco
interessamento abbia dimostrato nel salvaguardare le finanze
regionali. In ultimo come non evidenziare la totale inaffidabilità
dei rappresentanti del Governo quali Morando e
company
che
ci hanno illusi con le loro promesse.
Infine, caro Presidente Viérin, fa bene a voler tutelare la
nostra autonomia e per questo mi troverà sempre al suo fianco, però
sappia che il Governo di sinistra non è la prima volta che calpesta
le sentenze della Consulta. Le ricordo a riguardo il non rispetto
da parte dell'ex Presidente Renzi in merito ad analoga situazione
allorquando la Consulta sancì il diritto di milioni di pensionati a
ricevere l'aggiornamento ISTAT bellamente disatteso dal
Governo.
Concludo dicendo che chissà che questo gravissimo episodio possa
servire a tutti noi per riflettere in merito alle nostre
interminabili divisioni e che, perdurando gli attacchi così
violenti nei confronti della nostra autonomia, possa poi portarci a
più miti consigli e a riconsiderare le nostre posizioni per
l'esclusivo interesse dei valdostani.
Dalle ore 10:50 assume la presidenza il Vicepresidente
Farcoz
.
Farcoz (Président) -
La parole à l'Assesseur Baccega.
Baccega (EPAV) -
Ci sono stati parecchi interventi questa
mattina, alcuni sicuramente in grado di suscitare una forte
polemica, ma credo che per noi sia opportuno oggi fare chiarezza,
soprattutto per i valdostani che ci ascoltano, senza entrare nel
merito delle polemiche che potrebbero nascere da alcuni interventi.
Dico solo che qualcuno dalla minoranza ha detto che al Casinò è
tutto a posto, di questo ne parleremo poi in altri ambiti, ma vi
assicuro che a posto c'è ben poco, ma sarà quello un altro
argomento.
Oggi siamo pronti ad approvare un bilancio di previsione, un
bilancio che nasce da due mesi di incessante lavoro da parte della
maggioranza, della Giunta, degli uffici che ringraziamo per il
lavoro profuso sistematicamente. Il bilancio lo si affrontava dal
mese di luglio-agosto per dare il giusto respiro, l'abbiamo dovuto
costruire in pochi mesi, in due mesi. Un bilancio che è sostenuto
da un DEFR che questa maggioranza ha strategicamente costruito
sulla base di un programma di governo che questa maggioranza ha
voluto portare avanti. È un bilancio che - è stato detto da tutti -
assegna più importanti risorse rispetto agli anni passati, anni di
grandi sacrifici, che ho vissuto anche personalmente in qualità di
Assessore alle finanze, dove i vari settori erano stati
sacrificati: l'agricoltura, l'edilizia, l'industria, fin dal 2006
l'edilizia aveva visto un crollo totale delle capacità di
investimenti e di spese, soprattutto dovuto alle mancanze di
risorse che derivavano dalle risorse dell'alluvione del 2000. Nel
2013 abbiamo dovuto azzerare le risorse per i contributi a fondo
perso e ricordo bene: i nostri bilanci sono passati da 1,71 milioni
di euro di capacità di spesa a poco più di 1 milione. C'è
sicuramente un rilancio. Abbiamo predisposto questo bilancio forti
dei vincoli, ma anche delle opportunità che la norma sul pareggio
di bilancio ci pone. Lo citava prima il collega Augusto Rollandin,
il comma 484 della legge n. 232/2016 dice con chiarezza che alla
Regione Valle d'Aosta non si applicano le disposizioni in materia
di Patto di stabilità interno di cui all'articolo 454 della legge
n. 228. Quella legge n. 228 che prevedeva che la Regione autonoma
Valle d'Aosta doveva conferire fino al 2017 le risorse per il
risanamento della finanza pubblica. Un bilancio quindi concreto, un
bilancio che ha la forza di risorse proprie, risorse statali,
risorse che arrivano dall'Europa e alle tematiche proposte da
alcuni interventi: "risorse che non guardano gli investimenti"
rispondo che non è vero. Voi per la prima volta - fatto strano -
non avete voluto ascoltarci in commissione. Sistematicamente gli
Assessori tutti gli anni venivano in commissione e illustravano il
loro percorso di investimenti. Si è rifiutato anche il discorso in
Consiglio, anche questo per la prima volta e in questo clima
surreale ci dobbiamo limitare ad una semplice dichiarazione di
voto. Avrei avuto piacere di illustrare alla commissione e al
Consiglio i benefici di un bilancio che, per quanto riguarda, per
esempio, l'Assessorato di cui mi occupo nuovamente, davano risposte
importanti nei settori cruciali, ne cito uno: quello del servizio
idrico integrato nei settori acquedottistico e della depurazione
delle acque reflue. Collega Roscio, sono importanti gli
investimenti che ci sono, importantissimi, milionate. Le
sistemazioni idrauliche, completamento del PTA più altri
interventi: 9 milioni di euro in questo settore. La difesa dai
rischi idrogeologici che vedono impegnati nel monitorare e
prevenire i fenomeni franosi, i fenomeni valanghivi, i fenomeni
sismici, che trovano risorse in emergenza a favore dei comuni e
della regione. Interventi importanti in opere idrauliche nei corsi
d'acqua principali, nei torrenti per i paramassi e anche
perseguendo importanti progetti europei che ci danno risorse. Per
"Italiasicura" - questi soldi non sono a bilancio, ma è importante
comunicarlo al Consiglio - abbiamo fatto richieste per 18,118
milioni di euro per interventi già progettati e 11 milioni per
progettazioni da avviare. Anche in questo settore si sono riservate
importanti risorse per i comuni. Attività di investimenti che
prosegue anche nelle verifiche sismiche delle scuole, dove sono
stati stanziati 4 milioni, nelle opere edili, nelle manutenzioni
degli stabili, gli interventi per le strade regionali che
troveranno una giusta collocazione nel piano triennale dei lavori
pubblici e soprattutto gli interventi per i Comuni: la legge n. 26,
molto richiesta dal CELVA e soprattutto anche il completamento dei
progetti presentati da parte dei Comuni rispetto alla legge n. 24.
Io credo che il percorso si possa concludere con tutte le risorse
anche in ambito sociale e in ambito di rilancio dell'edilizia
rispetto all'edilizia residenziale pubblica, con i già citati mutui
messi a disposizione.
Per quanto riguarda il concorso delle Regioni e gli obiettivi di
finanza pubblica, riteniamo quindi che, sulla base delle norme
attualmente in vigore, non sia dovuto nulla per il 2018. L'ho
citata prima, la più recente legge n. 232 è tombale rispetto a
quanto lo Stato potrebbe eventualmente chiederci. Sulla base di
queste considerazioni, riteniamo che sia doverosa la battaglia su
questo argomento a salvaguardare l'autonomia laddove molti gruppi
hanno detto che senza autonomia finanziaria non può esserci
autonomia.
Entrando nel merito di quello che ci occupa oggi, ci troviamo di
fronte ad un bilancio che andremo ad approvare con convinzione
insieme a tutti provvedimenti collegati. Non è assolutamente un
bilancio elettorale. Soprattutto per quanto riguarda gli
investimenti ci sono risorse importanti, maggiori rispetto al
passato. Certamente si poteva fare di più, ma è un bilancio che
guarda con attenzione al rilancio. Credo che ci vedremo ancora
impegnati a confrontarci con lo Stato con la dignità di un popolo
autonomista, che rivendica le sue peculiarità, che è forte di uno
Statuto speciale e che è pronto a sostenere fino in fondo in modo
lecito e proseguendo anche, qualora sia necessario, un contenzioso
che ci vede fin dal Governo Monti impegnati: impegnati in un
confronto con la Corte costituzionale, che dovrà decidere le
ragioni degli uni e degli altri e che molto spesso ci ha dato
ragione. Soprattutto impegnati con quella frangia del Ministero
delle finanze e dei suoi funzionari che ho avuto modo di incontrare
e che, vi assicuro, hanno una visione delle Regioni a Statuto
speciale tutta particolare. Il richiamo all'autonomia e a
profondere tutti gli sforzi per salvaguardare la nostra autonomia è
stato fatto quest'estate: è quel richiamo che ha generato l'attuale
maggioranza, che fortemente vuole andare avanti e che si impegna
con questa coalizione Union Valdôtaine, Union Valdôtaine
Progressiste, PD-Sinistra VdA, EPAV a proseguire nella direzione di
una Valle d'Aosta autonomista.
Ritornando al documento in esame, vorrei concludere
sottolineando come questo bilancio permette di guardare in
prospettiva, individuando le priorità, ovviamente quelle indicate
nel programma di maggioranza, che devono essere alla base del
progetto che vorremmo per il futuro della nostra Regione.
Dalle ore 10:53 riassume la presidenza il Presidente
Rosset
.
Rosset (Presidente) -
Ha chiesto la parola il collega
Cretier, ne ha facoltà.
Cretier (PD-SIN.VDA) -
Volevo intanto dare qualche
risposta. Io sono del Partito Democratico, che tra alti e bassi
cerca di amministrare questo Paese e vorrei segnalare che siamo
consapevoli dell'autonomia come partito, ma il rischio è
rappresentato da altri partiti che non vedono di buon occhio
l'autonomia e le Regioni a Statuto speciale. Vorrei anche dire che
sono qui con molta modestia a parlare di questi atti amministrativi
e quindi comunque, anche se con qualche sussulto, queste note le ho
scritte direttamente io, quindi me ne assumo la paternità e non
vengo a leggere documenti scritti da altri.
È la prima volta che affronto un bilancio ed è proprio di questo
che vorrei parlare, non di quello che è stato e di quello che sarà
in termini futuri riguardo alle elezioni, ma degli atti che ci sono
stati presentati. Si tratta di un bilancio di previsione e quindi
volontariamente non esprimerò numeri, che oggi sono tali, ma, com'è
già stato detto da tutti, potrebbero cambiare, ma il collega
Rollandin ha citato documenti e fatti precisi. Preferisco un
ragionamento generale più opportuno sulle indispensabili missioni
di un bilancio mediato con tutte le componenti economiche, che pone
le basi di uno sviluppo sostenibile finanziariamente e in
prospettiva futura. Certamente non è esaustivo e definitivo, ma è
in un percorso lineare a risollevare le sorti di una Valle, che da
qualche anno ha bisogno di una strutturazione migliore del sistema
economico, del mercato del lavoro, dell'occupazione e per i redditi
delle famiglie. Se poi bisognerà rimodulare gli interventi, lo
faremo mediando con le nuove opportunità sulle nuove entrate
fiscali e sulla base del bilancio della finanza pubblica dello
Stato. Anche nel DEFR - la cornice su cui agire per programmare a
breve, ma con riflessi a medio-lungo termine - possiamo leggere uno
sviluppo sostenibile per le imprese e il lavoro. Un documento che
traccia in modo descrittivo il quadro economico contrastante, ma
rappresenta la tenuta del sistema economico valdostano. Certo, si
potrebbe fare di più, ma risentiamo ancora fortemente della crisi
non ancora del tutto superata. Si possono fare delle valutazioni
sulle proposte del bilancio annuale, ma sicuramente l'impostazione
prescinde da scelte politiche in carico alla maggioranza attuale,
che nelle indicazioni ha tenuto conto delle istanze delle
componenti economiche locali, che hanno evidenziato in diversi
incontri le richieste degli Enti locali per esempio, delle
organizzazioni sindacali, delle componenti economiche, della
Chambre
, Finaosta e altri importanti enti. Come anche la
necessità di incorporare le richieste degli Assessorati e dei
coordinatori mediando il risanamento dei conti, per poi passare
agli investimenti mirati e progressivamente sostenuti nel triennio,
quindi una sorta di concertazione, che a me è molto cara, che parte
dall'analisi delle problematiche emerse nell'anno precedente e con
una visione prospettica. Ricordo un caro collega, che rappresentava
la concertazione con un termine inglese:
bottom-up
, dalla
base quindi l'impostazione e le richieste non calate dall'alto e
non imposte a tutti, questo si è tentato, secondo me, di fare con
il bilancio.
Vorrei anche evidenziare che la Banca d'Italia nel suo rapporto
di settembre 2017 ha messo in luce i positivi segnali di ripresa di
alcuni settori produttivi ed economici come l'industria, ma
diversamente il settore delle costruzioni ha ancora una debolezza
strutturale e proprio in questa direzione, con la delibera di
Giunta n. 1480, si è tentato di rimettere in moto il settore, che,
anche a causa della meteo, in questo momento è fermo; per altri
settori questa neve credo sia oro colato.
L'occupazione ha ancora una flessione negativa, seppur minima,
ancora in controtendenza nel settore specifico dell'edilizia, in
particolare nelle grandi opere, ove le imprese con molti addetti
sono in chiara difficoltà, com'è apparso anche sui giornali in
questi giorni. Anche la Chambre
(la Camera valdostana) ha
evidenziato la difficoltà delle imprese, la necessità della
semplificazione burocratica per aumentare il sistema produttivo e
dipende molto dal trasporto, ma che necessita di una
digitalizzazione imprenditoriale e una certificazione delle
competenze attraverso un'aggregazione degli attori, al fine di
migliorare l'occupazione valdostana. Insomma, è necessario far
incontrare la domanda e l'offerta anche nel mondo del lavoro
attraverso le scelte formative con metodi, con percorsi che
permettono, oltre alla parte teorica, anche quella pratica, come
succedeva un tempo nelle scuole professionali.
Dopo queste premesse vorrei esprimere qualche pensiero su questo
bilancio cominciando dall'agricoltura e dalle risorse naturali. Vi
è un primo stanziamento per i consorzi di miglioramento fondiario e
le consorterie - storiche entità territoriali collettive che hanno
da sempre avuto in Valle d'Aosta una funzione fondamentale per il
controllo del territorio - in un'ottica futura di rischio
idrogeologico, con la possibilità di istituire in futuro nuove
formule di gestione più moderne nel settore agricolo, in contesti
organizzati. Si intende abbattere i costi di produzione e sostenere
il bilancio delle aziende, senza dipendere sempre dai mutui. Vi è
il proseguimento dei finanziamenti degli interventi per sostenere
il piano previsto per le opere, per le maestranze nei vari settori
di attività dell'Assessorato stesso, opere che in passato hanno
permesso la manutenzione della complessa situazione territoriale,
sia con opere nuove che con manutenzione fatta con personale
competente.
L'Assessorato delle attività produttive. Una delle
mission
strategiche dell'Assessorato riguarda senz'altro lo
sviluppo di nuovi investimenti produttivi, con formazione specifica
e innovativa, che permetta ricadute sul territorio e
sull'occupazione. Al contempo un uso razionale delle tante
strutture disponibili sul territorio regionale, creando attrattive
su imprese che cercano nuovi insediamenti. In quest'ottica la
prospettiva della legge n. 8/2016 ha in sé la promozione e lo
sviluppo di nuove attività di conversione produttiva. Vorrei
difendere gli impegni presi dal collega Assessore Guichardaz, in
quanto citato dal collega Norbiato, il suo impegno mi sembra che
sia leggibile nei 16,1 milioni in più messi a bilancio, quindi
un'intensa attività che ha dato i suoi frutti.
Per quanto riguarda l'ambiente, gli impegni importanti
riguardano il monitoraggio e la tutela ambientale in capo all'ARPA,
a garanzia della salute della popolazione valdostana.
Assessorato dell'istruzione e cultura: l'aggiornamento delle
figure professionali presenti nell'organico - credo che questo sia
un passo avanti -; la valorizzazione dell'importante patrimonio
culturale della regione con relative progettazioni; la messa in
sicurezza, la promozione e la valorizzazione del territorio al fine
di creare un indotto economico; il sostegno alle tante associazioni
culturali presenti sul territorio.
Opere pubbliche: il collega Baccega mi ha preceduto, ma comunque
mi è sembrato importante per interventi a carattere comprensoriale
come gli impianti di depurazione sovracomunali di acque reflue, non
da meno la difesa del rischio idrogeologico e delle situazioni
particolarmente complesse sui versanti delle nostre montagne.
Assessorato della sanità. Sono stati programmati interventi di
lavori di edilizia, verificati direttamente nelle strutture
dell'USL per migliorare anche assieme all'Assessore competente,
come anche la tecnologia e i sistemi informativi che necessitano di
adeguati investimenti, ora necessari e non più rinviabili. Un
particolare e necessario impegno è rivolto alle famiglie, alle
persone con disabilità e ai giovani, con particolare attenzione
alle tematiche del lavoro, dell'abbattimento delle barriere
architettoniche. Questi sono tutti provvedimenti che possiamo
leggere direttamente, quindi degli impegni presi.
Assessorato del turismo, sport, commercio e trasporti.
Predisposizione definitiva del piano regionale dei trasporti in
un'ottica di collegamenti per un impulso per il tessuto
socio-economico della regione. Nel settore turistico la promozione
rimane necessaria per l'offerta turistica regionale per far
conoscere le bellezze locali in modo da spalmare su tutto l'anno il
flusso turistico e garantire delle entrate non solo in certi
periodi dell'anno e non solo stagionali, ma anche far nascere una
nuova imprenditoria che vende l'ambiente naturale tale e quale.
Il tema centrale quindi è proprio il bilancio, magari non con
proposte eclatanti, ma con il sostegno dell'attività; d'altronde,
con le risorse disponibili non si poteva fare altrimenti.
Nell'attuale incertezza è meglio procedere con i piedi di piombo.
Consolidare e sostenere la debole ripresa e lanciarsi in esaltanti
proposte non sostenibili? Questa è la domanda che pongo. Credo che
si sia optato per ragionare allineando le necessità imminenti, per
non dire pressanti, per orientare gli obiettivi di governo. Vorrei
citare in quest'aula una figura importante della sinistra
valdostana, conosciuta e apprezzata per il suo garbo istituzionale:
Giulio Dolchi, che definiva simbolicamente il bilancio regionale
come una torta da dividere. Non vorrei che non fosse compreso il
discorso. Ieri ho sentito più volte parlare di marchette, credo che
questa visione di posizionare gli investimenti del bilancio sia
ridicola; sono delle scelte per la crescita e lo sviluppo della
regione in armonia con le leggi. Lasciatemi dire che il tentativo
di inserire norme per raddrizzare lacune legislative o necessari
aggiornamenti è positivo. Inserire in legge ciò che legittimamente
è richiesto da alcune categorie, quindi la predisposizione di
emendamenti straordinari, è opportuno, ma diversamente, con
l'attuale incertezza finanziaria, le proposte di posizionare
contributi straordinari cozzano chiaramente con la necessità di
spostare risorse da un capitolo all'altro proprio per le tematiche
legate alle attuali risorse. Credo che anche il sostegno agli Enti
locali sia una
mission
indispensabile per la Regione, alcune
scelte di allocare risorse alla finanza locale sono indispensabili
in un'ottica di trasferimenti per investimenti ai Comuni e alle
Unité
, che sono i primi interlocutori dei cittadini e della
loro necessità in un territorio montano difficile, ma che necessita
di essere vivibile con servizi di prossimità, poiché a chilometri
zero, in una fase di contenimento della spesa sui servizi, non
sempre è possibile.
Una particolare attenzione - ha detto bene il relatore Testolin
- che dimostra specifici interventi condivisi e adeguati al
bilancio, a tematiche impellenti di varia natura e di settore. Un
legame stretto quindi tra necessità economiche, finanziarie e
legislative, che potranno e possono condizionare, magari con
qualche modifica futura per riallineare bisogni, prospettive e
obiettivi di vivibilità in una valle alpina distante dai grandi
centri, ma con molte potenzialità ancora da sviluppare.
Infine permettetemi di esprimere un parere personale
sull'andamento delle audizioni. Non sono un commissario effettivo
della II Commissione, ma io penso che sia molto poco rispettoso
richiedere degli incontri in commissione per poi non procedere a
richiedere chiarimenti se non qualche tabella che si poteva avere
on line
, e ringrazio per la disponibilità tutti i tecnici
che vi hanno partecipato... in modo che il tempo si poteva
eventualmente utilizzare per studiarsi la documentazione. Sono
delle scelte legittime derivanti dai rispettivi ruoli di
confronto/scontro tra maggioranza e minoranza, ma va rispettato
anche il lavoro di coloro che avrebbero anche evitato la sfilata
nelle audizioni.
Per tutto quanto espresso precedentemente, com'è evidente,
un'attenzione a quello che succede a Roma, pur sapendo che si
potrebbe fare di più avendo a disposizione più risorse, dichiaro
quindi il voto favorevole del gruppo PD-Sinistra Valdostana.
Presidente -
Ha chiesto la parola il collega Bertin, ne
ha facoltà.
Bertin (GM) -
Sarò estremamente sintetico poiché questa
discussione è una discussione virtuale di un bilancio virtuale,
poiché in mancanza di risorse appare una discussione virtuale su un
bilancio virtuale.
Questa vicenda dei 140 milioni è stata forse sottovalutata nel
tempo e oggi ci troviamo, a fronte di una situazione piuttosto
surreale, a far finta che non esista un problema, poi tra alcuni
giorni invece ci troveremo di fronte ad una realtà ben diversa,
che, com'è stato in un certo senso indicato anche dai banchi del
Governo, obbligherà ad intervenire sulle proiezioni fatte su questo
documento contabile, che è tutt'altro che oggettivo, intervenire
evidentemente aggiornandolo e confrontandolo alla realtà e
inevitabilmente con dei tagli. Non so se questo bilancio è il
risultato di quella che il Capogruppo dell'UVP ha definito una
"strategia variabile", certo di variabile c'è molto, perché si
cambia ogni cinque minuti tra un annuncio e un comunicato stampa,
non si capisce bene poi quale sia il percorso che si vuole
intraprendere e dove si voglia andare.
Anche in questa fase negli ultimi tempi i rapporti con lo Stato
sono stati improntati a questa sorta di annunci, nei quali poi alla
fine non si può che constatare che non hanno prodotto dei
risultati. Oggi approviamo un bilancio che dovremo rivedere tra
poco, poiché la mancanza di risorse imporrà un ridimensionamento.
Non è da questo punto di vista neanche un bilancio elettorale; è
strettamente un bilancio elettoralistico, nel quale si aumentano a
pioggia, in modo indiscriminato le risorse, che rischiano di essere
essenzialmente virtuali in vari settori, senza un disegno, anche
perché tutto condizionato dalla mancanza di una certezza delle
risorse. Questo è un aspetto che indebolisce molto l'autonomia di
questa nostra Regione, perché è il risultato di una mancanza di una
strategia nei rapporti con lo Stato, che altre Regioni invece hanno
affrontato in modo più serio e più concreto. Dall'accordo di
Palazzo Grazioli siglato nel 2009 tra Rollandin e Berlusconi, ad
altri come l'accordo di San Silvestro di qualche anno fa con
l'allora Presidente Renzi. Rapporti politici che hanno determinato
conseguenze politiche dirette in questa Regione: l'allargamento a
destra al Popolo della Libertà - mi riferisco al patto di Palazzo
Grazioli - e nel più recente accordo con Renzi, un cambio di
maggioranza nel Comune di Aosta e poi in Regione, ma che non hanno
affrontato da un punto di vista istituzionale i rapporti con lo
Stato, garantendo alla nostra autonomia quella certezza di risorse
indispensabile per poter esercitare un'autonomia nel senso pieno
del termine. Questo rimane ancora tutto da realizzare, poiché manca
una strategia di rapporti con lo Stato in grado di garantire alla
nostra Regione un esercizio della nostra autonomia responsabile e
seria. Oggi ci troviamo con l'approvazione di un bilancio che
rischia di essere decisamente virtuale, è la manifestazione più
evidente di questo fallimento, che arriva da distante e che
riguarda un po' tutta questa Regione, che non ha saputo nel tempo
caratterizzarsi per un'autonomia responsabile e che verso l'esterno
non cerca dei rapporti istituzionali corretti e di lunga durata.
Questo bilancio, da questo punto di vista, registra questo
fallimento, nel merito è piuttosto inutile affrontarlo poiché
rischia di essere una discussione inutile e surreale, poiché un
intervento successivo dovrà portare ad affrontare nella realtà dei
numeri che rischiano di essere ben diversi. Proprio in ragione di
questo fallimento dei rapporti con lo Stato, che ci mettono in
questa condizione di debolezza e anche un po' ci obbliga ad
assumere dei rischi estremamente elevati giocando un po' sulle
situazioni, che poi si riveleranno molto probabilmente non in grado
di reggere, il voto non può che essere contrario a questo
bilancio.
Presidente -
Non ci sono altre dichiarazioni di voto? Ha
chiesto la parola la Vicepresidente Morelli, ne ha facoltà.
Morelli (ALPE) -
Per invitare a un po' più di alternanza.
Il numero dell'opposizione è ridotto a 12-13, mi pare che
dall'altra parte ci sia il doppio dei possibili interventi...
Presidente -
Non posso obbligare a parlare chi non vuol
farlo.
Morelli (ALPE) -
Infatti il mio è un invito, non un
obbligo.
Presidente -
Ha chiesto la parola il collega Restano, ne
ha facoltà.
Restano (AC-SA-PNV) -
Come consuetudine il bilancio
dovrebbe essere l'occasione per esaminare progetti, obiettivi da
raggiungere mediante la finanza pubblica a nostra disposizione, ma
diventa soprattutto anche l'opportunità per analizzare e riflettere
a fondo sulla situazione sociale, politica e finanziaria.
Permettetemi, colleghi, prima di tutto di raccogliere una proposta
lanciata ieri: la proposta del Forum delle autonomie. Abbiamo visto
nascere la proposta del
rassemblement
al quale non siamo
stati invitati, oggi vediamo nascere la proposta del Forum delle
autonomie. L'abbiamo già detto in quell'occasione: bravi colleghi,
bravo chi ha tentato di portare avanti il discorso del
rassemblement, oggi lo ribadiamo: il nostro gruppo c'è,
rispondiamo: "presenti", come la volta precedente, perché l'area
che rappresento all'interno del gruppo, come l'area di Stella
Alpina, è autonomista fin dalla nascita e quindi noi, se ci
vorrete, ci saremo. Voglio ricordare a tutti però che lo spirito
autonomista non si acquista, non si impone - è già stato detto -,
lo si deve avere al proprio interno. Allo stesso tempo è uno
spirito e un'ideologia che è portata ad includere, ad aggregare: è
questo che ci hanno insegnato i nostri predecessori. Non esistono
classifiche, non devono esistere i primi, i secondi, i terzi sul
podio. Ci permettiamo sommessamente però di porre una
pregiudiziale: noi siamo per un'autonomia politica, un'autonomia
finanziaria da Roma, ma anche - e soprattutto - per un modello di
autonomia, che renda i valdostani indipendenti dall'Amministrazione
regionale e dai politici di turno; che renda i valdostani
indipendenti e autonomi rispetto ai capricci dei politici, perché -
ricordiamocelo - non possiamo rimproverare i palazzi romani di
svolgere una politica accentratrice e poi dopo comportarci come o
peggio di loro, dando il potere in mano a poche persone e
permettendo che i valdostani debbano passare sempre a chiedere,
devono capire che sono indipendenti. Questa è la vera autonomia,
l'autonomia delle aziende, l'autonomia delle associazioni
culturali, delle associazioni sportive, l'autonomia di chi vuole
lavorare.
Da alcuni anni i rapporti con lo Stato sono cambiati, è cambiata
la percezione e la considerazione che lo Stato ha delle autonomie
speciali, che lo Stato ha della Valle d'Aosta, ma è cambiata anche
la percezione che le persone che vivono all'esterno della politica
e fuori da questo Consiglio hanno della nostra autonomia e questo è
quanto ci deve preoccupare. All'atto della nomina di questa Giunta,
Signor Presidente, lei dichiarava che questo progetto vede quattro
forze unite con programmi, progetti, condivisione di intenti e di
temi. Dichiarava ancora: "siamo pronti ad affrontare le sfide del
futuro partendo dai rapporti con lo Stato e con l'Europa. Le
questioni finanziarie che si tradurranno poi in bilancio, prima
ancora in un DEFR, sono urgenti. Effettivamente certi quesiti
devono avere una risposta, perché oggi ancora non è stata data e
noi crediamo sia urgentissimo avere delle risposte su questi temi".
Per ovvi motivi, Presidente, io in quel momento non ho condiviso la
scelta politica dell'Union Valdôtaine Progressiste di chiudere
l'esperienza della Giunta Marquis, però, ascoltando le sue
dichiarazioni, leggendo il vostro programma di governo, che pone
come primo punto i rapporti con Roma e con l'Europa, pensando di
conoscere il suo modo di agire, ho creduto e atteso nuove e forti
iniziative in tal senso. La butto lì: per esempio, la creazione di
un gruppo di lavoro consiliare comprendente un rappresentante per
gruppo, che potesse formare la delegazione politica trattante con
Roma, ma voi pensate: avere in un gruppo di lavoro un Grillino
autonomista? Pensate di avere nello stesso gruppo che va a Roma a
trattare un rappresentante del PD, che in questi ultimi periodi è
accentratore per definizione? Sarebbe stato un messaggio
fortissimo, un messaggio soprattutto coinvolgente, così non è
stato. Si tratta di scelte. Si è trattato di scelte, la delegazione
trattante è stata una delegazione tecnico-politica che è scesa a
far valere le nostre ragioni, così non è stato nei sei mesi
precedenti, non lo è stato prima, oggi a nulla serve invocare il
passato. C'era lei nel 2016, nel 2017 e c'è anche adesso, quindi è
stata un'operazione di trasformazione non tanto politica, non tanto
amministrativa, visti i risultati, ma di altro genere,
rispettabile, ognuno fa le sue scelte in questo contesto ed è
portatore delle proprie convinzioni e delle proprie idee.
Purtroppo, come sovente accade, i risultati degli incontri romani e
valdostani con i rappresentanti del Governo ad oggi non sono
incoraggianti: vediamo respinte le istanze del Governo sul
bilancio, almeno temporaneamente; vediamo respinti gli emendamenti
dei nostri rappresentanti a Roma e così ci troviamo a discutere un
bilancio che ad oggi sembrerebbe prevedere 99 milioni di entrate
che non hanno certezza. Io credo che il Dirigente responsabile del
Bilancio abbia firmato la conformità prima delle notizie romane,
altrimenti forse oggi discuteremmo già un bilancio diverso, ma per
me oggi la decisione è tutta politica. Non ci interessa, o
perlomeno ci riguarda poco la problematica del SIOPE o altri
problemi, dobbiamo dare un messaggio politico, che non passa
attraverso il voto positivo o negativo, ma passa attraverso una
strategia condivisa, una strategia politica da mettere in campo
attraverso valutazioni comuni, non possiamo abdicare al nostro
ruolo.
La minoranza le ha chiesto di rinviare di alcuni giorni questa
discussione per avere dei dati certi, lei ha preferito andare
avanti. Mi dicono che istanze di questo tipo le sono pervenute
anche da una parte della maggioranza, ma la scelta, come Presidente
e come Assessore al bilancio, è stata diversa. Io mi auguro, noi ci
auguriamo, le auguriamo, ma soprattutto lo auguriamo ai valdostani
che vada tutto bene, che si possa festeggiare tutti assieme un
risultato positivo, però non è mia abitudine nascondermi, noi non
ci nascondiamo. Politicamente non condividiamo questo modo di
agire. Crediamo che il bilancio si debba fondare su delle certezze,
sulla certezza delle entrate e non debba dipendere, perché non può
dipendere dalle manie dei singoli, da un certo protagonismo
politico. Noi siamo e saremo al suo fianco per la battaglia, siamo
al fianco dei valdostani per una battaglia politica, che non è la
madre di tutte le battaglie, è una battaglia politica che deve
andare avanti attraverso delle strategie condivise. Non possiamo
confondere la difesa dell'autonomia con azioni politiche
estemporanee, con azioni portate avanti in solitaria, prive di un
progetto solido alla base. A volte in politica, come nello sport,
si soffre della cosiddetta "ansia da prestazione", che non porta
grandi risultati, può portare a dei gravi errori. Io auguro a tutti
di non soffrire di questa patologia, perché sarebbe veramente
pericoloso. Noi siamo convinti che la battaglia sull'autonomismo
finanziario a difesa delle nostre prerogative debba essere condotta
in altro modo: con il confronto con lo Stato, con azioni politiche
forti, molto forti, anche azioni di protesta che vedano partecipare
pure la popolazione, che la coinvolga anche nelle scelte, ma che
non mettano a rischio la gestione del bilancio regionale.
Permettetemi, questa è una battaglia troppo importante che non si
può giocare solo con la discussione di una finanziaria, che
potrebbe anche portarci ad accettare dei compromessi a ribasso e ad
accettare solo una parte di questa somma dei 144. Parleremo
solamente di soldi, della nostra presunta indipendenza finanziaria,
ma questa è un'indipendenza che politicamente non ha prezzo e che
quindi andrebbe trattata diversamente, permettetemi un paragone,
non può essere trattata come un gioco d'azzardo, perché sappiamo
che un giocatore d'azzardo statisticamente perde sempre, una volta
può vincere e altre volte perde. Se le cose non andranno bene, come
io spero non avvenga, ci troveremo a dover tagliare 99 milioni da
questo bilancio, ma con quali tempi, con quali azioni? Il rischio è
che i tagli si faranno dopo maggio e saranno in capo ad un nuovo
Governo. Per questo motivo il bilancio è detto elettoralistico,
elettorale, perché i tagli saranno fatti dopo le elezioni.
Qual è il quadro, invece, che ci si prospetta? Partiamo dalla
discussione, collega Baccega. Ognuno di noi era libero di
prenotarsi e illustrare la propria azione di governo e portare
avanti la propria discussione. Se ciò non è avvenuto, è perché
anche da parte sua non c'è stata azione propositiva. Poteva
descrivercela la sua azione di bilancio, non lamentarsi a cose
fatte, mi risulta troppo facile. Forse se ci avesse sollecitato,
noi avremmo dato delle risposte. Collega Baccega, mi ha stimolato
un pochino. Il Casinò è evidente che è in crisi, lei è stato
Assessore al Casinò e noi ci ricordiamo la sua azione, ha
contribuito. È troppo facile quindi richiamare le responsabilità
degli altri, è un'azione in difesa, altre volte ha attaccato
diversamente.
Veniamo al documento economico-finanziario. Un documento privo
di prospettive, un mero elenco delle spese, un bilancio che prevede
l'87 percento di spese correnti, un bilancio che non ha
investimenti (80 milioni). Non si dice come si va a monitorare la
spesa, come si vanno a monitorare le azioni e non si danno risposte
alle imprese e alle aziende, le risposte vanno date con azioni
concrete, un esempio su tutti: abbiamo agito sui mutui, non abbiamo
previsto come farli avere in brevissimo tempo. Le aziende e i
valdostani aspetteranno sei mesi, a volte anche due anni, per avere
i soldi, ciò che serve è una risposta in breve tempo e noi ve
l'avevamo data.
Presidente -
Ha chiesto la parola l'Assessore Guichardaz,
ne ha facoltà.
Guichardaz
(PD-SIN.VDA) -
È stato un dibattito un
po' surreale questo sul bilancio non solo nella fase della
discussione generale, ma anche nel prosieguo: al momento della
presentazione degli emendamenti. I colleghi dell'opposizione hanno
contestato la copertura economica dell'impianto della legge
finanziaria, ritenendo necessario il rinvio al primo Consiglio
utile di gennaio, con ciò immaginando, presumo, l'esercizio...
(interruzione di alcuni Consiglieri, fuori microfono)
... a venerdì, chiedo scusa... comunque un rinvio al primo
Consiglio utile, quindi venerdì, Consiglio non convocato. I
colleghi dell'opposizione sono partiti dal presupposto che lo Stato
richiederà alla Valle d'Aosta una compartecipazione sugli anni
2018-2020 a titolo di risanamento dei conti pubblici, sulla
falsariga di ciò che è già avvenuto nei dieci anni precedenti e
confidando nelle indiscrezioni che arrivano da Roma. Ricordo che la
situazione ad oggi vede un contenzioso aperto sul 2017 e un dettato
normativo, com'è stato detto da vari di voi, che dovrebbe chiudere
la partita del contributo del risanamento dal 2018 in avanti. Il
nostro bilancio parte quindi da una situazione che per legge non ci
vedrebbe più impegnati nei confronti dello Stato, al quale, come ha
ricordato bene il Presidente, negli ultimi sei anni è stato versato
il corrispondente di un intero bilancio regionale o di qualcosa di
più. Certo, non viviamo tra le nuvole e sappiamo bene che si gioca
una partita con lo Stato, che può determinare esiti più o meno
prevedibili, 144 milioni nel 2017 sono oggetto di contenzioso e a
marzo sapremo se torneranno nelle nostre disponibilità o meno. Il
contributo 2018 e seguenti sappiamo che non sarebbe dovuto ai sensi
delle normative attuali e delle sentenze, ma che è in corso un iter
che vede l'eventualità di un'ulteriore compartecipazione
ex
lege
da parte nostra nelle more - si dice - della definizione
dei rapporti finanziari fra Stato e Regione Valle d'Aosta, una
compartecipazione che, in base alle ultime versioni degli
emendamenti in discussione in questi giorni, non nega - e questo è
forse l'aspetto positivo - l'esistenza dell'ormai famosa sentenza
n. 77, sentenza che in qualche modo ribadisce una fine nel 2017 di
questo contributo eccezionale.
Ci troviamo quindi di fronte a diverse esigenze: da una parte
quella della Valle d'Aosta di avere certezze sulle poste
finanziarie; dall'altra, di uno Stato che reclama la proroga di una
partecipazione a titolo di risanamento dei conti pubblici anche da
parte delle Regioni a Statuto speciale. Aspettare che si chiuda la
partita con lo Stato credo non sia serio per un'Amministrazione che
non può permettersi di non pianificare. Sappiamo che il contributo
immaginato potrebbe essere misura simile a quello già erogato negli
anni precedenti, ma stiamo lavorando - lo ha ribadito il Presidente
- per ridurre al minimo queste pretese. Sapendo comunque che non
rinunceremo neanche noi a far valere le nostre prerogative in tutte
le sedi, comprese quelle politiche, ma non solo, anche in ossequio
al principio della leale collaborazione tra entità statale e
regionale e se non vi è chiarezza, se gli impegni non vengono
rispettati, il rapporto di reciprocità tra livelli diversi rischia
di essere minato con conseguenze non solo sotto il profilo
amministrativo, ma anche politico. Il principio della pari dignità
tra entità diverse, ma complementari è alla base del nostro sistema
statuale. Se gli Enti locali a cui è affidato il governo di molti
ambiti, che altrimenti dovrebbero essere gestiti dallo Stato, non
sono messi nella condizione di operare in sicurezza, il sistema
fallisce e le conseguenze si riverberano inevitabilmente anche
sugli assetti politici nazionali e regionali. Lo dico molto
serenamente, anche se sono consapevole che lo Stato abbia bisogno
di risorse per funzionare, per affrontare le varie criticità che in
questi anni si sono determinate: i terremoti, compreso quello di
Ischia, le molteplici situazioni di dissesto idrogeologico,
l'emergenza sociale e via dicendo. Lo dico consapevole del fatto
che ogni sistema necessiti di un coinvolgimento attivo dei suoi
attori, ma sempre nella chiarezza dei rapporti, altrimenti non si
parla più di collaborazione, ma di appropriazione. Queste mie
considerazioni, come si può notare, non sono né di attacco, né di
difesa giacobina, ma vogliono essere la chiara esplicitazione di un
sentimento che non possiamo nascondere neppure noi che facciamo
parte di un partito locale, che ha strette connessioni con il
principale partito di governo.
Voglio fare solo un'annotazione per il collega Norbiato, che
adesso non c'è, forse doveva farsi aggiornare un po' di più dal suo
ghost-writer
, ha letto evidentemente una relazione un po'
datata perché il PD Valle d'Aosta il Segretario ce l'ha da tre
giorni, quindi magari qualcuno lo segua quando deve leggere i suoi
interventi fatti prima.
Noi prima che militanti siamo valdostani. Penso che sia
necessario definire una volta per tutte, come peraltro hanno fatto
altre autonomie, un sistema di rapporti chiaro e inequivocabile con
lo Stato, un sistema la cui mancanza a volte ha fatto vantaggio.
Credo che il recupero delle accise, le varie operazioni finanziarie
a segno più in questi ultimi anni siano da considerare
positivamente per la nostra Regione. Dicevo di un sistema che ha
fatto a volte vantaggio, ma che sul lungo tempo rischia di
ingenerare incertezze, che inevitabilmente si riverberano sulla
programmazione, che non può dipendere dalle decisioni che
intervengono volta per volta. Sono convinto che sapremo nei
prossimi giorni e nelle prossime settimane definire una volta per
tutte i complessivi rapporti fra lo Stato e la Regione Valle
d'Aosta, che oggi permettono, purtroppo, decisioni unilaterali da
parte dello Stato e del Governo, anche se la mediazione con lo
Stato c'è stata e credo sempre la luce del sole. Collega Roscio, se
si fossero perseguite trattative segrete, avreste criticato al
quadrato rispetto a quello che avete criticato. In ogni caso le
assicuro che abbiamo dovuto recuperare una totale mancanza di
impegno, e mi limito a questo ambito, nei vostri sette mesi di
governo riguardo ai rapporti con lo Stato. Certo, avete fatto
grandi proclami, grandi viaggi a Roma, ma vi invitiamo a dire qui
davanti a tutti quali propositi concreti in merito alla definizione
dei rapporti Stato-Regione avete portato avanti da marzo a ottobre
di quest'anno.
Malgrado lo scarso tempo a disposizione, la situazione politica
nazionale - presumo che a conclusione del bilancio verranno sciolte
le Camere -, noi pensiamo che sia necessario chiudere una volta per
tutte la questione dei rapporti Stato-Regione e chiuderli con
questo Governo che, al di là delle esigenze contingenti e
dell'inevitabile assalto alla diligenza che ha dovuto subire, e che
continua a subire, ha cercato di prendersi carico contro tutto e
tutti - ve lo posso assicurare - delle nostre richieste. Qui lo
voglio dire chiaro, colleghi, non ci illudiamo che i partiti
nazionalisti o i cosiddetti "partiti federalisti" abbiano nei
confronti delle autonomie locali un atteggiamento di favore. Negli
anni si sono molto ben espressi in tal senso e gli afflati
autonomisti delle grandi locomotive economiche, Lombardia e Veneto
per tutti, certo non lasciano sperare nella conservazione del
nostro
status
di autonomia e di autogoverno, anzi, far finta
di non leggere questa tendenza, colleghi, sarebbe folle e
irresponsabile.
Veniamo alla discussione su questo bilancio. Voi, colleghi
dell'opposizione, ancora stamattina avete criticato aspramente il
fatto di aver confezionato - come dice qualcuno di voi - un
bilancio senza certezze economiche, tranne presentare una serie di
emendamenti che, oltre a considerare i 132 milioni di nostra
spettanza, addirittura aggiungono costi ulteriori all'impianto
stesso. Non so se avete costruito, o se avete voluto costruire un
contro-bilancio contro un bilancio che avete più volte definito
"senza copertura finanziaria". Voglio pensare che questo
contro-bilancio sia stato fatto per pura tattica politica, sapendo
perfettamente che sarebbero stati cassati questi emendamenti per
mancanza di copertura economica, altrimenti sarebbe davvero
preoccupante. Per salvare in qualche modo lo spirito della proposta
dell'opposizione, e qui lo voglio dire avendo fatto opposizione per
anni, che è legittimo - e lo dico da un punto di vista
esclusivamente politico - che la minoranza proponga una serie di
interventi anche non percorribili, anche non finanziabili, che
possono avere magari un fondo di ragionevolezza.
Infatti il Presidente, a nome della maggioranza, ha espresso un
parere, tutto sommato, possibilista, ma in proiezione futura,
aprendo ragionamenti organici, non buttati lì sul filo di lana ad
un minuto dalla chiusura del cancelletto. Dicevo che ci può anche
stare che si facciano proposte, che potrebbero avere un fondo di
ragionevolezza, ma quanto meno credo sia necessario e sarebbe stato
necessario aprire e immaginare una copertura economica, ma non
voglio entrare nel merito delle strategie politiche, che
francamente mi sfuggono. Concedetemi un'annotazione: l'opposizione
forse per la prima volta nella storia di questa legislatura - ma il
collega Rollandin credo abbia raccontato che forse è la prima volta
nella storia degli ultimi decenni - non ha voluto in alcun modo
ascoltare gli Assessori e i dirigenti, tranne poi chiedere una
relazione da parte di questi, e non ha voluto neppure affrontare il
dibattito in aula, chiudendo senza un solo intervento in
discussione generale, che è poi quella che entra nel merito dei
numeri e degli interventi. Questo atteggiamento non credo che
alimenti una sfrenata passione per la politica, magari non per la
maggioranza, che è colpevole a prescindere nell'immaginario
collettivo, ma neppure per l'opposizione, che appare in questo caso
come riottosa, poco propositiva, non incline al confronto
democratico e spero che non si dica che non vi è stato un opportuno
confronto visto che l'avete negato sia in commissione, sia in
aula.
Credo che non si possano fare generiche considerazioni sulla
portata elettorale del bilancio. Ho sentito parlare addirittura di
un bilancio che distribuisce ai singoli Assessori, ho sentito
parlare di favori elettorali. Tra l'altro, l'affermazione mi
piacerebbe fosse declinata meglio, perché fino ad ora siamo rimasti
sul generico. Io parlo per la parte che mi compete, nel senso della
parte che riguarda l'Assessorato delle attività produttive,
energia, politiche del lavoro e ambiente. Non penso che si possa
dire che sono state allocate risorse in azioni particolarmente
eclatanti o di chissà quale risonanza elettorale. Sono misure le
nostre utili ai cittadini, ma intese come collettività e non come
singoli individui, 3 milioni di euro per cominciare la prima fase
della bonifica dell'area Cogne, quella sulla quale, tra l'altro, ci
sono state delle discussioni in aula, ricordo il collega Restano
quando faceva considerazioni catastrofiche sulla qualità dell'acqua
della falda, credo che questa misura dimostri che la nostra
attenzione su questo argomento è massima e che le critiche erano
sostanzialmente mal riposte di una nostra totale disattenzione o
poca considerazione del problema.
Posso continuare con il finanziamento della legge regionale n.
8/2016: quella sugli insediamenti industriali, che credo vada nella
direzione di onorare gli impegni tecnico-finanziari già assunti e
soprattutto nella direzione di permettere ad imprese competitive di
forte valore aggiunto, tecnologicamente parlando, di insediarsi
nella nostra regione con effetti positivi sul tessuto produttivo,
ma anche sull'occupazione. Non dimentichiamoci che parliamo di
industrie innovative a pressoché nullo impatto ambientale, colleghi
Roscio e Padovani, industrie e imprese che portano intelligenze,
che investono in ricerca, in formazione, in qualificazione e
riqualificazione professionale. Tutti elementi di crescita anche
del livello culturale complessivo della popolazione e non ultimo il
ritorno in termini erariali. Il nostro riparto fiscale giustifica
investimenti e l'attenzione su industrie ad alto valore aggiunto,
le quali versano le tasse in Valle d'Aosta incrementando in alcuni
casi considerevolmente le entrate ben oltre gli impegni pubblici
assunti. Non credo comunque di dire nulla di particolarmente strano
visto che queste misure non sono mai state criticate o contestate
dal mio predecessore malgrado la legge sia stata scritta e adottata
dalla Giunta precedente alla vostra.
Sul
bon de chauffage
non capisco il voto non favorevole
considerato che finanzierà il sistema di calcolo già adottato e
perorato dal mio predecessore, anzi le risorse necessarie sono
state incrementate rispetto al fabbisogno, nello spirito
eventualmente di ampliare la platea.
Sui finanziamenti per l'occupazione e la formazione abbiamo
incrementato i fondi, anche attraverso la legge n. 8/2016 lanciando
un messaggio chiaro, che spero vada letto non come una manovra
elettorale, ma come un'esigenza di crescita e di sviluppo del
settore industriale. Parliamo di 1 milione e mezzo di euro su
questo specifico capitolo, più la possibilità - esplicitata in
modo, credo, chiarissimo nella legge - di rilanciare investimenti
all'occupazione e alla formazione attraverso lo strumento del Fondo
sociale europeo. È nostra intenzione far ripartire questo strumento
finanziario importantissimo, che è stato piuttosto trascurato dai
miei predecessori malgrado le sue enormi potenzialità. Abbiamo reso
stabile una misura che credo non sia mai stata messa in discussione
da nessuno: quella relativa al sostegno dei versamenti volontari a
favore dei soggetti che si trovano in difficoltà di bisogno nei tre
anni antecedenti il raggiungimento dei requisiti pensionistici.
Finanziamo con 1,3 milioni di euro i LUS, come si è sempre
fatto.
Ritornando all'ambiente, ricordo il finanziamento per proseguire
nell'iter per la candidatura del Monte Bianco come UNESCO e tutti
gli altri finanziamenti, che io credo vadano a beneficio della
cittadinanza e non a beneficio né dell'Assessorato, né tanto meno a
beneficio elettorale mio.
Dalle ore 11:45 assume la presidenza la Vicepresidente
Morelli
.
Morelli (Président) -
A demandé la parole le collègue
Restano pour...?
Restano (AC-SA-PNV) -
Per fatto personale, perché ha
richiamato delle mie dichiarazioni catastrofiche, così le
spiego.
(brusìo in aula)
Président -
Collègue Restano, la réunion des Chefs de
groupe a établi de ne pas accueillir
il fatto personale
.
Restano (AC-SA-PNV) -
Je vous remercie, mais je veux
souligner qu'il est plus de trois fois que vous m'enlevez la
parole; au contraire Monsieur Guichardaz a parlé pour plus de trois
minutes.
Président -
Monsieur Guichardaz a parlé pour une minute
et demie. Je lui ai concédé la parole comme cela a été fait avant
pour d'autres collègues, donc je vous prie collègue Restano...
Dalle ore 11:59 riassume la presidenza il Presidente
Rosset
.
Rosset (Presidente) -
Ha chiesto la parola il collega
Roscio per...?
Roscio (ALPE) -
Immagino che neanche a me sarà data la
possibilità, ma giustamente volevo dire due parole, se è possibile,
su delle inesattezze che sono state dette adesso, se si può.
Presidente -
La riunione di ieri aveva un obiettivo ben
preciso, perché è ovvio che si attiviamo il fatto personale, lo
moltiplichiamo per dieci volte. Mi dispiace, ieri è stato
concordato così e ci atteniamo a questo. Chiedo se ci sono altri
che intervengono per dichiarazione di voto. Ha chiesto la parola la
Vicepresidente Morelli, ne ha facoltà.
Morelli (ALPE) -
Vorrei ricordare agli Assessori che a
loro era concessa la possibilità di intervenire nella discussione
generale, non l'hanno fatto, è stata una loro scelta, quindi le
polemiche in questo senso mi paiono piuttosto sterili.
Vorrei fare un intervento breve ed essenzialmente politico. Non
mi cimento sui temi finanziari, anche perché non posso competere
con chi mi sta seduto di fianco, giusto per ribadire che il
bilancio è un atto fondamentale, è l'atto con cui si dà concretezza
alle linee politiche, è l'atto che dà copertura alle idee e lo è in
particolare un bilancio di fine legislatura, dal quale ci si
aspetta che tiri un po' le fila della legislatura, che valuti i
risultati ottenuti e che lanci il futuro. Questo sarebbe ciò che ci
si dovrebbe aspettare normalmente da un bilancio di fine
legislatura. Non è il nostro caso e lo ha ammesso anche in parte il
Presidente Rollandin quando è intervenuto, perché questa
maggioranza non è nella condizione né di valutare i risultati
ottenuti, ma neanche di lanciare prospettive future. Sono stati
troppi i cambiamenti in corsa, troppe le contraddizioni, troppi gli
adattamenti ai diversi programmi, alle diverse esigenze dei gruppi
che a mano a mano subentravano all'interno della maggioranza anche
in contrasto con ciò che le coalizioni presentate all'inizio della
legislatura con le elezioni avevano stabilito. I cambi di governo
però - questo lo evocava il Presidente Viérin ieri - sono stati un
elemento che ha condizionato pesantemente l'azione amministrativa,
ma non sono piovuti dal cielo, non sono stati un fattore esterno,
sono stati frutto di decisioni interne, di cui vi sono i
responsabili e sicuramente il Presidente Viérin è tra questi forse
il più responsabile, e questo non ha certamente facilitato una
situazione favorevole a un confronto sereno e proficuo sulla
gestione amministrativa. Le dinamiche interne che osserviamo in
questa maggioranza, che sono sotto gli occhi di tutti: i vari
piccoli giochi di potere, gli screzi, le piccole fazioni che si
creano, non danno un quadro sicuramente favorevole in questa fine
legislatura. Abbiamo il gruppo dell'Union Valdôtaine, gruppo di
maggioranza relativa, un po' come un veliero nella nebbia con
qualche sommovimento interno, con qualche topolino che sta
probabilmente già pensando di lasciare la nave, di abbandonare il
nocchiero e al fianco una nave pirata pronta ad accogliere i
topolini.
Quale credibilità, quale solidità può avere una maggioranza
così? Collega Fabbri, ha parlato di solidità, ma ce lo chiediamo:
quale solidità può avere una maggioranza così? Al di là della
rispettabilità delle singole persone, che sempre va riconosciuta.
In quanto maggioranza, durante i sei-sette mesi scarsi del Governo
Marquis ci veniva spesso fatto notare l'eterogeneità dei gruppi che
componevano quella maggioranza: estrazioni diverse, storie diverse,
a testimonianza del fatto che non fosse una maggioranza solida. In
realtà, sapete bene che non è stata l'eterogeneità di quella
maggioranza a far cadere la Giunta Marquis, ma molto più banalmente
l'ennesimo cambio di posizione, il quarto della legislatura.
L'ultimo dei quali - forse non è superfluo ricordarlo - avvenuto
quando era già programmata... anzi, in piena visita ufficiale da
parte del Presidente Gentiloni. Quello stesso Presidente Gentiloni
che oggi andiamo ad interpellare, a cui oggi chiediamo un incontro
urgente, ma senza chiederci che forse la reputazione e la
credibilità si fonda anche su questi aspetti. Di quale credibilità
potrà mai godere oggi questa piccola Valle d'Aosta in balia
dell'improvvisazione politica? Perché questo è. Credo che sia anche
difficile esprimere i sentimenti che mi animano oggi nei confronti
del modo con cui si è agito... almeno inadeguati, giusto per citare
qualcuno che qualche mese fa in quest'aula lanciava strali contro
la Giunta Marquis, sottolineando l'inadeguatezza perché il DEFR non
arrivava, semplicemente perché si cercava di avere delle certezze,
per evitare di millantare di fronte ai cittadini valdostani e per
poter predisporre un bilancio che fosse un bilancio veritiero, non
un bilancio ipotetico, come ha detto il collega Chatrian, virtuale
come ha detto qualcun altro, o fasullo. Cosa dire oggi di questa
vostra gestione non solo inadeguata, ma anche pretestuosa, anche un
po' intellettualmente disonesta, che va a nascondere le proprie
inadeguatezze, che si stanno rivelando, che dovete ammettere voi
stessi, dietro agli attacchi all'autonomia. Che sicuramente
esistono, ne siamo tutti coscienti, ma che vanno affrontati e non
strumentalizzati, non branditi come degli spauracchi e, visto il
fallimento delle manovre delle scorse settimane, oggi si fa appello
alla resistenza autonomista, accusando anche chi non ci sta di
assimilazione e di appiattimento a Roma.
Soyons sérieux, Président Viérin, il n'y a pas les seuls
autonomistes authentiques, de quel droit vous permettez-vous
d'attribuer la qualité d'autonomiste aux autres, de quel droit? La
politique autonomiste, vis-à-vis de Rome, doit être bâtie sur des
bases solides sur des accords écrits, négociés, suivant l'exemple
des autres autonomistes, des autres autonomies spéciales, qui
agissent depuis des décennies de manière responsable et non
improvisée. Le collègue Chatrian nous invite très souvent à aller
voir ce que font nos confrères du nord-est, à aller voir la
Province de Bolzano et il faut dire qu'il a bien raison. Il nous
fournit du matériel et nous sollicite à lire et je veux simplement
vous citer quelques passages du rapport du Président Kompatscher:
"Grazie a queste strategie e alle opportunità offerte
dall'autonomia, si dovrà riuscire nel lungo periodo a trasformare
il benessere in reale prosperità. La Giunta conferma l'impegno a
fornire soluzioni concrete alle molteplici sfide presenti,
focalizzando ancor più l'attenzione sulla stabilità, potenziando
costantemente l'autonomia, seguendo una politica che valorizza il
territorio e il legame con la popolazione. Alla base resta il
fondamentale accordo finanziario con lo Stato, il patto di garanzia
concluso e notificato nel 2014, che assicura sicurezza di
programmazione. La via da percorrere non è segnata da azioni
coercitive, com'è avvenuto in Catalogna, ma dalla trattativa".
Je crois que vraiment il y a une différence de vision à
souligner. Procédons sur des bases sérieuses et cohérentes, en
partageant les stratégies et, au moment où vous ferez appel à faire
front commun, les autonomistes seront tous là, ils seront tous
présents, au lieu d'essayer de jouer l'effet surprise, comme vous
faites, comme vous l'avez fait récemment même avec le Vice-Ministre
Morando pour vous assumer éventuellement les mérites en cas de
succès. Ce n'est pas de cette façon qu'on agit, c'est avec le sens
de responsabilité que l'on défend et l'on exerce son droit à
l'autonomie, en ayant les comptes en règle et non pas en portant à
l'approbation du Conseil un budget virtuel, qui ne donne pas de
certitude. Entre autres, là-dessus mi pare che il Presidente Viérin
e il Presidente Rollandin marchino una leggera ma significativa
differenza laddove il Presidente Viérin ieri ha quasi anticipato
che bisognerà poi intervenire e il Presidente Rollandin, invece,
afferma esserci più certezze; forse un pochino più di coordinamento
sarebbe utile.
Non voglio dilungarmi su un bilancio che ci sembra manchi di una
visione generale, ma d'altra parte non può essere altrimenti. Si
danno alcune risposte puntuali, come ha detto il collega Rollandin,
ma qualche volta questa puntualità ci sembra fin troppo chiara e
mirata e tutto questo in fondo dovrebbe rallegrare noi
dell'opposizione visto che siamo alla vigilia di una campagna
elettorale, ma non è così, non è assolutamente così. Questo vuoto
anzi ci preoccupa, perché la nostra Regione ha bisogno di idee, di
idee nuove, delle idee di tutti. Dal nostro ruolo di opposizione -
anche se questo non ci viene riconosciuto - abbiamo cercato di
essere costruttivi in una settimana di tempo, perché questo è il
tempo che ci è stato concesso, quindi abbiamo rinunciato ad audire
in commissione gli Assessori. Non volevamo mancare di rispetto a
nessuno, ma semplicemente abbiamo dovuto contingentare i tempi per
cercare di produrre qualcosa di serio, di solido, qualcosa che
naturalmente non è stato accettato. Non era niente di
particolarmente originale, semplicemente ci siamo limitati a
copiare le buone idee che altri hanno messo in pratica, ma ben poco
è stato accolto. È un vecchio rituale della politica e lo sappiamo
bene noi che da nove anni e mezzo (esclusi sei mesi) siamo
all'opposizione e abbiamo sempre cercato di essere costruttivi, ma
non sia mai che la maggioranza accolga un suggerimento
dall'opposizione, salvo poi magari applicarlo un po' di tempo
dopo.
C'est du déjà-vu, tant pis, pourvu que les bonnes idées tôt ou
tard soient accueillies et mises en pratique. Avant de conclure
avec ma déclaration de vote, qui naturellement et clairement sera
négative, je tiens à exprimer mon appréciation et ma gratitude à
mes collègues de l'opposition pour le travail de recherche, de
production et de médiation qui a été fait. Nous avons démontré que
travailler ensemble, avec nos différences, pour des objectifs
communs est non seulement possible, mais qu'il est utile et
nécessaire. Je crois qu'il est un bon message pour le futur et je
pense que les valdôtains l'apprécient.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Prima di tutto penso che dobbiamo una
spiegazione ai valdostani, non certamente a questa politica, non
certamente a quest'aula, ma dobbiamo dare qualche spiegazione sul
perché comunque non si è intervenuto nel dibattito, sicuramente
inusuale. Tenuto conto che questo bilancio è stato predisposto, è
stato consegnato in un lasso di tempo molto breve, peraltro ci è
stato annunciato che gli incontri con le categorie erano già stati
fatti, era tutto fatto d'intesa, ci siamo ritenuti non coinvolti in
questo processo di bilancio e poi, soprattutto, per i motivi che i
miei colleghi che sono intervenuti prima hanno spiegato molto bene,
nel senso che non riteniamo che questo sia un bilancio attendibile
per vari motivi che cercherò di spiegare.
Prima considerazione. Sono assolutamente convinto che per la
Valle d'Aosta è un momento di grande difficoltà. Siamo a un bivio,
dove il futuro della nostra autonomia è sicuramente messo in
pericolo, dove di autonomia si può morire, perché quando dal punto
di vista delle prerogative di autonomia non ci sono più le risorse
per esercitarla, non c'è molta prospettiva. A volte ci si preoccupa
delle macro Regioni, ma se andiamo avanti di questo passo,
probabilmente sono altre Regioni che devono preoccuparsi
eventualmente di avere la Valle d'Aosta che converge con loro.
Si è sentito in questi interventi, in questo lasso di tempo,
soprattutto si è letto, perché a fronte di svariati comunicati
stampa si legge di fronte comune, di difesa dell'autonomia e
prerogative. Io ritengo che questi non siano null'altro che alibi
dei vostri fallimenti, della sua mania, Presidente, di gestire in
maniera assolutamente autoreferenziale, soprattutto una materia che
è di fondamentale importanza per il futuro della Valle d'Aosta. Il
testo di quell'emendamento che ci preoccupa ormai da svariati
giorni comincia con: "nelle more della definizione dei complessivi
rapporti finanziari fra lo Stato e la Regione Valle d'Aosta...". Se
leggiamo questo, penso che in maniera molto politichese il Governo
dica che la Valle d'Aosta è stata in questi anni la grande assente
dei tavoli in cui si sono discussi gli accordi, per cui ci dice
quasi velatamente: "forse è il momento che cambiate passo, che vi
svegliate dal torpore di questi anni". Dico questo perché quando si
grida alla difesa dell'autonomia, i veri autonomisti, quelli che a
volte ci insegnano come va gestita l'autonomia e che ha blindato i
rapporti con lo Stato... vi dico due date: il 9 giugno 2014 la
Sicilia, il 23 ottobre 2014 (quattro mesi di tempo), il Friuli, con
l'intermezzo di Trentino, Sardegna, Trento e Bolzano, tutti
nell'arco di quattro mesi hanno blindato e sottoscritto accordi con
lo Stato. Questo perché? Perché personalmente penso che ci sono dei
luoghi che vengono convocati (tavoli istituzionali) in cui si
discutono questi tipi di accordi con lo Stato. Io ritengo poco
comprensibile quando questi tavoli istituzionali non ci sono mai
stati. Io sto aspettando che qualcuno mi dica se lo Stato ha
rifiutato uno di questi incontri, di questi tavoli e nessuno mi ha
mai risposto. Questi tavoli istituzionali non possono essere quelli
di quattro amici al bar in occasione di campagna elettorale e
comizi elettorali del PD valdostano e neanche pellegrinaggi romani
di lei e del suo cerchio magico. Quando dico: "in perfetta
solitudine", io intendo questo, per cui il fallimento decretato dei
rapporti con Roma è palese: è questo il vero problema della Valle
d'Aosta! I veri autonomisti, Presidente, non sono quelli che aprono
uno scontro istituzionale con un Governo che è in campagna
elettorale - perché lei l'ha aperto in un momento in cui il Governo
è in campagna elettorale - e con un Parlamento sciolto, perché il
Parlamento sarà sciolto. Io lo dissi in quest'aula il 15 dicembre
2016 che era una partita da giocare, in tempi non sospetti, è
questo che ci preoccupa. Da una parte si sente il Deputato
valdostano dire che non è il momento di aprire degli scontri
istituzionali, ma voi li aprite in un momento in cui non c'è
l'interlocutore! Quando c'era il momento di discutere, voi non
c'eravate, non ci siamo mai stati come Valle d'Aosta!
Ci tengo a sottolineare che è molto difficile far capire ai
valdostani come mai in una finanziaria non si risolvono i problemi
di certezze finanziarie e di fiscalità della Regione. Normalmente
la finanziaria è quella che recepisce gli accordi, i tavoli, quelli
sottoscritti. Noi qua pensiamo di fare l'inverso: in finanziaria
apriamo i tavoli. È perfetto! Uno che vuole difendere l'autonomia e
gridare all'attacco del Governo io penso sia il massimo. Dico
questo perché penso che ciascuno a casa sua fa ciò che crede, ma
può anche decidere di fare delle scelte fallimentari, ma non può
gabellare i valdostani con i soldi pubblici. Il termine "gabellare"
significa presentare sotto una falsa luce, spacciare per oro un
oggetto di ottone ed è quello che si sta cercando di fare in questo
momento. Questo, Presidente, è il
bluff
della vita, dove uno
gioca tutte quelle che sono le carte, senza avere nulla in mano.
L'iter del bilancio regionale prima del voto della finanziaria
dello Stato è il vero obiettivo! È per questo che non avete
accettato di portarlo a venerdì: per il semplice motivo, e ci tengo
a dirlo - in questo momento il parere di legittimità in tutta
sincerità sarà legittimo, ma probabilmente improvvido -, che se per
caso passava la finanziaria dello Stato e noi approvavamo dopo il
testo della nostra finanziaria, questo parere di legittimità ve lo
facevano in mille pezzi! Quello che voglio provare a dire è che io
non sono così scandalizzato sul fatto che ci andasse una prova di
forza e si alzassero i toni con il Governo, ma perché non l'avete
fatto con la finanziaria del 2017? Quando, bene o male, si è
scritta una norma, ma poi non si sono messe in disponibilità
risorse finanziarie. Forse era il caso di aprire nel 2017 il
contenzioso, o almeno il dialogo con lo Stato, o la prova di forza
con lo Stato, quando avevamo di fronte un Governo e un Parlamento.
Se ci sono questi dubbi - come peraltro lei, Presidente, ha
confermato esserci tutti - mi spiega come mai, nel magnificare le
risorse disponibili in più, non ha pensato di destinare un
centinaio di milioni di investimento in più, in modo che se per
caso avessimo mai avuto delle difficoltà, avremmo avuto la
possibilità di dire: "stoppiamo l'investimento, ma non andiamo a
scombussolare un bilancio regionale"? Mi dice perché avete pescato
a piene mani nelle riserve della CVA pur di aumentare il budget
quando avevamo questa incognita? Questa penso senz'altro sia una
vecchia politica, con l'unico problema che non ha le risorse del
passato, dove il sistema di distribuire... o, meglio, penso che
questa finanziaria, più che distribuire, sarà una promessa, perché
probabilmente qualcuno dovrà - con mio malincuore - prendere atto
che tutto quello che c'è scritto non è, purtroppo, sostenibile, ci
sono anche dei provvedimenti condivisibili: leggo i cantieri
forestali, le risorse per gli Enti locali, peccato che durano il
tempo e il sogno di una campagna elettorale: il 2018. Il resto è un
bilancio in cui si distribuiscono mancette e piccole marchette,
come vengono chiamate comunemente. Penso che i valdostani non siano
poi tutti "bacanotti", quindi sapranno valutare chi in un momento
di difficoltà in Valle d'Aosta ha badato a potenziare l'ufficio
stampa per dare risalto ad annunci, conferenze stampa,
selfie
, ma questo fa parte del bluff,
dell'autoreferenzialità, della sua azione politica che ha
caratterizzato questi pochi mesi. D'altronde, abbiamo letto di
annunci di 50 milioni dell'ANAS, che non erano null'altro che un
colloquio con il responsabile dell'ANAS; di 7 milioni di edilizia
scolastica, che poi l'Assessore Rini ci ha detto che non era che
una riunione degli Assessori regionali in cui andavano a perorare
questa causa, ma ben venga. Non diamoli per scontati, un tono un
po' più basso probabilmente conviene a tutti.
La gente capirà come mai un emendamento sul PSR, che è stata una
delle sue battaglie, Assessore Nogara, sul discorso di dare
certezze finanziarie... poi alla fine ti dicano: "non siamo
d'accordo, perché noi siamo convinti di risolvere il problema".
Risolvere in questi pochi mesi di fine legislatura un problema che
dura ormai da anni, poi non sempre per colpa di chi era a capo di
questo Assessorato, ma se c'è un problema comunque conclamato e
toccato con mano... dico questo perché, attenzione, ci tengo che
non passi il messaggio che non c'erano le risorse; a novembre
c'erano ancora 12,864 milioni di euro a disposizione per finanziare
nei fondi di rotazione. Sappiamo bene che i fondi di rotazione si
autofinanziano. Qualcuno avrebbe comunque restituito anche il 2015
che sta percependo. Noi siamo convinti che il sistema, almeno per
questi importi, sarebbe stato finanziato. Non c'è la volontà
politica, ne prendiamo atto. Come, peraltro, sulla questione CVA,
su cui non si può dire: "noi siamo comunque dell'idea di dare voce
ai cittadini", quando poi questi... l'unica voce vera, concreta,
tingibile, reale, al di là dell'informazione che si può dare, è
quella di dire: "diamogli la possibilità di fare eventualmente un
referendum", non l'avete voluto. Voi, non votando questa legge,
avete detto "no" al referendum sul CVA dei valdostani. Sia chiaro
il messaggio, perché non accettiamo quelle posizioni ambigue, dove
qualcuno dice: "sì, ci sono, ma non ci sono". È molto chiaro il
discorso, perché se noi non introducevamo in legge la riapertura,
il passaggio in Consiglio, non c'era nessuna possibilità e non c'è
nessuna possibilità per i valdostani di indire il referendum, da
una parte non si può essere autonomisti, vicini al popolo e poi al
popolo non si dà voce.
Quello che più dispiace è che a margine di tutto questo siamo di
fronte a una Valle d'Aosta che lentamente sta morendo. Quando dico
che non c'è nulla di nuovo in quest'azione politica è perché
quest'azione politica, da quando noi abbiamo portato a casa i dieci
decimi, di fatto ha avuto un bilancio che ha perso il 40 percento e
si continua sulla stessa falsa riga. Quando le dico che è
preoccupante che non ci siano risorse per investimenti, è perché
quello che avete messo in investimento era praticamente una partita
obbligatoria, legata all'avanzo di amministrazione strutturale dei
fondi europei, che siete obbligati a mettere in conto investimenti
e quella parte legata al piano di finanziamento con mutuo, in
gestione speciale, che siete obbligati, anche lì, a mettere in
conto investimenti, per cui difficilmente potevate spenderlo in
mancette. Quello che più dispiace è che, di fronte a una crescita
zero, dove anche aziende che hanno avuto comunque un occhio di
riguardo stanno chiudendo. Noi leggiamo i titoli in questo momento
in cui queste aziende chiudono. Non sono i piccoli artigiani, anche
perché dei piccoli artigiani ve n'è importato relativamente poco,
perché, quando è stata introdotta qualcuna di quelle forme per
provare a dare rilancio, non l'avete neanche più riproposta. Parlo
dei 6 milioni, ad esempio, che c'erano nel bilancio passato per
quello che riguarda gli investimenti dei Comuni; ne avete messi 10,
ma senza vincolo di destinazione. Quando dico che vendete sogni, è
questa la verità: vendete sogni! Il piano cultura, che è l'unico
piano finanziato con i soldi importanti, zero lavori, zero partiti,
perché siamo ancora in attesa che venga rivisto il Codice degli
appalti. L'unica realtà, perché le altre... bene o male, hanno
detto: "in attesa che venga rivisto il Codice degli appalti con una
legge regionale e andiamo avanti col vecchio". Concludo molto
brevemente. Qua si tratta di parlare probabilmente di un qualcosa
che non esiste, dove noi ci auguriamo che non sia così, ma che
comunque è così.
Finisco solo con l'ultimo cenno rubando un minuto perché avete
citato la sentenza della Corte costituzionale, io ve la leggo,
perché bisogna leggerla tutta, dice: "perciò, benché non valga ad
alterare l'impatto costituzionale delle competenze, l'emergenza
finanziaria, ove la legge ordinaria non incontri un limite di una
fonte superiore, può ben alimentare interventi settoriali che, per
quanto non oggetto di accordo, pongano, caso per caso, obblighi
finanziari a carico delle autonomie speciali, tanto più in casi
come quello in esame. Anche la disposizione oggi censurata nel
definire e quantificare ulteriori contributi a carico delle
ricorrenti, rinvia alle procedure che verranno determinate in sede
di revisione delle norme di attuazione statutaria e opera perciò
transitoriamente. Il contributo previsto in tale disposizione ha
espressamente circoscritto temporaneamente fino al 2017", ed è vero
quello che dite, ma dice anche che: "la modifica normativa ha
privato tale contributo del suo carattere cronologicamente
illimitato e, in tal modo, ha abrogato tacitamente la norma
impugnata nella parte in cui ne prevedeva una durata destinata a
protrarsi indefinitamente fino all'approvazione delle norme di
attuazione statutarie". Attenzione, pertanto introducono il
concetto in cui se una norma non è a carattere illimitato, non è
detto che sia una norma non applicabile.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz
(UV) -
Oggi, se qualcuno ha avuto
modo di seguire un po' la politica in questi ultimi anni e ha
cercato di avere una lettura un po' obiettiva delle varie
posizioni, credo che abbia avuto qualche fremito. Sicuramente io,
da un certo punto di vista, riconosco una logica e una coerenza
nell'intervento dei Cinque Stelle; loro hanno una posizione, sono
molto netti, sono molto rigorosi, con un'azione di demolizione
sistematica e continua del sistema, che ci può stare. È chiaro che
il nostro orizzonte non può essere limitato alle dichiarazioni e
alle buone intenzioni che ascoltiamo in Valle d'Aosta. Mi verrebbe
quindi da dire ai nostri amici Cinque Stelle che l'immagine
plastica dei Cinque Stelle è "Spelacchio", cioè un albero di Natale
che apparentemente ha una solidità e una magnificenza, ma che
brutalmente cade e ci fa fare una figura da cialtroni in tutto il
mondo. Riconosco quindi per adesso una vostra coerenza ma, amici
miei, non siete particolarmente credibili.
Dopodiché non voglio fare ovviamente nessun ragionamento di
natura personale, perché stiamo facendo una valutazione sul nostro
bilancio. L'amico Chatrian non perde occasione per dirmi: "ti
ricordi quando mi dicevi: inadeguato?". Confermo il mio giudizio,
ma non per lui, perché non ho nulla di personale, ma
l'inadeguatezza viene fuori dal fatto che, quando erano seduti in
minoranza, dicevano tutta una serie di cose, che sono più o meno in
linea con le cose che dicono oggi, ma la loro credibilità viene
meno in questi sette mesi disastrosi di governo, dove le cose che
venivano dette sono state prese sistematicamente a calci.
Oggi stiamo discutendo del bilancio vero. Non abbiamo mai avuto
modo di discutere di un bilancio presentato dalla maggioranza
precedente, ma noi ricordiamo l'assestamento di bilancio e qualcuno
si è lamentato che abbiamo dato i documenti in ritardo, volevate
approvare in 24 ore un assestamento di bilancio! Non vi vedo
necessariamente in malafede, perché in allora il Presidente della
IV Commissione ha ammesso: "stiamo facendo delle forzature, ma lo
facciamo per il bene della Valle d'Aosta". Ecco un'altra cosa che
mi fa perdere la pazienza, perché in modo veramente giacobino le
cose che proponete voi sono per il bene della Valle d'Aosta, le
cose che vengono proposte dagli altri sono delle attività quasi
delinquenziali. Il vostro pensiero è brutalmente esposto su questi
pannelli che oggi state affiggendo in tutta la Valle d'Aosta:
"gente perbene", ma ve la cantate e ve la suonate! Io mi chiedo con
che coraggio dite: "gente perbene", perché il messaggio subliminale
è: "noi siamo perbene e gli altri sono dei farabutti". Ognuno prima
di dire: "noi siamo perbene e gli altri non sono perbene" guardi la
sua fedina penale, guardi il comportamento, guardi la propria
moralità. Rispetto a questo, ho apprezzato, ci sono anche i toni e
ognuno ha il suo, quindi, da un certo punto di vista, Roscio
incarna la figura del bravo ragazzo, ma dice delle cose che non
sono affatto condivisibili. Fabrizio, nel momento in cui tu dici:
"noi avremmo fatto un altro bilancio, avremmo rilanciato", tu ti
sei occupato del lavoro e in sette mesi non mi pare che la
"letteratura" abbia sviluppato degli approfondimenti sui
provvedimenti che riguardavano il tuo Assessorato in termini di
lavoro. Siamo tutti d'accordo che il lavoro è il problema
principale oggi, quindi si cerca di fare un'attività che va a
sostegno, tant'è che nel collegato cerchiamo di fare delle azioni,
stiamo ritarando i mutui, un provvedimento che era già pronto il 10
marzo, ma l'abbiamo portato oggi, dove abbiamo riparametrato sulla
legge n. 19 il
plafond
dei mutui.
Le dichiarazioni sono bellissime, ma quando io dico: attenzione,
guardiamo un po' quello che abbiamo fatto. Devo dire la verità,
sicuramente avete cercato di fare il massimo che potevate fare, ma
dovete anche riconoscere che noi, anche in questa situazione,
stiamo cercando di portare avanti delle attività che sono per il
bene della Valle d'Aosta, cerchiamo di difendere gli interessi
della Valle d'Aosta.
Collega Certan viene qua, io ho il mio carattere, lei ha il suo,
viene e ci dà delle spazzolate. Collega Certan, voi eravate già
sfiduciati, voi dovevate andare a casa. Vi eravate arroccati in
sala Giunta, probabilmente come la Giunta precedente, ma lei,
nell'ultima Giunta, quando già era sfiduciata, ha fatto una
programmazione e delle manifestazioni a infinito, ma sulla base di
che cosa lei viene e ci fa la morale? Lì non sono mance elettorali?
Lei addirittura ha fatto tutta una promozione in siti. Sono delle
delibere, non mi dica che è un fatto personale, perché diventa poi
una barzelletta. Io sto citando una delibera che lei ha preso,
probabilmente fuori sacco, non mi ricordo nemmeno...
(interruzione della Consigliera Certan, fuori
microfono)
Presidente -
Collega Certan, scusi, stia serena,
tranquilla.
Marguerettaz
(UV) -
... che stia tranquilla la
collega Certan è una scommessa. Quando qualcuno mi dice:
"intellettualmente disonesti", io chiederei un po' più di prudenza,
esattamente come dico "persone perbene". Se voi mi dite che è il
gioco delle parti, ci può stare, l'abbiamo detto, quindi, nel
momento in cui uno è all'opposizione, probabilmente sviluppa di più
il senso critico, quando è al governo e in maggioranza, fa delle
proposte che sono più costruttive, ma sarei prudente.
Collega Gerandin, io la aspettavo, perché le ho già detto che
aspetto i testi che scriverà, adesso ci ha fatto anche una lezione
da costituzionalista leggendoci la sentenza. Io non mi addentro in
campi così complicati, però l'altro giorno proprio chiacchierando
un amico di Bolzano mi ha detto: "sai, con questa nuova cosa del
Patto di stabilità che non c'è più e il pareggio di bilancio, noi
abbiamo fatto un accordo che potrebbe essere negativo, perché
pagheremo da qua ai prossimi dieci anni tutta una serie di
attività". Sarei quindi più prudente nel dire che non è stato
fatto, siamo stati assenti, perché non è così, poi lei sicuramente
potrà dire: "se andavo io, sarei stato più bravo e quindi avrei
portato a casa dei risultati maggiori". Mi perdoni e mi permetta di
avere dei dubbi, perché in questi anni io le ricordo che cosa è
stato risolto. C'era un problema - e guardo il Presidente Rollandin
- sulle accise, che era di svariate centinaia di milioni di euro,
che è stato risolto da questa maggioranza e dai suoi
rappresentanti.
In questa discussione qualcuno ha parlato di coerenza, di
responsabilità. Lei so che vuole essere citato Padovani. Padovani,
lei di coerenza, di responsabilità... non era neanche entrato in
Consiglio regionale e aveva già cambiato casacca, perché lei è
entrato nel PD, giustamente noi abbiamo il nostro Cretier che... è
entrato rispetto a una scelta del suo movimento e lei, giustamente,
ha preso delle decisioni totalmente diverse. Salvo poi dire: "però
io faccio parte e sostengo questa maggioranza, ma prendo le
distanze", gli si dice: "ma perché prendi le distanze?", "Perché
c'è poca trasparenza sulle nomine, perché non è cambiato il metodo,
perché c'è clientelismo". Allora, quando la Morelli parlava della
maggioranza - non so se parlava di quella attuale o di quella
passata... - cioè i vari tafferugli, le varie situazioni, lì ogni
volta che c'era un'interpellanza, c'era un imbarazzo totale. Io
guardavo sui collegamenti intervallivi, nel momento in cui qualcuno
faceva un'interpellanza, panico, perché l'Assessore Restano diceva
che era d'accordo, qualcun altro faceva delle smorfie e qualcun
altro si assentava. Era solo per dire che, prima di immaginare la
coerenza in casa d'altri, occorre ragionare in casa propria.
Non voglio fare la ripresa dei vari interventi, però ho
apprezzato particolarmente l'intervento di Cretier, che giustamente
ha detto: "io faccio un passaggio in aula, con tutti i miei limiti,
di un intervento che ho scritto io". Norbiato, lei può dire la
stessa cosa? Perché, da questo punto di vista, mi verrebbe da dire
che ha fatto una disquisizione sull'aeroporto e, nel momento in cui
ha parlato di aeroporto, io mi chiedo se aveva ben presente la
situazione. Se avesse voluto approfondire, ascoltarci e audirci in
commissione, le avremmo spiegato che probabilmente ha scritto delle
cose che non sono fondate, o gliele hanno scritte... comunque lei
le ha lette. Quello che voglio dire è che non necessariamente
dobbiamo intervenire e dobbiamo mettere qualcuno che ci metta giù
una traccia, perché poi rischiamo di andare fuori tema. Le ha già
detto il collega Guichardaz: "guardi che il Segretario ce
l'abbiamo" e io dico che probabilmente tutta una serie di cose che
lei ha scritto non sono così fondate e allora chiederei di essere
un po' più prudenti.
Questo bilancio sicuramente potrebbe essere fatto meglio.
Sicuramente non c'è un limite nel migliorare la situazione.
Rispetto alle disponibilità che c'erano, sono state previste una
serie di azioni. Lo dico per i nostri amici della stampa: i
provvedimenti sono sul triennio, poi, ovviamente, ci possono essere
degli aggiustamenti, quindi non c'è nessun bilancio elettorale.
Oggi, come voi ben sapete, nella programmazione triennale è un
bilancio che può impegnare. Da questo punto di vista, quindi è un
bilancio sostenibile nel tempo. Noi faremo tutta una serie di
azioni per difendere questo bilancio. Torno quindi a dire anche a
Gerandin che il bilancio 2017 noi l'abbiamo difeso, anzi l'ha
difeso il Governo facendo il ricorso al TAR. Nel bilancio 2017
quindi c'era scritto che non era dovuto il contributo e, nel
momento in cui c'è stato il decreto del Ministero, questo decreto
correttamente è stato impugnato. Noi quindi lo difendiamo oggi, lo
difenderemo domani e la Regione, quando eravate anche voi in
maggioranza, l'ha difeso in passato. Io credo sia questo il
messaggio da dare: la Valle d'Aosta rivendica la possibilità di
usare le proprie risorse per dare delle speranze alla nostra
comunità.
Presidente -
Ha chiesto la parola il collega Fosson, ne
ha facoltà.
Fosson (AC-SA-PNV) -
Parlare dopo Marguerettaz è
difficile. Sicuramente stare un po' in minoranza le ha fatto bene,
non solo per il periodo della minoranza, ma perché ha corso un tale
rischio e una paura tale di non ritornare su che questa
verve
continua ancora adesso. Largo ai giovani tra 20 anni!
Durnwalder era 100 anni che diceva: "la prossima volta mando avanti
il mio delfino" e poi il delfino al momento buono era zoppo, non
era capace di nuotare, eccetera. Lei ha corso un grande rischio
sedendosi tra i banchi di questa plebe, come la definiva lei,
veramente la paura che ha avuto... e allora le è rimasta questa
verve. Nel suo intervento ha detto: "non voglio riprendere tutti
gli interventi" e poi, in pratica, li ha ripresi tutti...
(interruzione della Consigliera Certan, fuori
microfono)
Presidente -
Collega Certan, è l'ultima volta che la
riprendo, la smetta! Lei ha problemi non soltanto con i colleghi di
maggioranza, ma anche con i suoi colleghi di minoranza. Sta
interferendo sugli interventi dei colleghi. Per cortesia, è una
questione di educazione.
Fosson (AC-SA-PNV) -
... Presidente, scusi, ma se mi
interrompe, io sono vecchio e malato e poi non riesco a ritrovare
il filo...
Presidente -
Le do la possibilità di recuperare il
minuto.
Fosson (AC-SA-PNV) -
... dovrei ricominciare dall'inizio
su Marguerettaz, su Durnwalder, sui delfini... L'ultima cosa che ha
detto è: "non voglio riprendere tutti gli interventi" e poi, in
pratica, l'ha fatto, dando una classifica, ma anche per me Cretier
è in cima alla classifica, su questo sono d'accordo. Sul resto,
sono sue interpretazioni. Come dire che sette mesi di governo sono
stati sette mesi disastrosi, non c'eravamo solo noi. Anche un
rispetto per quelli che gli sono seduti vicino, probabilmente è
giusto. L'obiettività con cui lei dice le cose, dice: "siete stati
disastrosi", se andiamo ad analizzare i risultati che ha ottenuto
lei negli ultimi anni... cerchiamo di essere obiettivi. Io non
voglio fare attacchi personali. Di obiettivo c'è una cosa,
Marguerettaz: che la gente è molto confusa, non ne può più di
questa classe politica, poi lei dirà che noi siamo dei Grillini, va
bene, ma di fatto è così, che l'albero è spelacchiato, eccetera,
anche noi siamo abbastanza spelacchiati e la gente, veramente, in
questi show dice: "ma questi non sono capaci di costruire nulla
insieme?".
L'ha già detto molto bene, secondo me, Gerandin: c'è un
problema, che io ho vissuto, quindi forse ho anche delle
responsabilità, sui rapporti con Roma. Alla base di questo
bilancio, che c'è, che non c'è, che è virtuale, che non è virtuale,
c'è una situazione difficile. È in crisi il rapporto tra la Regione
Valle d'Aosta e lo Stato centrale. Lo Stato sicuramente ha preso,
non ha dato, non ha mantenuto. Io non mi stupisco che Morando abbia
detto delle cose e poi ne abbia fatte delle altre. Noi abbiamo
vissuto l'epoca della legge sul federalismo, che è una buona legge;
c'è un articolo in cui diceva che lo Stato, prima di cambiare forma
economica e rapporti economici, avrebbe sempre consultato l'altra
parte, cosa che poi non è successa.
Collega, Presidente, Senatore Rollandin, lei sicuramente è un
grande artista. Capisco perché la Valle d'Aosta sia stata e sia
ancora - perché poi ha parlato solo lei dell'Union Valdôtaine -
tutta ai suoi piedi, perché lei ha descritto situazioni: "A Romma
tot amoddo - traduzione letterale dal patois: a Roma tutto a posto
-, abbiamo 140 milioni nel frigorifero, ma ce li daranno a marzo.
Io sono stato prudente, non li ho utilizzati prima, con una
disoccupazione all'8,5 percento: ecco perché dobbiamo cominciare a
litigare di meno in quest'aula. Non ci sono problemi con Roma. Ci
daranno i soldi a marzo". "E gli altri?", "Eh, ma gli altri si sono
sbagliati. Sicuramente prossimamente ci diranno: scusate, ci siamo
sbagliati"".
Lei ha gestito per otto-nove anni direttamente i rapporti con
Roma, Presidente Rollandin, li ha gestiti direttamente lei! I
rapporti con il Governo romano, la sintesi è che abbiamo il 40
percento del nostro bilancio in meno. Ecco cosa si può dire. Lei ce
l'ha sempre detto, dice: "no, non piove, c'è la neve, è tutto a
posto. Non c'è nessun problema. Roma: sicuramente noi gli faremo
notare che invece i 144 milioni sono nostri, per cui il bilancio è
giusto". Io spero che sia così, perché la Valle d'Aosta ha bisogno
di queste risorse in più, che finalmente ci sono. Questo è un
bilancio che dà di più, forse anche perché sono state fatte delle
economie finanziarie corrette gli anni prima. Io sono contento che
la sanità abbia 254 milioni di euro; nell'ultimo bilancio che ho
potuto gestire io (2015/2016) avevamo 232 milioni e io è la prima
volta che mi sono alzato e me ne sono andato. La mia stupidità è
stata di rientrare e credere che, invece, ci si accorgesse che 232
milioni non potevano bastare per gestire un sistema sanitario così,
ma va tutto bene. Abbiamo perso il 40 percento. Non sappiamo cosa
succederà nei rapporti con Roma, ma, tranquilli, andiamo
avanti.
Vede, Presidente Viérin, io riconosco che lei in questi mesi si
è mosso molto, ha fatto forse tutto quello che era possibile fare,
poi sulla comunicazione ognuno ha la sua sensibilità, però
interviene in una situazione disastrosa con Roma: questo è un dato
oggettivo.
Non è stato fatto niente nei sette mesi? Mi permetto di
ricordare, Guichardaz, che forse una delle cose più serie è proprio
il tavolo che è stato aperto con il Ministro Delrio, con Restano.
Sarà stata la capacità, l'attenzione del Ministro Delrio, saranno
state altre cose, però non è vero che non si è fatto niente in quei
sette mesi per un rapporto istituzionale diverso, però qui è da
ricostruire un rapporto. Come lo ricostruiamo? Questo è un po'
nell'indole di ognuno. C'è chi per carattere e natura è abituato di
più a rischiare e dice: "noi facciamo prima il nostro bilancio,
così loro non ci mettono i soldi che ci devono, poi li impugniamo e
gli facciamo la guerra". Posizione legittima, sicuramente.
Dall'altra parte c'è l'altra posizione che dice: "la posizione con
Roma va presa forte e noi ci siamo perché siamo autonomisti da
sempre, anche se non ci invitano da un tavolo all'altro, ma lo
potremmo dimostrare con tante cose". Le due strade sono queste. Si
poteva anche aspettare e costruire un bilancio diverso quando
avremmo avuto contezza di quello che diceva lo Stato, poi si apriva
sicuramente una posizione forte, una posizione compatta e ho già
detto che noi ci siamo, però forse questa era una strada che ci
faceva rischiare di meno. La mia grande paura, non per me, ma per i
valdostani, il rischio è che fra qualche mese noi dobbiamo
rimettere le mani su un bilancio. Guichardaz, sono sicuro che lei
lo crede, poi è stato candidato al Parlamento, è necessaria
veramente una chiarezza di rapporti con Roma, ma non è sempre
facile e chi si è tirato indietro, chi non ha mantenuto le promesse
spesso è proprio stata Roma.
Parlavo della legge sul federalismo, che è stata una buona legge
e che noi abbiamo votato: è stata disattesa in vari articoli. Il
Deputato ha detto chiaramente che c'è una situazione difficile,
delicata, che non è il momento di fare la guerra, che è un periodo
tribolato per la Valle, anche per tutto quello che è successo in
Valle. L'Assessore Baccega ha detto: "quando parli coi funzionari
romani, spesso hanno un pregiudizio nei confronti della Valle
d'Aosta". Quando il Deputato ha chiesto: la mia posizione sarebbe
di votare la fiducia, non astenermi, cosa ne pensate? È vero che
noi non abbiamo detto niente, ma non ha detto niente neanche nessun
gruppo di maggioranza di fronte a una posizione di questo tipo. Non
voglio andare molto più in là, ma dico che se crediamo alla Valle
d'Aosta, bisogna ricostruire i rapporti con Roma, anche con
posizioni dure, non dicendo che va tutto bene, non dicendo che ce
li daranno.
Assessore, Marguerettaz, le accise, è vero, l'abbiamo vinte, ma
quante ne sono entrate in cassa della Valle d'Aosta? Forse è il
caso di pensare che, proprio come autonomisti, la battaglia la
dobbiamo fare, ma la battaglia non deve essere andare a sbattere la
testa contro un muro in quanto autonomisti, perché la situazione
critica in Valle è evidente: abbiamo l'8,5 di disoccupazione. Non è
il momento di dividerci sul discorso che ha fatto uno o il discorso
che ha fatto l'altro. Il discorso è di trovare una sintesi di varie
sensibilità, com'è stato detto. Speriamo che questo rischio, che
comunque corriamo, in un momento in cui - lo diceva Guichardaz e ha
ragione - fra 10-15 giorni, non ci sarà più il Parlamento, per cui
una posizione dura contro chi la prendiamo quando non c'è un
Parlamento che possa modificare una legge? Non dico nient'altro
sullo specifico. Io spero che ci siano veramente tutti quei
soldi.
Mi permetto solo di fare un'osservazione sull'articolo sulla
famiglia. Questo integra la legge n. 44/1998, la legge sulla
famiglia portata avanti dall'allora Assessore Vicquéry, che prevede
un finanziamento ai centri per la famiglia; una cosa positiva,
sulla quale si potrebbe disquisire, una cosa che avevamo lanciato
noi a livello sperimentale, che allora era stata osteggiata molto
in Giunta e chi era allora in Giunta lo sa. Mi permetta, però,
Assessore, non c'è nulla sulla fiscalità, sull'eguaglianza,
l'equità fiscale che tutte le famiglie chiedono. Le faccio
quest'osservazione solo per ricordare che era stato presentato, al
momento del bilancio 2016/2017, un emendamento che diceva di far
partire, a livello sperimentale, il fattore famiglia, questo non è
avvenuto nonostante molte sollecitazioni. Ho sentito l'altro giorno
che l'Assessore Baccega parlava dell'emergenza abitativa, il
fattore famiglia nell'equità fiscale è il grande aiuto che le
famiglie chiedono.
Termino l'intervento dicendo che siamo in un guado - diceva,
nella sua saggezza, il Consigliere Fabbri - e stiamo andando verso
un periodo elettorale, in cui si vivono dei momenti di
contrapposizione. Io penso che in quest'ultimo squarcio di
legislatura comunque sia necessario tentare un dialogo, non solo
istituzionale, ma anche sentire le commissioni, vedere le
commissioni che cosa dicono, confrontarci, perché quella turbolenza
di cui parlava sempre il Consigliere Fabbri, Presidente della
commissione, non sia esacerbata ancora in questo periodo. Amico
Marguerettaz esacerbiamo pure i confronti... esacerbare i toni mi
sembra che non vada bene a nessuno e soprattutto non ci dia una
posizione unica, forte da discutere nei confronti del grande
problema che abbiamo adesso, che è il rapporto con Roma.
Presidente -
Considerata l'ora, sono le 13:04, non so se
proseguire. Mi piacerebbe capire quanti interventi ci sono ancora.
Sarebbe opportuno prenotarsi, in modo da poter organizzare i
lavori. Ricordo che c'è la V Commissione alle 14:30. Io non vedo
nessuno iscritto, per andare avanti bisogna avere qualcuno
iscritto. Se non c'è nessuno, io sospendo, chiudo. Chi si prenota?
Ha chiesto la parola l'Assessore Bertschy, ne ha facoltà.
Bertschy (UVP) -
Aspettavo di capire se si completavano i
lavori, poi sa che in aula c'è un po' il gioco di chi si prenota
dopo, chi ascolta uno e chi ascolta l'altro, a volte si aspetta
l'intervento del collega per dire qualcosa di più, o qualcosa di
meno.
Credo sia stato un bilancio molto atipico, mentre gli schemi,
soprattutto in questa fase, sono tornati quelli rituali, un
bilancio atipico vissuto in maniera difficile da parte di tutti.
Dispiace che sia stata rappresentata la difficoltà solo della
minoranza, perché vi posso assicurare che per la maggioranza i
problemi sono stati assolutamente uguali e le difficoltà vissute
con estrema trasparenza ed estremo coraggio anche di presentare una
propria proposta e una propria linea politica. Direi anche tutto
quello che viene evidenziato come l'esagerata comunicazione, invece
che essere vissuta come la capacità di dire quello che si sta
facendo, viene sempre rappresentata in maniera negativa,
dimenticando che di comunicazione qui dentro viviamo un po' tutti,
chi più, chi meno, chi di sponda, chi di replica. Per fortuna, in
Valle d'Aosta non si usa più l'elicottero per andare a vedere i
camosci o gli animali in montagna. Sotto questo profilo,
smettiamola di parlare sempre male di tutto e di tutti e proviamo
un po' a vedere se riusciamo ad andare avanti e a fare dei
ragionamenti di prospettiva.
Questo è un bilancio che, per quello che ci riguarda, come linea
politica, abbiamo voluto rappresentare con pienezza e autorevolezza
di questo Consiglio regionale, al quale abbiamo voluto dare
l'importanza che ha l'Assemblea legislativa di massima
rappresentanza dei cittadini valdostani. L'abbiamo fatta esprimere
esattamente sulle sue prerogative politiche, giuridiche, normative,
sulla base di quelle che oggi sono le certezze di tipo legislativo
e non sulla base di quello che decideranno altri per noi. Perché,
cari colleghi, se la battaglia di Roma di queste ore, che si legge
sui giornali, dovesse andare peggio ancora, quindi se Roma avesse
deciso che... deciderà, o deciderà ancora, che ci toglie ancora più
soldi, noi cosa avremmo fatto? Un bilancio ancora più al ribasso?
Sono due atteggiamenti politici chiaramente diversi, senza patenti,
ma ben venga se chi si troverà poi a portare avanti la prossima
legislatura avrà capacità di governo migliore ancora di quelli
attuali e migliore di quelli precedenti. I cittadini valdostani
devono auspicarsi che chi andrà a governare sarà ancora migliore e
ancora più capace, però la linea politica che noi abbiamo portato
in quest'aula è: decidiamo della piena legittimità di questa fase
prima che altri decidano per noi, prima che altri ci dicano che
poste dobbiamo mettere in bilancio e a noi stupisce che si voglia
aspettare di fare il bilancio del Consiglio regionale della Valle
d'Aosta dopo che altri hanno assunto le loro decisioni...
(brusìo in aula)
... chiederei anch'io un po' di silenzio, sono stato in silenzio
ad ascoltare... Ma come si fa a ragionare sulla base di scelte che
altre istituzioni in pieno contrasto con le normative vigenti fanno
rispetto alla nostra posizione politica, alla nostra possibilità di
legiferare? Certo, è una posizione forte, una posizione che ci
mette in condizione di dire che stiamo esercitando il nostro ruolo
e il nostro potere. Una posizione che ci ha permesso di fare un
bilancio che voi avete addirittura aumentato nelle poste
utilizzando maggiori prelievi, addirittura utilizzando le risorse
del Tunnel del Monte Bianco, che non sono ancora neanche nelle
nostre casse. Sinceramente quindi il fatto che noi abbiamo voluto
fare scelte di un certo tipo lo accettiamo; voi non l'avete messo
in discussione, perché non avete spostato dei capitoli di bilancio,
ma avete utilizzato risorse nuove dai fondi di riserva, aumentando
il prelievo. Portate pazienza ma io cerco di stare zitto mentre gli
altri parlano...
Presidente -
Scusate, colleghi, credo che nel rispetto di
ognuno di noi vada osservato un po' di silenzio e si faccia
attenzione...
Bertschy (UVP) -
... una scelta quindi che ha una piena
discussione politica, dietro alla quale ha un esercizio attento,
preciso da parte dei nostri dirigenti, delle nostre strutture, non
solo quelle delle Finanze, ma quelle degli Assessorati per
pianificare e programmare delle scelte di bilancio che a volte sono
coerenti con le scelte del passato e a volte sono nuove scelte,
quindi utilizzando anche gli epiteti e le frasi che avete rivolto
sia nella conferenza stampa che qui in aula, non avete squalificato
tanto l'Assessore di turno, ma avete squalificato
un'Amministrazione e una struttura, perché dietro le scelte degli
Assessori, di un Governo, di una maggioranza ci sono le strutture,
anche le strutture. La scelta politica si incardina dentro dei
meccanismi di bilancio che chi è stato qua conosce bene, quindi
continuare a squalificare tutto e tutti, cercare di banalizzare
qualsiasi scelta io lo trovo, per chi oggi esercita un ruolo,
sbagliato, di basso livello e anche poco utile a far crescere la
classe politica e il messaggio verso i cittadini, ognuno però usa i
termini che vuole.
Sono amico da tempo, oltre che collega di movimento del
Presidente Viérin, sinceramente gli chiederò alla fine di questa
riunione di Consiglio di farmi i nomi di questo cerchio magico. Più
volte il collega Gerandin ha citato questo cerchio magico, adesso
io, finito il Consiglio, chiederò una riunione del gruppo, a nome
del quale chiederò di farmi i nomi del cerchio magico, perché il
cerchio magico rappresenta qualcosa di poco simpatico...
(interruzione dell'Assessore Marguerettaz, fuori
microfono)
... detto così però non è tanto magico. Diciamo che il
Presidente Rollandin prima, il Presidente Viérin oggi, il
Presidente Marquis prima non hanno buone idee, sbagliano i
progetti, ma delegittimare le persone così... ma abbiamo bisogno di
questo, dopo che la gran parte della gente qua dentro si conosce da
una vita? Con le proprie qualità e i propri difetti. Ma parliamo di
politica, parliamo di scelte, parliamo di programmazione,
smettiamola di delegittimare le persone! Ma è un altro il modo con
il quale, se vogliamo fare qualcosa di buono, possiamo portare in
quest'aula... quindi sentiremo poi che cosa ha da raccontarci il
Presidente Viérin a riguardo di questo.
Questa è una legislatura comunque che si conclude in maniera
difficile. Mi ha fatto piacere l'intervento del collega Fosson. Al
di là dell'ironia, che ci sta, ha comunque lanciato un messaggio,
che è un messaggio di dialogo soprattutto in vista della campagna
elettorale, inteso che il dialogo si fa in due, in tre, in cinque,
dieci, però è un dialogo che bisogna costruire anche in questa fase
di campagna elettorale, dove almeno i più grandi politici e coloro
che costruiscono i sondaggi diranno che nessuno vincerà e che
quindi probabilmente persone diverse, ma movimenti uguali si
ritroveranno qua per fare un Governo. Lo vedremo. La campagna
elettorale e le elezioni sono da fare, il giorno che si vota si
vota. Il giorno dopo si contano i voti e vedremo cosa succede. In
ogni caso è sicuramente un messaggio positivo già per costruire
qualche cosa che tenga in futuro, perché qui ognuno che interviene
dà la colpa all'altro, si è sempre bisticciato per colpa di
qualcuno. Probabilmente nessuno è riuscito a creare le condizioni
di dialogo più opportune perché le cose rimanessero stabili.
Probabilmente il rispetto tra gruppi non è stato quello che doveva
essere, ma in maniera reciproca, non è sempre colpa di qualcun
altro. È inutile negare che la vecchia maggioranza non aveva i
numeri per portare avanti i provvedimenti. Il debito fuori bilancio
della scorsa maggioranza non poteva essere votato se non veniva
votato dagli altri, perché il collega Gerandin non era d'accordo,
ce lo dobbiamo ricordare, è uscito dall'aula e l'aveva anticipato
in maggioranza. Se noi non vogliamo prendere evidenza di queste
cose, facciamo melina politica e questo non va. Ripeto: il collega
Gerandin è stato onesto perché ce l'ha detto in maggioranza e ce
l'ha detto qua e l'ha fatto! Una maggioranza che non ha i numeri
per votarsi un provvedimento quindi non è una maggioranza, bisogna
prenderne atto politicamente. Lo ribadisco: non ho niente contro la
figura del Presidente Marquis, quella dell'Assessore Chatrian,
della Certan, di Roscio e di tutti quelli che c'erano, ma era una
maggioranza che non aveva i numeri per portare avanti la
progettazione. Con tutti i limiti oggi i numeri in aula ci sono,
quindi smettiamola di personalizzare la cosa della vecchia
maggioranza, perché nessuno ha tolto alla vecchia maggioranza la
voglia e la possibilità di fare, non c'erano i numeri. Nonostante
le capacità individuali che ognuno, a seconda della sua
rappresentanza, descrive in maniera diversa. Ho già avuto modo di
dire che quello che abbiamo potuto fare con quella maggioranza
l'abbiamo fatto, però non ci dobbiamo neanche prendere in giro, non
dobbiamo neanche raccontare alla gente che potevamo traghettare,
anche perché le differenze sono notevoli. Ogni tanto si cerca di
dividere questa maggioranza, ma se ieri avessimo portato il voto
sulla quotazione di CVA, come si sarebbe espresso il gruppo della
Stella Alpina nei confronti di questo provvedimento rispetto agli
altri? Ma vogliamo dirci che anche lì oggi permangono le divisioni
che ci possono essere da altre parti su questa cosa?
Non più tardi dell'altro ieri mattina il Deputato Marguerettaz
ci ha detto che anche secondo lui il fatto di non avere raggiunto
un accordo politico probabilmente in questa fase è positivo, ce
l'ha detto ufficialmente in Giunta. Qui quindi le verità in tasca
non le ha nessuno in questa fase, perché sono talmente tante le
incertezze che forse se riuscissimo a trovare una condivisione su
uno o due punti, probabilmente riusciremmo almeno ad essere seri e
credibili nella discussione con lo Stato.
Vado velocemente a chiudere, perché la volontà per quello che ci
riguarda è stata quella di affrontare con molta attenzione i
problemi che avevamo da rappresentare. Personalmente, ma credo che
nessun collega l'abbia fatto, non abbiamo pensato al bilancio delle
mancette, ma abbiamo pensato al bilancio di visione e di
previsione. Ogni posta del bilancio ha una sua tenuta triennale,
dalle cose più piccole a quelle più grandi. Ha detto bene il
collega Fosson: ci sono i soldi per la sanità che, come lui sa
bene, servono anche per pagare i debiti del passato, di mobilità
passiva è stato un grosso problema nella fase di crisi che pian
pianino stiamo mettendo a posto. Questa maggioranza quindi si
assume anche il compito di spalmare nel triennale le difficoltà che
ci sono state. Gli investimenti: c'è il raddoppio delle borse di
studio per gli specialisti chieste in aula tempo fa, da due
passiamo a quattro borse di studio per tutto il triennale. Ci sono
piccole e grandi cose, c'è una visione sulle politiche per le
persone non autosufficienti, che aumenta i fondi. Io non ho visto
provvedimenti a mancia, ho visto provvedimenti di progetto e di
programma per quello che ci riguarda, poi se tutto si vuole
scomporre e ridurre al fatto che allocando delle poste in bilancio,
si distribuiscono delle mance perché siamo a tre mesi dalle
elezioni, per quanto ci riguarda, non è così e non vogliamo neanche
che sia descritto così, non troviamo serio che venga descritto
così. Sarebbe quindi anche troppo facile adesso prendere le battute
l'uno dall'altro e cominciare a dire chi è a favore dei cantieri
forestali, chi è contro i cantieri forestali, chi è a favore di una
cosa e chi è contro l'altra cosa. Sarebbe di nuovo abbassare il
livello. Io credo che noi abbiamo cercato di dare una risposta a
quello che vediamo in questa fase, sapendo bene che una proiezione
su tutto quel meccanismo di sviluppo che voi avete portato,
aumentando il prelievo dei fondi di riserva per una buona parte, è
un meccanismo che dovremo mettere in piedi con il rispetto di tutte
le componenti del tavolo, perché a me stupisce che si pensi di
poter incidere sui bilanci dei Comuni senza un minimo di
concertazione e senza un minimo di condivisione. Quattro o cinque
emendamenti non li possiamo sostenere, perché si va ad incidere su
bilanci in piena autonomia di terzi. Ci sta quindi, avete lanciato
delle idee, si raccoglieranno delle sfide, però noi vi chiediamo,
come abbiamo cercato di valutare in maniera seria il lavoro che
avete fatto, di valutare in maniera seria il lavoro che abbiamo
fatto noi e soprattutto, finita questa discussione, di unire lo
sforzo affinché questo Consiglio regionale possa sostenere in piena
forza politica - con la consapevolezza che è una battaglia che si
fa per tutti, soprattutto per chi verrà a governare dopo - le
rivendicazioni che questa maggioranza ha fatto nei confronti dello
Stato. L'invito quindi è all'unione, è un invito alla visione della
Valle d'Aosta al di là degli schieramenti, dei partiti e delle
persone.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Dopo un giorno e mezzo di dibattito,
con la possibilità di confrontarci sul tema del bilancio, che è un
po' la sintesi del quinquennio, un quinquennio difficile, un
quinquennio travagliato... ma questo è l'ultimo bilancio di questa
legislatura.
Vorrei fare due premesse prima di iniziare ad entrare nel merito
dal punto di vista politico, ma anche un po' amministrativo. Prima
premessa: non so se avete avuto modo di apprezzare il
posizionamento di tutta l'opposizione, non abbiamo fatto melina,
non abbiamo fatto ostruzionismo, è da due mesi che questa nuova
maggioranza sta lavorando sul bilancio triennale e nelle varie
commissioni non abbiamo alzato delle barricate, non abbiamo
iniziato a dire: non ci scaricate il DEFR. Io mi sento ancora l'eco
del collega Marguerettaz, per quei pochi mesi che ha passato
all'opposizione quante ne ha dette e cantate in quest'aula! No, noi
abbiamo deciso un profilo diverso, perché le polemiche sterili non
ci interessano. A noi, leggendo attentamente le premesse del DEFR,
interessava conoscere lo stato dell'arte della comunità valdostana,
una comunità valdostana che ha diverse marce: ci sono delle zone
più ricche e delle zone meno ricche. Delle zone più ricche che
possono essere il motore per quelle meno ricche, grazie a delle
modifiche in Consiglio regionale, possono essere utili a compensare
la differenza. Non abbiamo quindi abboccato a quelle ghiotte
possibilità dato che abbiamo avuto dieci giorni per confrontarci e
preparare una nostra proposta.
Capisco l'imbarazzo del collega Bertschy nell'intervenire
poc'anzi, imbarazzo dal punto di vista politico, che deve
rispiegare per l'ennesima volta perché hanno fatto questa scelta
dal punto di vista politico. È una scelta di natura politica e
ognuno si assume le proprie responsabilità e noi, come gruppo di
ALPE, ci siamo assunti delle responsabilità. Il collega
Marguerettaz ha detto che siamo stati incapaci, inadeguati in quei
sette mesi. Il collega è stato in Giunta per 15 anni, oggi ha dato
la pagella a tutto questo Consiglio: due, uno, zero, probabilmente
io il peggiore, lui il migliore e ci ha proprio spiegato
tecnicamente quanto questo Consiglio è scarso. Ci ha spiegato
politicamente, dal punto di vista amministrativo e invece mi è
sembrato di sentire anche dal Consigliere Rollandin che ci sono
meno risorse, ci sono difficoltà, ma forse qualcuno non era
presente in questo Consiglio in questi 15 anni, e ha governato, e
quei 6-7 mesi all'opposizione facevano male e quindi bisognava
ritornare, ma queste sono cose che a noi non interessano.
Dal punto di vista politico, mi dispiace aver sentito da due
autorevoli Assessori che sono intervenuti che avrebbero voluto
discutere di più, spiegare di più ai valdostani la bontà di questo
bilancio, ma c'era tutto il tempo. Collega Baccega, lei ieri aveva
50 minuti per spiegare alla comunità valdostana la bontà delle sue
scelte. Collega Guichardaz, ieri aveva 50 minuti. Io capisco
l'imbarazzo politico dei due "cespuglietti" che sono utili a tenere
insieme questa maggioranza e che si vedono fagocitare un po' dagli
altri due gruppi un po' più robusti, un po' più importanti. Capisco
le difficoltà, ma noi pensiamo che i regolamenti siano uguali per
tutti. Dato politico: come possiamo noi non avere le preoccupazioni
sul rischio di non avere delle certezze dal lato legato alle
risorse? Come possiamo non essere preoccupati? Come possiamo non
avere quel rischio totale nel momento in cui stiamo parlando di
risorse pubbliche innanzitutto? A me hanno sempre insegnato che le
scommesse si possono fare nella propria sfera personale, non nel
gestire le cose di altri e delle cose pubbliche. Capiteci,
mettetevi dalla nostra parte del campo. Noi non abbiamo i punti di
caduta, magari il Presidente Viérin più tardi ci spiegherà il punto
di caduta certo, se ci saranno tutte le risorse a disposizione, ma
non vorremmo neanche - e lo speriamo - che fra due mesi questo
Consiglio a febbraio torni e modifichi le regole del gioco perché
non ci sono le risorse. Dicevano bene i miei colleghi del movimento
Morelli, Certan e Roscio: abbiamo veramente studiato, guardato,
cercato di capire cosa le Province autonome stanno mettendo in
campo in questi mesi, in questi anni e soprattutto in questi ultimi
giorni: risorse certe, accordi certi, disponibilità certe. Talmente
certe che hanno cercato di fare dei passi in più, cercando di non
mettere la mano nel portafoglio delle imprese, delle famiglie, di
lasciare manovrabilità all'interno delle aziende, di premiare i più
bravi. E mi allaccio all'intervento di ieri del Presidente della
Regione, evviva se c'è un confronto serrato dal punto di vista
politico! Avessimo tutti la stessa idea, ci sarebbe un unico
movimento, un unico partito. Evviva le sensibilità, evviva se
abbiamo delle idee diverse, evviva se pensiamo una Valle d'Aosta
diversa, evviva se abbiamo delle misure da mettere in campo
diverse. Oltre alle pagelle del collega Marguerettaz che ho
sentito... a me le pagelle non interessano, mi piacerebbe di più
sapere le pagelle che ci daranno eventualmente nei prossimi mesi i
cittadini valdostani... sicuramente non dal collega
Marguerettaz.
Nel momento in cui la nostra direzione è alternativa, vuol dire
che siamo nella direzione giusta. Questo dal punto di vista
politico ci dà quel conforto robusto che siamo nella direzione,
perché se il risultato sono i 15 anni di gestione degli ultimi 15
anni e anche dopo una certa sgradevolezza, perché c'è un maestro,
c'è il
savant
, c'è chi sa tutto del mondo, è il migliore e
poi c'è la plebaglia. Nessun problema, siamo persone perbene. Ce lo
diceva lei, sì, siamo persone perbene, siamo persone semplici, ma
conosciamo il bilancio regionale, conosciamo le potenzialità della
Valle d'Aosta, conosciamo la comunità valdostana e conosciamo anche
le criticità dei valdostani e ci piacerebbe mettere in campo delle
azioni, mettere in campo delle misure per: uno, creare le
condizioni a tutti uguali; due, per le comunità che hanno più
difficoltà compensare magari con delle leve pubbliche, che non sono
dei contributi. Torno alle tre proposte che noi abbiamo fatto
partendo dal fondo. Tocco proprio questo elemento più delicato:
quello della quotazione in Borsa della nostra CVA. Presidente
Viérin, ci abbiamo messo un po' di tempo a trovare una sintesi
sull'emendamento n. 18 che abbiamo presentato, ma è la forza della
politica, della volontà di capire quale deve essere il punto di
caduta sulla quotazione CVA. I 12 Consiglieri delle tre forze che
in questo momento sono all'opposizione ritengono che in questo
momento è troppo importante che ci sia la possibilità per la
comunità valdostana di poter partecipare a questa scelta. Per fare
questa scelta, però, dovevamo modificare le regole del gioco. Per
modificarle, dovevamo inserire in legge l'obbligo di votare come
Consiglio regionale la quotazione, a quel punto sarebbe scattata la
possibilità di passare per il tramite del referendum. Dal nostro
punto di vista, evviva il dibattito come c'è stato ieri
sull'emendamento che noi abbiamo proposto. Bertschy, prima lei ci
diceva: "nulla di personale", ma assolutamente nulla di personale,
ma se abbiamo delle idee diverse, dobbiamo scriverle, metterle nero
su bianco e modificare le leggi, altrimenti fuffa e aria fritta,
con le quali io penso che sia difficile andare a fare campagna
elettorale del perché uno vuole andare in una certa direzione e
perché un altro vuole andare in un'altra direzione.
L'altro pilastro dove noi abbiamo voluto incidere insieme ai
colleghi, dal nostro punto di vista troppo importante, è il settore
agricolo. Non ci saranno problemi sugli anticipi, perché così ci è
stato assicurato dall'Assessore competente? Saremo felicissimi. Ma
se non sarà così, avete perso un'occasione. Non avete creato le
condizioni per dare delle risposte puntuali. La terza, la più
ambiziosa sicuramente, è quella di cercare di creare posti di
lavoro, quella di cercare di rilanciare un'economia fragile, quella
di cercare di aiutare di più dal punto di vista pubblico - ed è lì
che c'è l'indirizzo di natura politica, collega Bertschy, ed è lì
che c'è la possibilità politica di modificare le regole del gioco,
ne avevamo discusso anche quando eravamo in Giunta insieme -
mettere in campo delle azioni pubbliche dove il motore è più
delicato, è meno rampante e l'economia è più fragile. Fa quindi la
differenza, anche perché ci sono altre comunità che fanno la
differenza, perché, dal punto di vista soprattutto turistico,
riescono a dare delle risposte più puntuali.
Vorrei fare tre considerazioni anche sulla sanità. Dal nostro
punto di vista, la salute ha un prezzo, ma la sanità costa, lo
sappiamo. Non basta inserire nelle voci di bilancio più 10 milioni
di euro. È positivo, ma non è sufficiente. Occorre conciliare la
razionalità con i bisogni reali, attuando scelte strategiche sul
campo attraverso gli organi preposti non all'interno delle segrete
stanze. Oggi più che mai la razionalizzazione della spesa sanitaria
dovrà essere una sfida per i prossimi anni in un progetto che la
renda investimento di risorse e non esborso di denaro, due concetti
fondamentali. Dovrà essere una sanità efficace ed efficiente in
tutto il territorio valdostano, ma l'obiettivo dovrà essere da una
parte evitare lo spopolamento delle aree montane e, dall'altra,
contenere il danno derivante dalla comparsa dell'evoluzione di
malattie acute e successivamente invalidanti se non trattate nei
tempi giusti. Noi vogliamo una sanità più radicata sul territorio,
che cerchi di coniugare il numero di risorse utilizzate per
produrre salute, evitando il declino di una persona anziana o
disabile con le prestazioni sanitarie e di tempi con cui queste
vengono realizzate. Nelle zone più distanti dall'ospedale, sempre
più a rischio di spopolamento, vivono tante persone anziane, che
hanno il diritto di rimanere nelle loro case e di essere tutelate
nei momenti di necessità e dell'urgenza, come coloro che vivono a
due passi dall'ospedale. Gli investimenti vanno tarati in relazione
a ricadute e non in base alle persone, con scelte che devono essere
misurabili e soprattutto trasparenti. Da questo punto di vista, è
il momento del coraggio per garantire con efficacia ed efficienza
una protezione sanitaria omogenea su tutto il territorio
valdostano. E qui interviene la politica, perché, nel momento in
cui la sfida è quella di rendere omogeneo il territorio valdostano,
sappiamo perfettamente che non devono esistere zone di serie A e
zone di serie B, perché stiamo parlando della salute del
cittadino.
Termino il mio intervento per quanto riguarda il discorso della
proposta che noi abbiamo fatto su questa legge di stabilità. Io
penso che c'è stato modo in questi giorni di poter valutare due
scuole di pensiero, due visioni: la prima - la rispettiamo, ma non
la condividiamo dal punto di vista né politico, né amministrativo -
è stata quella di utilizzare
in toto
la disponibilità e
ingrassare gli Assessorati. Non siamo contrari se ci sono più
risorse, ma siamo contrari a come vengono utilizzate queste
risorse. La seconda invece ci sembra da incoscienti, perché ecco la
proposta che noi abbiamo fatto ieri mattina; collega Guichardaz,
non abbiamo fatto la proposta di andare a gennaio a discutere la
legge finanziaria, la proposta era di andare a giovedì pomeriggio
nel momento in cui c'erano punti di certezza dal punto di vista
statale e nazionale e terminare i lavori entro le 18:00 di venerdì
22, ma non c'è stata la volontà. La volontà è quella di forzare, la
volontà è di fare la gara a chi è più autonomista. Io penso che la
gara si faccia nel momento in cui si modificano le leggi che noi
abbiamo e che si creino le condizioni a quella comunità, che hanno
una velocità inferiore, che hanno delle criticità superiori magari
a quelle poche comunità, invece, molto più ricche, quella sfida
che, dato che tanti di noi conoscono molto bene il territorio
valdostano e sappiamo perfettamente che ci sono zone meno fortunate
di altre, io penso sia sempre quella di creare le condizioni per
una qualità di una vita migliore, più dignitosa, che abbia la
possibilità di conciliare famiglia e lavoro, ma, per fare questo,
non bastano le chiacchiere, non bastano gli
slogan
. Io penso
che il pubblico parli per atti e noi oggi e ieri abbiamo parlato
per il tramite di atti, non abbiamo voluto fare melina, accettiamo
le pagelle del collega Marguerettaz, che è quello che praticamente
ha lavorato meglio di tutti negli ultimi 15 anni, dopo aver portato
a casa i risultati (è l'Assessore ai contenziosi) sui trasporti,
sull'aeroporto, sulla ferrovia, sulle autostrade. Se questa è la
sua pagella, vuol dire che siamo sulla strada giusta e cercheremo
di spiegare ai valdostani che questa è un'occasione persa e che
oggi volutamente avete cercato di aumentare i muri non accettando
praticamente nulla delle nostre proposte, convinti che questa sia
la strada giusta, che nulla deve cambiare, anche se fuori da questo
Palazzo c'è una comunità intera che ci chiede invece di modificare
le regole del gioco e di creare le condizioni per mettere in campo
nuovi posti di lavoro.
Presidente -
Ha chiesto la parola l'Assessore Nogara, ne
ha facoltà.
Nogara (UVP) -
Io vorrei iniziare il mio intervento
partendo dalla fine dell'intervento del collega Fosson, che
giustamente diceva che stiamo andando verso un periodo elettorale e
quello che si è sentito ieri e oggi in quest'aula praticamente per
l'80 percento dei discorsi è solamente propaganda elettorale.
Non è giusto - e le do ragione - alzare i toni in un ambito del
genere, offensivi e, non solo in quest'aula, ma anche con altri
sistemi sui
social
, sono cose che non condivido. Io ero uno,
forse il quarto di quegli Assessori, Consigliere Chatrian, che
avrebbe voluto parlare di quello che ha cercato di fare e forse un
po' negli ultimi interventi si è parlato effettivamente di
bilancio, si è parlato di che cosa si vorrebbe fare. Mi ero
preparato e ho voluto intervenire perché non mi riconosco nelle
allusioni fatte oggi dai Consiglieri di minoranza. Si è parlato di
mancette, si è parlato di
spot
elettorali, si è parlato di
fine legislatura.
Per quanto mi riguarda e per quanto ci riguarda, questo bilancio
è stato discusso - collegialmente direi - con la maggioranza e in
Giunta, sentir dire che magari i cantieri forestali sono uno
spot
elettoralistico vuol dire che io ho proprio iniziato da
lontano, perché il primo intervento che ho fatto in quest'aula è
stato proprio sui cantieri forestali, poi che si dica che gli
investimenti sono stati fatti solo per il 2018 non è assolutamente
vero. Collega Gerandin, lei, a parte che sa tutto, esce sempre con
"bisogna spiegare ai valdostani", bisognerebbe spiegare ai
valdostani visto che - come ci ha dimostrato in quest'aula - lei è
un esperto di bilancio, che sa tutto sul bilancio... anche ieri io
le ho letto una nota da parte degli uffici del Bilancio - anche ora
il collega Chatrian l'ha tirato fuori - in cui dicono che i fondi
di rotazione non bastano per quello che chiedevate voi, bisogna
rimpinguarli. Lei però dice che è tutto sufficiente e bisognerebbe
a questo punto spiegare ai valdostani perché lei, così esperto,
quando è stato il momento - e glielo abbiamo chiesto tutti - di
fare l'Assessore al bilancio non c'è stato verso, lei si è sempre
voluto tenere fuori da tutto. Ricordo le varie volte che il collega
Chatrian l'ha pregata di fare l'Assessore al bilancio viste le sue
capacità, lei non ha mai voluto farlo, anzi addirittura ha dato le
dimissioni anche dalle commissioni. Quando poteva, usciva
dall'aula, così per poter sparare a zero su tutti e su tutte le
cose fatte, poi si può sbagliare, si può fare bene, si può fare
male, però si cerca di fare, almeno per quanto ci riguarda, il bene
dei valdostani.
Per quanto riguarda i cantieri forestali, le dicevo, quest'anno
ci sarà un impegno più importante rispetto al 2019 e al 2020, ma è
normale perché dobbiamo rimettere in piedi una struttura ferma.
Dobbiamo rimettere in piedi i macchinari, e le strutture, sforzo
economico solo per quest'anno ma non per il 2019 e per il 2020. Si
sono messi dei soldi nei consorzi di miglioramento fondiario per
fare delle piccole manutenzioni.
Si è parlato tanto di occupazione. Adesso vedo lei, Marquis, che
mi sta ascoltando, anche lei ieri ha detto: "l'occupazione:
mettiamo dei soldi nei cantieri forestali, ma forse sarebbe meglio
metterli da un'altra parte". Guardi che i cantieri forestali, a
parte l'occupazione, sono delle professionalità da non perdere e
sono delle professionalità che ci danno tanto per l'ambiente
naturale della Valle d'Aosta. Noi abbiamo avuto l'esempio
quest'estate delle grosse problematiche di incendi che ci sono
stati in Piemonte; noi abbiamo avuto le stesse condizioni
climatiche, ma avevamo forse un'altra organizzazione, senza
"forse". Fortunatamente abbiamo il Corpo forestale valdostano,
abbiamo delle strutture che lavorano all'interno delle nostre
foreste e questo non è da poco, e in più danno anche
occupazione.
Vogliamo chiudere i riordini fondiari - è un discorso molto caro
al Consigliere Chatrian -, è un impegno che ci siamo presi. Qui
devo dire che l'impegno di chi mi ha preceduto, per quanto concerne
gli accordi con l'Ufficio delle entrate, è stato importante per
riuscire a chiudere determinate situazioni. Siamo intervenuti e
vogliamo intervenire per i danni da calamità naturale. Se secondo
voi queste sono mancette elettorali che vengono date, ditelo a
quelle persone che hanno il 90-95 percento di danni nelle vigne,
che il prossimo anno non riusciranno a tirare fuori nemmeno un
euro, perché non hanno prodotto niente, o quelli che hanno i meleti
e che non hanno raccolto quasi niente. Se queste, secondo voi, sono
mancette che non si dovevano dare, ne spiegherete il perché alla
gente, come spiegherete il fatto di questi interventi, o il fatto
di mantenere il nostro ambiente naturale. In più sono stati messi
anche dei soldi per le problematiche di natura idrogeologica,
perché, come sapete tutti, non siamo una regione in piano, ma siamo
un po' in salita e abbiamo grossi problemi per quanto riguarda le
frane, i dissesti idrogeologici, anche qui sono stati fatti degli
interventi. In più tutti i danni che vengono fatti agli agricoltori
dalla fauna selvatica e sono danni riconosciuti non solo in quanto
fatti effettivamente, ma anche riconosciuti da tantissime misure
preventive che vengono prese in questo settore.
Io ho ascoltato attentamente tutti gli interventi, devo dire,
Consigliera Certan, che i toni che lei usa non sono adeguati ad
un'aula di un Consiglio regionale, secondo me, lei rasenta sempre
la maleducazione negli interventi che fa, ma questa è una mia
considerazione personale. Nel suo intervento lei ha solo sparso del
veleno su tutti, senza parlare minimamente del bilancio regionale.
Forse era il caso di essere un po' più tecnici, piuttosto che
continuare sui social a scrivere, fortunatamente io sui social non
ci bazzico.
Vorrei terminare questo intervento per dire che, in quest'ultimo
periodo, abbiamo veramente lavorato alacremente per riuscire a dare
un bilancio accettabile a questa Regione, lo difendiamo, lo
difenderemo anche se ci saranno delle novità a livello nazionale e
non abbiamo paura di farlo.
Presidente -
Ha chiesto la parola il collega Marquis, ne
ha facoltà.
Marquis (AC-SA-PNV) -
Abbiamo discusso due giorni in aula
sul bilancio regionale del 2018, era un importante documento, era
un momento atteso da tutta la comunità, perché dovrebbe essere il
momento in cui si delineano le soddisfazioni ai bisogni dell'intero
territorio regionale. Devo dire che viviamo un momento di grande
difficoltà come Valle d'Aosta, abbiamo una realtà malata,
un'economia in difficoltà rispetto a quella di altre Regioni,
abbiamo un sistema che non è più sostenibile rispetto alle risorse
che c'erano in passato. Abbiamo vissuto per tanti anni con l'IVA da
importazione, con il trasferimento sostitutivo, con i proventi del
Casinò, con i proventi dei nove decimi fiscali, tutto questo non
c'è più. Sono calate del 40 percento le nostre risorse a
disposizione, bisogna creare un nuovo modello. Noi in questo
momento ci aspettavamo di cominciare questo progetto. Credevamo che
questa fosse l'occasione giusta, ci era stato prospettato che
c'erano dei soldi a disposizione rispetto all'anno scorso in più e
con questo abbiamo sognato e immaginato un bilancio con una visione
nuova di Valle d'Aosta, perché la società è in difficoltà, negli
ultimi cinque anni c'è stata una riduzione del fatturato regionale,
del PIL dell'11 percento. Tutti i settori sono andati in
difficoltà, l'unico che ha tenuto è quello dei servizi e del
turismo. L'edilizia ha perso 2400 posti di lavoro: il 34 percento
degli investimenti. Oggi leggiamo sul giornale che la più solida
impresa della Valle d'Aosta lascia a casa 33 dipendenti, perché non
ci sono investimenti, perché tutti i soldi vanno in spese correnti
(c'è scritto sull'articolo). È questo il destino a cui stiamo
andando incontro e questi sono degli scenari preoccupanti. La
disoccupazione dal 3,5 percento è arrivata all'8,5 percento, ma non
solo è arrivata la disoccupazione a questo livello, ma anche la
qualità del lavoro è diminuita. È diventato tutto precarietà, a
tempo determinato. Le situazioni sono di estrema difficoltà sul
territorio, è cresciuta anche la povertà, i giovani non hanno
possibilità di affermarsi; dai 15 ai 24 anni uno su tre è a casa. È
per questo che la Valle d'Aosta ha bisogno di una sferzata, che
richiede un nuovo modello innanzitutto culturale con la
valorizzazione dell'iniziativa privata, con la valorizzazione delle
famiglie. È questo che ci aspettavamo da questo bilancio: una nuova
visione. Noi siamo consapevoli che c'è questa necessità e su questa
base ci siamo apprestati per affrontare la gestione del bilancio.
Abbiamo cercato di mettere in atto delle iniziative che avevamo
intrapreso come percorso dal 10 marzo, perché il 10 marzo è partito
un progetto del cambiamento che poi, per tutta una serie di
ragioni, non si sono concretizzate.
Collega Bertschy, è inutile che cerchi oggi di giustificare dei
salti della quaglia, io so quanto lei ha fatto per riuscire a dare
stabilità al nostro progetto, credo che lo sappia anche tutta
l'aula e lo sappia anche la comunità valdostana. Credo che bisogna
innanzitutto crederci quando si mettono in atto dei progetti.
Quello che mi ha fatto più male a livello politico è sentire dentro
quest'aula: "riportiamo le lancette al 10 marzo, riportiamo
indietro il tempo". Io credo che la Valle d'Aosta abbia bisogno di
portare avanti il tempo, deve recuperare il tempo perso in questi
anni, perché non è andato tutto così come ci si aspettava, perché
probabilmente ci sono state tante risorse a disposizione della
Valle d'Aosta non investite come si doveva. Se fossero state
investite come si doveva, la Valle d'Aosta oggi non avrebbe l'8,5
percento di disoccupazione, avrebbe il 3,5 percento che c'era nel
2007. Probabilmente il modello è andato in crisi e va cambiato, per
questo occorre un approccio nuovo, un approccio che non può fare a
meno di una rinnovata progettualità. Una progettualità che guardi
allo sviluppo, che guardi alla crescita e per questo occorre
lavorare anche nel consolidare i rapporti con lo Stato. È un
impegno sul quale abbiamo profuso molte energie nei sette mesi di
governo, ve lo posso assicurare. Siamo riusciti ad ottenere
l'approvazione di questa norma. Oggi ho sentito il collega
Rollandin che ha detto: "l'abbiamo saputo sabato che è stata
approvata". È da due mesi che si sapeva che poteva essere applicato
l'effetto di questa norma dal 1° gennaio, nessuna sensibilità su
questi argomenti e questo non è un danno che si fa a noi, a questa
parte politica, all'opposizione, ma è un danno che si fa alla
comunità intera non andare a riscontrare le esigenze. Non è che
l'abbiamo inventata noi l'acqua calda, la manovrabilità fiscale è
uno degli strumenti più forti per creare dello sviluppo sul
territorio di una regione disagiata, una regione di montagna, una
regione che è meno competitiva rispetto ad altre nel panorama oggi
economico, che ha bisogno di sfide sempre più globali. Paghiamo il
prezzo della marginalità noi qui in Valle d'Aosta. Abbiamo delle
difficoltà di operatività, quindi tutte queste iniziative che sono
state messe in atto, che abbiamo cercato di proporre non sono state
recepite e questo ci dispiace. Continueremo in modo incessante a
proporre queste iniziative alla Valle d'Aosta e ai valdostani,
perché siamo sicuri che la politica si distanzia sempre di più dal
sentire della gente e questo francamente è un problema grande,
perché sempre più spesso si lavora per non dare soluzioni ai
problemi dei valdostani.
Io non ho detto che non si devono assumere gli operai forestali,
io dico che è una buona cosa l'assunzione degli operai forestali, è
un taccone che mettiamo per dare del lavoro a 400 persone per 100
giornate di lavoro, ma quello che mi aspetto della progettualità di
una maggioranza regionale è che metta in piedi un progetto perché
la disoccupazione passi dall'8,5 percento al 6 percento in un anno.
Quali sono quindi le azioni che abbiamo creato per cercare di
ottenere lo sviluppo della Valle d'Aosta? Io di questo non ne ho
sentito parlare e sono sicuro - e questo purtroppo lo dico molto a
malincuore - che il prossimo anno il tasso di disoccupazione non
avrà dei risultati migliori di questo. Possiamo augurarci perlomeno
che la situazione non peggiori. Andando avanti così, come
quest'anno è stato aumentato del 20 percento il fondo
dell'emergenza abitativa, manderemo tutti i valdostani in emergenza
abitativa, ma il nostro obiettivo non deve essere quello di dare i
contributi per gli affitti, è quello di mettere nelle condizioni i
valdostani di potersi pagare l'affitto. Credo che sia questa la
nuova sfida, il vedere una Valle d'Aosta diversa, è su questo che
noi ci battiamo. Ci rendiamo conto che bisogna seguire le strade
che hanno perseguito le strade le altre Regioni, che sono più
avanti di noi: il Trentino, con le sue due Province autonome, sono
un esempio di autodeterminazione, di gestione della propria
autonomia. L'autonomia non è uno
slogan
, che serve per
inneggiare ai popoli o per creare delle condivisioni nei momenti di
difficoltà, va gestita bene e io credo che in quest'aula bisogna
avere la capacità di fare dell'autocritica su come sia stata
gestita l'autonomia negli ultimi decenni, probabilmente qualcosa di
più si poteva fare.
Collega Marguerettaz, abbiamo ascoltato tutti gli apprezzamenti
che ha fatto verso i suoi colleghi. Noi non entreremo nel merito
dei giudizi di ciascuno e a dare le pagelle. Sicuramente lei è
stato il migliore, il campione, uno dei responsabili che ha portato
la Valle d'Aosta in questo stato. Mi preoccupano le parole che ho
sentito prima, perché il colloquio che lei ha avuto con il collega
del Trentino probabilmente ha confortato la sua tesi: quella che
non bisogna mai fare degli accordi e quindi di continuare ad andare
verso i contenziosi. Lei stia tranquillo che di accordi non ne ha
fatti in questi 10 anni. È l'Assessore al contenzioso. Ci ha creato
contenziosi con l'aeroporto, con il
Tor des Géants
, con la
ferrovia; si è paralizzata la Valle d'Aosta sotto questo profilo.
Non saranno tutte colpe sue, probabilmente lei è dovuto intervenire
in una situazione delicata, però almeno non si permetta di dare dei
giudizi ai suoi colleghi. Credo che questo sia dovuto sotto questo
profilo. Io mi auguro che il confronto possa avvenire e rimanere
sotto il profilo politico.
Quanto ai 140 milioni, non è sicuramente colpa del Presidente
Viérin, è una situazione che si protrae da un arco temporale lungo,
è iniziata alcuni anni fa. Io sono convinto che le prerogative
della Valle d'Aosta vadano difese con serietà e responsabilità, è
su questa base che abbiamo portato avanti l'istanza di ricorso alla
Corte costituzionale e al TAR del Lazio sulla partecipazione al
risanamento dei conti dello Stato per il 2017. Probabilmente noi
avremmo agito diversamente in questa fase qui. Lo riteniamo
imprudente questo passaggio fatto nel momento di approvazione della
legge finanziaria dello Stato, perché non è che la prudenza
significa essere rinunciatari, perché se domani la legge
finanziaria dello Stato verrà approvata, bisognerà adeguarsi e
quindi non è che si rinuncia a niente. Il contenzioso o le
eventuali interlocuzioni devono essere portate avanti per trovare
la soluzione definitiva a questo problema, ma sicuramente quello
che rischiamo noi è di trovarci in una situazione che occorrerà,
per il tramite credo del collega Testolin, che sarà chiamato per
portare avanti delle questioni e andare a portare a casa dei
valdostani le risorse che sono state promesse... credo che si
troverà l'ingrato compito purtroppo di andarle a togliere. Io
questo non me lo auguro per la Valle d'Aosta, sennò avremmo di
nuovo perso un'occasione.
Crediamo fermamente che il modello non possa più essere
sostenibile, il modello debba essere cambiato, non c'è più tempo da
perdere, perché di tempo ne è stato già perso molto, pertanto
abbiamo l'esigenza di rispondere ai valdostani attraverso le azioni
che la politica seria può mettere in atto, ma ci va progettualità,
ci va copertura finanziaria, ci vanno le risorse stanziate su
diversi anni. Quest'anno il bilancio è stato stanziato in modo più
ricco, più sostenuto, ma il 2019 e il 2020 saranno di nuovo anni di
maggiore difficoltà. Quando si ragiona sulle entrate, bisogna anche
fare dei ragionamenti di valutazione sull'economia valdostana. Al
di là di avere il saldo pari delle entrate, bisogna anche vedere
come evolvono le varie voci. Le voci delle entrate che si
riferiscono all'economia valdostana, al prodotto della Valle
d'Aosta hanno subito un decremento, a partire dal 2011 ad arrivare
ad oggi, di 80 milioni di euro. Il problema che abbiamo pertanto è
quello che dobbiamo generare nuovo gettito, dobbiamo aumentare la
base imponibile, ma se non si creano le condizioni di sviluppo, non
si genera del fatturato, non si aumentano gli introiti della
Regione. Oggi viviamo di finanze proprie, pertanto è
imprescindibile per un approccio futuro, corretto e sostenibile
cambiare passo.
Noi volevamo fare la nostra parte nella gestione di questo
bilancio, volevamo essere propositivi, siamo stati propositivi con
tutta una serie di iniziative, che andavano anche sull'edilizia,
che è particolarmente sofferente, affiancando la misura che abbiamo
varato sui mutui, quella dell'azzeramento dell'IMU. Non era nostra
intenzione togliere del gettito ai Comuni, perché la Regione
avrebbe ristorato i Comuni del mancato gettito, questo deve essere
molto chiaro. La manovra finanziaria che avremmo messo in atto era
una manovra di detrazioni fiscali per 45 milioni di euro che
sarebbero stati nelle tasche dei valdostani. Non serve per noi
mettere le mani nelle tasche dei valdostani per poi raccogliere i
soldi e distribuirli a pochi. Questo percorso fatto in tanti anni è
stato un percorso che ha arricchito pochi, ma ha impoverito la
Valle d'Aosta intera. Crediamo pertanto che si debba andare in
questa direzione, continueremo a sollecitare il Governo a cercare
delle collaborazioni attraverso la proposizione delle nostre idee e
ci auspichiamo che quanto prima, anche dentro l'aula, arrivino le
sensibilità che ci sono nella comunità valdostana, perché la
comunità valdostana sente il bisogno di dover crescere. Mi spiace
vedere dei colleghi nella maggioranza, che sono degli imprenditori,
che avrebbero dovuto sostenere le nostre iniziative, darci una
mano, far sentire la voce del territorio, sentirli silenti senza
dare un minimo di collaborazione per andare sulla strada giusta;
questo mi rincresce e auspico che possa cambiare qualcosa anche
sotto questo profilo.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
J'ai écouté et nous avons écouté avec
attention ces deux jours de débat pour un budget et une loi de
stabilité qui ont déjà été approuvés hier; j'ai écouté ce matin le
TG3 de la Région, qui disait: "questa mattina arriverà il voto
finale", mais en réalité aujourd'hui on vote sur les dispositions
liées à la loi de stabilité, tandis que le budget a été approuvé
hier. Le débat qui n'a pas été réalisé hier, en effet s'est
développé aujourd'hui, mais le thème qui a animé un peu tout le
débat, et surtout ce qu'on a essayé de dire hier, était le thème de
l'autonomie.
Tra i vari interventi - alcuni rabbiosi, alcuni pacati e altri
da spiegazione sia tecnica, che politica, che amministrativa, poi
in tanti hanno cercato di argomentare le proprie ragioni - credo
che proprio il tema dell'autonomia sia stato quello alla base di
ciò che ha visto nascere il bilancio regionale. Abbiamo cercato di
spiegarlo ieri, ci dispiace che non sia stato colto, perché quando
si dice che qui non bisogna dare patenti di autonomisti... nessuno
ha dato patenti da autonomisti, ci siamo misurati su un fatto. Qui
quindi possiamo venire in 35 a gridare: "io sono autonomista", "io
anche", "io di più", anche Cognetta è diventato autonomista, anche
il Cinque Stelle è diventato autonomista, quindi, in vista delle
elezioni, tutti cercheranno di essere autonomisti, non autonomisti,
in base ai comizi che si andranno a fare. Dire che si è autonomisti
se poi un concetto è vuoto - la scatola dell'aria della Valle
d'Aosta della Certan -, e dopo Natale arriva anche la Befana,
quindi i doni possono essere distribuiti come qualcuno dice ma poi
bisogna anche essere un po' onesti nel dire che l'autonomia non è
un regalo, non è un dono, l'autonomia è un valore.
Quando ieri ci siamo misurati su un tema... era quello di
rimandare o meno il bilancio, non era nient'altro. Secondo il mio
modesto parere, abbiamo visto chi era autonomista nei fatti, poi
ognuno si può dichiarare autonomista e dico perché. Tutti eravamo
convinti di aver costruito il bilancio con i fondi che ci sono
dovuti, qualcuno lo ha detto, poi sicuramente ci sono delle visioni
sfumate anche nell'opposizione - e ci tornerò - ma è stato detto:
questi fondi ci sono dovuti, in base alle sentenze, alle leggi,
tutte le cose che ci siamo detti, tranne nell'interpretazione di
qualcuno, che poi in più dice che non ci sono dovuti. Se tutti
abbiamo costruito il bilancio non sulle promesse che noi abbiamo
fatto, perché noi ci atteniamo agli atti e l'atto della Regione
autonoma Valle d'Aosta è il bilancio della Regione autonoma Valle
d'Aosta, poi ci sono le trattative istituzionali, ci sono i
contatti... Ancora stamattina sulla stampa abbiamo letto che ogni
giorno cambia qualcosa, spariscono i
bonus
, tornano i bonus,
ma noi non siamo al mercato delle vacche, noi abbiamo cercato di
far valere le nostre prerogative con delle impugnative, con delle
leggi nel bilancio regionale dell'anno scorso, ma ne abbiamo
parlato ieri, quindi se vogliamo dimenticarci le argomentazioni che
abbiamo prodotto ieri, lo possiamo fare, ma il nostro bilancio è il
nostro bilancio ed è stato approvato ieri. Voi ritenevate di dover
aspettare lo Stato per poi fare il nostro bilancio. Noi diciamo
un'altra cosa: noi non aspettiamo neanche un minuto, nel senso che
tutto quello che abbiamo fatto e che abbiamo cercato di fare,
qualcuno in questi 60 giorni, qualcuno nei mesi antecedenti,
qualcuno prima ancora, è stato di far valere i nostri diritti anche
attraverso impugnative, ma o siamo convinti che questi fondi sono
nostri e che non sono più dovuti nel 2018, o sennò non dovevamo
prevederli.
Nel 2017 vorrei ricordare che è un po' diversa la situazione,
perché quel "cesserà comunque nel 2017" era oggetto di
interpretazione, così ci hanno insegnato a scuola. Magari qualcuno
è ancora più bravo qui, ma nel 2017 significa che nel 2018 viene
dopo o prima? Significherà bene che dal 2018 non sono più dovuti! E
noi dovevamo costruire un bilancio senza prevedere i nostri fondi?
I fondi non nostri della Giunta, dei valdostani. Noi li abbiamo
messi nel bilancio, abbiamo scritto allo Stato il 6 novembre
dicendo... anche perché avevamo avuto dei colloqui non con il
"cerchio magico", collega Gerandin. Io non ho cerchi magici, io ho
degli ideali e un movimento, le ha già cambiato due o tre movimenti
in due o tre anni, si vede che lei non trova il cerchio giusto, che
è un po' diverso. Noi abbiamo scritto, riteniamo e abbiamo ritenuto
che questi fondi sono nostri e così abbiamo scritto il bilancio.
Non capisco che cosa dovevamo fare, scriverlo senza e poi
aspettare? Noi abbiamo ritenuto di tenere la posizione più
autonomista che noi riteniamo di avere. Voi ritenete che la
posizione autonomista sia consegnare le chiavi a Roma
dell'Assessorato al bilancio e finanze e chiedere come dobbiamo
fare il bilancio? Soprattutto con una certezza di risorse che noi
riteniamo essere dovuta. Se una sentenza dello Stato non è una
certezza e se una nostra legge regionale, non impugnata, non è una
certezza, scusate, ma non siete autonomisti. E non lo dico da un
punto di vista personale, lo dico sui fatti politici. Qui poi tutti
sanno, tutti parlano, anzi sanno di più, ma questo è quello che noi
abbiamo ritenuto di fare, ma è una scelta politica, non tecnica.
Fra 4-5 giorni ci sarà l'approvazione del bilancio dello Stato?
Vedremo lo Stato cosa ha inserito, vedremo che cosa ci conviene
fare a livello di tutela dei nostri diritti, ma rinunciare ancor
prima che un diritto nostro sia messo in discussione da un altro
organo noi crediamo che non sia essere autonomisti.
La prima questione quindi è questa, avete una visione diversa.
Noi non la condividiamo - come dice Chatrian - ma la rispettiamo,
ma non venite poi qui a dire: "noi siamo autonomisti e voi siete
imprudenti". Essere autonomisti significa difenderla tutti i giorni
l'autonomia e l'autonomia parla anche per atti che si adottano e
noi oggi adottiamo il bilancio della nostra Regione, non dello
Stato. Ancora in questi due giorni abbiamo cercato di agire per
tentare di veicolare le nostre interpretazioni su quel testo, ma
poi discuteremo su com'è scritto il testo, su come eventualmente,
se il testo è scritto in un certo modo, le nostre prerogative
andranno fatte valere e questo sarà ciò che porteremo avanti.
Noi non abbiamo distribuito patenti, ma neanche le vogliamo
prendere. Qui abbiamo sentito di tutto, soprattutto quando alcuni
colleghi premettono che cercheranno di parlare di politica per poi
scadere sul personale. Alcuni interventi sono scaduti nel personale
e non credo che questo sia qualcosa di molto utile. Non è un
bilancio senza copertura, è il bilancio che abbiamo approvato e
dove si trova la copertura? Nelle risorse che noi abbiamo. E perché
si deve pensare che queste risorse non ci sono? Forse perché poi lo
Stato ce le toglie. Se domani mattina lo Stato in quella
finanziaria scrive che la Regione deve dare 600 milioni, noi
dovevamo già prevedere che lo Stato ci avrebbe chiesto... o
comunque noi lo accetteremo? Questo significa essere autonomisti o
ci sono delle leggi e delle sentenze da rispettare? È chiaro quindi
che sono due visioni completamente diverse e quando e se arriverà
un altro attacco, da un punto di vista istituzionale, alle nostre
prerogative, le faremo valere con tutti gli atti di tutela dovuti,
ma non sarà il Governo che non ha fatto le scelte o, meglio, ha
fatto le scelte con le risorse ridotte, ma sarà qualcun altro che
ci impone di farlo. Forse quindi politicamente la cosa è diversa,
perché noi le nostre scelte le abbiamo manifestate in questo
bilancio con le risorse che noi crediamo e siamo certi, attraverso
tutto ciò che è scritto nella legge e nelle sentenze, che noi
dobbiamo avere come Regione Valle d'Aosta. "Se c'ero io, avrei
fatto... se non avessi fatto...", "se fosse arrivato prima il
bilancio dello Stato, non ci sarebbe stato...", "se", perché la
politica si fa con i "se"? Questo è essere concreti, è essere
autonomisti?
Noi abbiamo ritenuto di fare una scelta e tutto il discorso,
visto che non avevate altri argomenti, è stato: "ecco, è stato
fatto un bilancio che non va bene", quindi non siete entrati negli
argomenti. Avete presentato degli emendamenti, che noi avremmo
anche accettato, che erano tutti farlocchi, quelli sì che erano
farlocchi! Non c'era copertura. Venite a contestare, Elso Gerandin,
che non c'è copertura, che i cantieri non sono sul triennio e avete
fatto degli emendamenti prevedendo solo un'annualità di copertura e
venite a parlare dei nostri? Noi li abbiamo fatti, sono lì. Noi
crediamo nei cantieri. Ieri è stato detto qualcosa di diverso, che
investire nei cantieri, collega Marquis, significa non investire
nei settori produttivi. Questo è stato detto. Scusi, collega
Marquis, però che lei ci venga a dare delle lezioni di economia sul
PIL, sulla decrescita, quando lei è stato Assessore alle attività
produttive per diversi anni, è stato in tutte le maggioranze in
questa legislatura, tranne in questa piccola pausa di due mesi, è
stato alle partecipate prima, è stato nel sistema... Ognuno si deve
poi anche difendere, perché venire ad essere giudicati qui da
persone che fanno politica, come Elso Gerandin, da quando io avevo
cinque anni fa un po' specie, perché ognuno è libero di portare
avanti le proprie idee, ma che sempre si venga qui dimenticando
quello che uno ha fatto prima, veramente gli ex - come spesso
avviene - sono i peggiori. Alla fine, come diceva un noto
cantautore, forse si danno buoni consigli quando non si può più
dare il cattivo esempio. I consigli ben vengano, ma che non si
scada sul piano personale, perché i
selfie
,
l'autoreferenzialità... guardi, forse si deve guardare attorno nel
movimento che ha costituito.
Noi abbiamo cercato di veicolare la questione finanziaria in
trasparenza, sennò ci dicevate che non dicevamo niente. Abbiamo
subito informato, perché i giornalisti, la commissione chiedevano,
abbiamo cercato di informare puntualmente tutti. Questo vuol dire
comunicare a vanvera? Significa dire le cose come sono e scriverle
ogni volta. Potevamo fare meglio? Sicuramente, ma ognuno di noi può
sempre fare meglio, però qui non abbiamo parlato di bilancio:
abbiamo parlato di processo alle intenzioni, di incapacità di
gestire una situazione, di attacchi ai rapporti con Roma, di
attacchi ai nostri Parlamentari. Per quanto riguarda questa
opposizione che si sta preparando alla sfida elettorale, vorrei
dire al collega Rudi Marguerettaz, che è molto legato al
Consigliere Marquis, magari parlatevi anche quando fate questi
attacchi a chi non ha fatto niente a Roma in questi anni... collega
Gerandin, si rivolga a Marquis. Sicuramente se vogliamo guardare
indietro, io ero candidato in un altro schieramento, c'era anche
lei, quindi parlatevi prima e, quando avete trovato una sintesi,
venite qui e ne discutiamo, perché se andiamo a vedere tutto, ci
divertiamo.
Avete fatto una serata sul "nuovo che avanza" qualcuno dice,
forse l'opposizione, avevate La7 che cercava Martin e Caveri,
scappavano, ma questo significa farsi male, andare a dire che si è
il nuovo... qualcuno mi ha detto: "ho visto il manifesto, questi
sono il nuovo"...
(interruzione del Consigliere Marquis, fuori
microfono)
... scusi, collega Marquis, sto dicendo un'altra cosa, sto
dicendo: prima di andare a spacciare le cose per quello che non
sono... si è parlato del nuovo, avete fatto una serata sul nuovo,
c'erano quattro sagome e qualcuno mi ha detto: "mi sembra di
riconoscere una parte di chi parla". Quello che voglio dire quindi
è che, se vogliamo guardare avanti, per riallacciarmi ai discorsi
moderati che invece abbiamo sentito, che sono quelli dei colleghi
Fosson e Restano...
Concludo su un discorso politico: noi crediamo che sia
effettivamente giunto il momento di unire le forze almeno su certi
temi, almeno in vista di queste battaglie, anche politiche, che
avremo verso il Parlamento e verso l'elezione del Parlamento.
Adesso del
rassemblement
se ne riparla, si cambia il nome,
non mi ricordo più come è stato chiamato, ma il rassemblement è
naufragato non tanto o solo perché tutti non ci credevano, ma
perché ognuno guardava cosa andava a fare dopo e certe forze
politiche al proprio interno... è stato visto in certi interventi,
al collega Roscio io riconosco la pacatezza, ma non è autonomista
in certi discorsi, non è autonomista, come non lo è probabilmente
il responsabile al Comune di Aosta che l'ALPE ha, ma non è che
tutti dobbiamo essere autonomisti solo nel dirlo! Lo dico nei
discorsi, nelle rivendicazioni. Concludo quindi dicendo che credo
che si potrà aprire... ieri abbiamo cercato di fare un'apertura
sulle lotte comuni, per carità, tantissimi hanno detto
"assolutamente anche oggi". I colleghi Restano e Fosson oggi hanno
fatto discorsi leggermente diversi. Dico solo che noi torneremo in
Consiglio a discutere di queste cose, torneremo a difendere le
scelte che abbiamo fatto in questi giorni e voi ci direte che siamo
stati degli irresponsabili e che non capiamo niente. Noi abbiamo
fatto una scelta di campo: di difendere le prerogative della Valle
d'Aosta. Se ci saranno ancora dei margini in qualcuna delle
sensibilità che sono presenti in quest'aula nell'agone politico,
per unire le forze nei confronti non di sfide solo elettorali, ma
per portare delle persone a Roma che possano difendere, in modo
univoco o comunque condiviso, le prerogative di questa comunità
rispetto alla scorsa volta, dove ci siamo divisi abbastanza, noi ci
saremo. Credo che questo sia il messaggio politico più importante
di questa due giorni, che di politico ha avuto tanto, ma in cui
purtroppo non si è parlato molto di scelte di bilancio, anche per
la situazione di incertezza, ma comunque preclude ad altri
ragionamenti, che, secondo noi, potranno essere effettivamente le
sfide del futuro.
Presidente -
Questo intervento chiude le dichiarazioni di
voto. Non mi rimane che mettere in votazione le disposizioni
collegate. La votazione è aperta. La votazione è chiusa.
Presenti: 34
Votanti           
: 34
Favorevoli: 21
Contrari: 13
Il Consiglio approva.
I lavori sono conclusi, buon pomeriggio. La seduta è tolta.
---
L'adunanza termina alle ore 14:20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK