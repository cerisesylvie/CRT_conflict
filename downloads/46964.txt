Consiglio Regionale della Valle d'Aosta - Oggetto del Consiglio n. 3312 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3312 del 21 febbraio 2024 - Resoconto
OGGETTO N. 3312/XVI - Interrogazione: "Motivazioni della
mancata attivazione dell'assicurazione da parte dell'Azienda USL in
ordine alla causa di risarcimento in favore di una coppia
valdostana privata della potestà genitoriale".
Bertin (Presidente) -
Il punto all'ordine del giorno n.
23 verrà affrontato congiuntamente con i punti n. 42 e 49. Al punto
n. 49 c'è l'ordine del giorno, pertanto passiamo al punto n. 24.
Risponde l'assessore Marzi.
Marzi (SA) -
Domanda n. 1: "i costi sostenuti
dall'Azienda USL e dalla Regione nel contenzioso riferito a questa
causa". L'Azienda ha liquidato per la propria difesa in giudizio
(fase di studio, fase introduttiva, fase istruttoria e/o
trattazione in fase decisionale) l'importo complessivo pari a euro
21.298,64. Per quanto concerne la Regione, le somme impegnate per
la propria difesa sono state preventivate in euro 17.247,06, oneri
di leggi inclusi di cui attualmente liquidati euro 5.720,01.
Venendo alla domanda n. 2, "le motivazioni per cui l'Azienda USL
non ha chiamato in causa la propria assicurazione rispetto a questa
causa", ai fini della risposta all'interrogazione l'Azienda USL ha
comunicato che la richiesta di cui alla citazione veniva svolta in
via principale al fine di ottenere il ristoro di danni non
patrimoniali. L'Azienda USL ha informato che la polizza di
assicurazione della responsabilità civile e patrimoniale, stipulata
dall'azienda medesima, in quanto, come detto, trattasi
essenzialmente di danno che non ha connotazione patrimoniale, è di
fatto attiva alla data della citazione in oggetto ma non copre il
sinistro in questione. La sentenza n. 33, pubblicata il 1° febbraio
2024 dal Tribunale ordinario di Aosta, evidenzia, tra l'altro,
danni di natura patrimoniale per un importo di euro 7 mila, oltre
alle spese processuali, e la polizza dell'Azienda USL prevede una
franchigia fissa di euro 5 mila, quindi la maggior parte della
richiesta relativa ai danni di natura patrimoniale ricade nella
franchigia contrattualmente prevista e pertanto non trova copertura
da parte dell'assicurazione medesima. La compagnia, per le ragioni
sopra esposte, non ha assunto la gestione della lite. Si sottolinea
e si precisa che l'Azienda USL ha comunque puntualmente preso in
esame la possibilità di chiamare l'assicurazione, coinvolgendo
nell'analisi della fattispecie il
broker
e il legale
individuato per la difesa. Considerato che per le ragioni sopra
esposte il sinistro non ha potuto trovare copertura da parte
dell'assicurazione e che per tale ragione la compagnia non è stata
chiamata in causa nel procedimento di cui trattasi, l'Azienda USL
sta attualmente approfondendo con la medesima eventuali margini di
compartecipazione alle spese legali sostenute.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Grazie Assessore. I dati non mi
tornano, quindi magari le farò avere quanto è in mio possesso, nel
senso che mi risulta che le spese sostenute dall'Azienda, dai vari
atti che abbiamo recuperato, siano pari a euro 66 mila e non a euro
21 mila come lei invece ha dichiarato.
Naturalmente auspicavo, conoscendo la sua sensibilità,
Assessore, che in premessa di quest'interrogazione venisse comunque
detto qualcosa ai familiari che hanno dovuto subire le cose che
sappiamo rispetto a questa causa, sperando che questo non avvenga
per altri. Ci informeremo anche rispetto alla questione
dell'assicurazione perché, dai dati in nostro possesso, risulta che
invece in una fase preliminare l'assicurazione era stata coinvolta,
quindi, sotto questo punto di vista, cercheremo di capire meglio,
dai dati che ci ha fornito quest'oggi, per vedere se effettivamente
quanto da lei dichiarato corrisponda al vero.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK