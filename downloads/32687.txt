Consiglio Regionale della Valle d'Aosta - Oggetto del Consiglio n. 1310 del 15 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1310 del 15 luglio 2010 - Resoconto
OGGETTO N. 1310/XIII - Approvazione del programma regionale
di previsione dei lavori pubblici per il triennio 2010/2012, ai
sensi del secondo comma dell'articolo 7 della L.R. 12/1996 e
successive modificazioni.
Il Consiglio
Richiamata la legge regionale 20 giugno 1996, n. 12, "Legge
regionale in materia di lavori pubblici" ed in particolare il Capo
II della stessa "Pianificazione e programmazione del ciclo dei
lavori pubblici" nel quale, all'art. 4, comma 1, come sostituito
dall'art. 3 della l.r. 9 settembre 1999, n. 29, si stabilisce che
il ciclo di realizzazione dei lavori pubblici è strutturato in
relazione alle fasi di programmazione e di pianificazione, nonché
di esecuzione dei lavori necessari a soddisfare i bisogni
identificati;
Richiamato l'art. 7 della citata legge regionale 12/1996,
relativo al Programma regionale di previsione, così come modificato
dalla legge regionale 5 agosto 2005, n. 19, ed in particolare il
comma 5bis il quale prevede che al programma di previsione sia
allegato l'elenco degli interventi che si intendono avviare, ma che
non hanno ricadute finanziarie nel triennio di riferimento del
programma;
Richiamata la deliberazione della Giunta regionale in data 10
gennaio 2000, n. 8, con cui sono state approvate le schede dei
lavori e le tabelle riepilogative, atte a costituire i modelli e la
struttura per la redazione dei documenti di pro-grammazione dei
lavori pubblici per il triennio 2010/2012;
Evidenziato, altresì, l'interesse dell'Amministrazione
regionale a promuovere la prevenzione del degrado delle opere
pubbliche, attraverso specifici programmi di manutenzione che
trovano accoglimento nel programma regionale di previsione con
l'inserimento degli interventi atti a costituire il programma delle
manutenzioni di cui all'art. 18 della l.r. 12/1996;
Informato, inoltre, che, conformemente all'attribuzione delle
competenze di cui alla deliberazione della Giunta regionale in data
25 luglio 2008, n. 2158, come modificata dalla successiva
deliberazione 1561/2009, è stato predisposto, a cura del
Dipartimento Opere Pubbliche e Edilizia Residenziale
dell'Assessorato Opere Pubbliche, Difesa del Suolo e Edilizia
Residenziale Pubblica, il programma regionale di previsione dei
lavori pubblici per il triennio 2010/2012 sulla base di dati
elaborati e trasmessi dalle competenti Direzioni e Servizi che
hanno evidenziato, ponendoli in correlazione con le risorse
finanziarie disponibili, interventi passibili di avvio delle
successive fasi attuative;
Considerata l'opportunità di procedere all'approvazione del
programma regionale di previsione per il triennio 2010/2012 che
individua lavori su beni di proprietà regionale oltre che
interventi eseguiti su beni di proprietà di altri soggetti per i
quali ricorrano una o più delle seguenti condizioni:
- concorrano in modo rilevante al conseguimento dei bisogni
individuati dagli atti programmatori di cui all'art. 6, comma 3,
della l.r. 12/1996 ai sensi dell'art. 7, comma 5, lett. a), della
l.r. 12/1996;
- costituiscano completamento di lavori già iniziati
dall'amministrazione regionale ai sensi dell'art. 7, comma 5, lett.
a), della l.r. 12/1996;
- siano finalizzati a garantire la sicurezza e la continuità
funzionale delle opere ai sensi dell'art. 38, comma 1, della l.r.
12/1996;
- siano di interesse regionale, siano finanziati dalla
Regione e alla loro realizzazione provvedano altri soggetti
attuatori ai sensi dell'art. 7, comma 5, lett. a), della l.r.
12/1996;
- siano atti a costituire i programmi di manutenzione ai
sensi dell'art. 7, comma 5, lett. b), della l.r. 12/1996.
Ritenuto, in relazione a quanto premesso, di confermare per
l'anno 2010 la struttura, i modelli delle rappresentazioni
riepilogative e il modello della scheda lavori, relativi al
programma regionale di previsione di cui all'art. 7 della l.r.
12/1996, già approvati con deliberazione della Giunta regionale in
data 10 gennaio 2000, n. 8;
Richiamato l'articolo 39 della l.r. 12/1996 e successive
modificazioni ed integrazioni, nel quale sono indicate le
attribuzioni di competenze relative alle attività connesse al ciclo
di realizzazione di lavori pubblici ed in particolare il comma 2,
lett. c), dello stesso articolo che attribuisce al Consiglio
regionale la competenza all'approvazione del programma regionale di
previsione;
Richiamata la deliberazione della Giunta regionale n. 3702 in
data 18 dicembre 2009 concernente l'approvazione del bilancio di
gestione per il triennio 2010/2012 con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2010 e di disposizioni
applicative;
Visto il parere favorevole rilasciato dal Coordinatore del
Dipartimento Opere Pubbliche e Edilizia Residenziale
dell'Assessorato Opere Pubbliche, Difesa del Suolo e Edilizia
Residenziale Pubblica, ai sensi del combinato disposto degli
articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla legittimità della presente
deliberazione;
Visto il parere della III Commissione consiliare
permanente;
Visto il parere del Consiglio permanente degli Enti
locali;
Delibera
di approvare il programma regionale di previsione dei lavori
pubblici per il triennio 2010/2012, che, completo dell'allegato
previsto al comma 5bis dell'art. 7 della l.r. 12/2006 e successive
modificazioni, costituisce parte integrante della presente
deliberazione.
Allegato
(omissis)
Presidente
- È stata presentata all'Ufficio di Presidenza
una risoluzione di solidarietà e sostegno al popolo catalano,
firmata dal gruppo ALPE, di cui procederemo poi all'iscrizione.
Sull'atto di cui al punto n. 24 è stato dato parere favorevole a
maggioranza, con 4 emendamenti, dalla III Commissione e vi è il
parere favorevole del CPEL.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Grazie, Presidente. Una piccola
premessa, come tutti gli anni, su questo documento. Il programma di
previsione dei lavori pubblici 2010-2012 costituisce la fotografia
delle opere pubbliche, di cui a vari livelli e a diversi stadi di
progettazione le strutture della Regione stanno programmando la
realizzazione, al fine di dare soddisfazione ai bisogni rilevati
nel limite delle disponibilità finanziarie che il bilancio di
previsione della Regione assegna alle stesse. Al programma,
composto dalla lista delle opere pubbliche che si intende avviare
nel triennio 2010-2012, è unito anche un allegato contenente
l'elenco degli interventi che si intendono avviare, ma che non
prevedono in sede di approvazione del programma ricadute
finanziarie sul triennio di riferimento. Gli interventi ricompresi
nell'allegato costituiscono un serbatoio naturale di progettualità
al quale attingere ogni qualvolta se ne ravvisi la necessità, ad
esempio: ottenimento di nuovi finanziamenti statali o europei,
cambiamento di condizioni che determinano una ricalibratura delle
priorità di attuazione. Si tratta di interventi inseriti dalle
strutture regionali competenti per materia conseguentemente alla
rilevazione diretta del bisogno o alla segnalazione dello stesso
espressa dal territorio. La rilevanza dell'allegato risiede
nell'opportunità offerta dallo stesso unitamente al programma di
tracciare un quadro sufficientemente esaustivo dei bisogni.
Voglio anche ricordare alcuni dati. Il numero di interventi
ricompresi nel programma triennale di previsione sono 145 più uno,
quindi 146, questo "più uno" è l'emendamento a cui accennava prima
il collega Lanièce, che riguarda la realizzazione delle piazzole
degli elicotteri per il volo notturno, presentato alla Presidenza
della Giunta, invece nell'allegato al programma triennale di
previsione 2010-2012 le opere previste sono 171.
Voglio altresì ricordare che, rispetto al programma triennale di
previsione del 2009-2011, sono presenti 42 nuovi interventi.
Ricordo anche che l'inserimento di un intervento nel programma è
subordinato al conferimento del relativo incarico di progettazione
preliminare, mentre nessun vincolo è posto per l'inserimento
nell'allegato, questo è un aspetto più tecnico previsto dalla legge
regionale.
Presidente
- Dichiaro aperta la discussione generale.
La parola al Consigliere Giuseppe Cerise.
Cerise G. (ALPE)
- Merci, M. le Président.
L'anno scorso avevamo fatto alcune considerazioni sul piano
lavori che ci aveva presentato l'Assessore, evidenziando che, più
che un documento che poteva guidare la Giunta regionale in materia
di opere pubbliche, un documento programmatorio, trattavasi di un
elenco di opere corredate dalle relative previsioni di spesa a
livello progettuale. Elenco nel quale avevo detto che c'era di
tutto di più, ma nel quale era altrettanto palese la scarsa
rispondenza che avrebbe avuto il realizzato rispetto alle
ottimistiche previsioni e le assicuro, Assessore, che il termine
"scarso" usato è un vero eufemismo! Lo avevo definito un libro dei
sogni, questa non è una mia definizione, ma un termine comunemente
usato nell'ambiente, un termine che non ci dispiace affatto, ma poi
bisogna ricondursi ad un minimo di concretezza, perché i sogni
scritti sopra questo documento sono poi le legittime aspettative
degli enti locali, che vedono nelle opere citate la soluzione a
problemi che si trascinano nel tempo; sono legittime aspettative di
cittadini che aspettano ansiosi la realizzazione di interventi
programmati, di messa in sicurezza di versanti franosi, di
consolidamento di arginature fragili dei torrenti a monte delle
proprie abitazioni; sono legittime aspettative delle imprese di
poter contare su una più celere cantierabilità delle opere
proclamate, specialmente in un particolare momento di sofferenza di
questo settore. Sono considerazioni che conservano tutta la loro
attualità nel programma che oggi viene sottoposto all'esame di
questa Assemblea.
Ciò detto, lo scorso anno abbiamo dato il nostro voto favorevole
al documento programmatorio che ci veniva proposto, sentita la sua
replica, nella quale conveniva sulla necessità di dare più
rispondenza fra previsione e attuazione, condivideva la necessità
di un'inversione di tendenza ad un'impostazione del piano lavori,
affinché fosse veramente quel documento di indirizzo e
programmazione pragmatico, realistico, del quale non tutto si può
realizzare, ma una buona percentuale sì e si era spinto anche ad
indicare delle percentuali: 85-90 per cento. Ebbene, abbiamo
"sottoscritto" l'anno scorso, come "sottoscriveremo" quest'anno, su
delle percentuali di realizzazione decisamente inferiori, perché
siamo realisti. Sappiamo benissimo che in materia di opere
pubbliche ci sono spesso delle variabili difficilmente prevedibili,
di conseguenza bisogna fare riferimento alla realtà. Il nostro voto
favorevole l'anno scorso era dunque un'apertura di credito nei suoi
confronti, e del Governo regionale, su una dichiarata volontà di
invertire la tendenza, di predisporre dei programmi previsionali
semplici, di facile comprensione, ma - ripeto - soprattutto
realistici, credibili, atti ad una concreta realizzazione. Dobbiamo
purtroppo prendere atto che quell'apertura di credito che le
abbiamo dato non è stata da lei capitalizzata, ce ne rammarichiamo.
Non siamo riusciti a cogliere in questo documento quella inversione
di tendenza annunciata che auspicavamo e che nelle sue
dichiarazioni diceva fortemente di volere. Ci troviamo nuovamente
di fronte ad un documento non di seria programmazione, ma ad una
lista della spesa dove - ripeto - c'è di tutto e di più
nell'incognita più assoluta di quanto e quando del previsto potrà
trovare concreta realizzazione. Questo documento è una
dichiarazione di buone intenzioni, sostanzialmente, ma sappiamo
tutti qual è la sorte della maggior parte delle buone intenzioni.
Questo atteggiamento, questo modo di operare cozza fortemente con
la divisa di efficienza e pragmatismo che questo Esecutivo si è
dato.
Il nostro giudizio è fortemente negativo sul metodo e
sull'impostazione. Ci troviamo in mano un elenco di opere, di cui è
difficile capire l'ordine di priorità, vi sono opere in fase di
progettazione esecutiva per le quali non vi è alcun impegno
finanziario nell'anno in corso, contrariamente ad opere per le
quali non si dispone ancora del preliminare, ma solo del documento
preliminare alla progettazione e sono già inserite le previsioni di
impegno finanziario nell'anno corrente. Siamo a metà del mese di
luglio, vorremmo capire come si possa ragionevolmente pensare di
prevedere delle risorse finanziarie nell'anno corrente per delle
opere che non hanno ancora il progetto preliminare o hanno appena
acquisito un progetto preliminare. Crediamo che un minimo di
realismo non guasterebbe.
Lei, Assessore, dovrebbe essere quello che meglio di noi tutti
conosce la tempistica necessaria, senza considerare imprevisti
nell'iter procedurale di un'opera, partendo dal documento
preliminare alla progettazione, progetto preliminare, progetto
definitivo, progetto esecutivo, iter di aggiudicazione,
sottoscrizione del contratto, consegna dei lavori. Mi pare
improbabile, se non impossibile, che possano essere cantierabili
nell'anno in corso. Malgrado i nostri sforzi, non siamo riusciti a
capire con quali criteri vengono stabiliti gli ordini di priorità
sul piano lavori; avrà la bontà, spero, di ragguagliarci in merito
nella replica, anche se qualche idea in proposito ce la siamo
fatta.
Vorrei citare un esempio pratico e spero qui di non tediare i
colleghi tornando su un argomento che è stato oggetto di due
iniziative del nostro gruppo, ma vi assicuro che è un esempio
significativo per inquadrare il metodo. Trattasi delle
interpellanze relative alla rotonda in comune di Nus all'imbocco
dell'autostrada sulla strada regionale per Fénis. Opera per la
quale, in seguito ad un sollecito delle Amministrazioni comunali di
Nus e di Fénis, a settembre 2003 veniva affidato l'incarico di
progettazione e con una certa rapidità devo dire che questo
progetto veniva approvato all'inizio del 2004 dalla Giunta, che
prevedeva già l'impegno finanziario sull'esercizio 2004-2006 e dava
corso alle successive fasi progettuali. Vi è stato poi un periodo
di assoluto silenzio in merito; le interpellanze da noi proposte ad
ottobre 2008 e ad aprile 2010 avevano lo scopo di sollecitare
l'urgenza della realizzazione di quella rotonda, in quanto sulla
stessa era previsto l'accesso del centro di raccolta differenziata
dei comuni di Nus e Fénis, progetto FOSPI, della comunità montana,
previsto sul piano triennale 2007-2010. Ebbene il centro di
raccolta differenziata è partito 4 anni dopo come iter ed è
terminato, ma è inutilizzabile, come sottolineato nelle iniziative,
in quanto manca la rotonda con la quale è prevista la connessione.
Un giorno poi transitando in un comune della
banlieue
,
guarda caso, Pollein, ho visto una bella rotonda in fase di
ultimazione e ho voluto verificare l'iter procedurale: i miei
complimenti, Assessore! Credo che quella tabella di marcia possa
esser presa come un cronoprogramma tipo. Pollein: a luglio 2007
incarico di progettazione, a dicembre 2007 approvata la
progettazione, poi c'è stato il suo insediamento nell'intermezzo,
gennaio 2009 approvazione del progetto definitivo, luglio 2009
approvazione progetto esecutivo, 2010 lavori in fase di
ultimazione! Direi che passare dal progetto preliminare ad andare
all'esecutivo sono passati 2 anni dall'approvazione, neanche 2
anni! Nus: 2004 approvazione progetto preliminare, maggio 2010
rinviata l'approvazione del progetto definitivo. Assessore, vorrei
dire solamente una cosa: credo non sia necessario essere esperti di
viabilità per capire quale delle due opere era prioritaria sia in
termini di funzionalità, sia di sicurezza stradale. L'ho sollevato
nel 2008, l'ho risollevato quest'anno nel 2010, in seguito a questo
è stato ancora rinviato il discorso dell'approvazione del progetto
definitivo. Non voglio mettere in dubbio che non fosse stata utile
la rotonda di Pollein, ma ci sono opere che sono utili, altre
necessarie, vedi indispensabili ed è il caso della rotonda di Nus.
Assessore, il giorno che succederà qualcosa nella condizione
attuale, qualora si attivasse l'accesso alla discarica, credo che
ci saranno delle responsabilità per le quali qualcuno non potrà
dire di non esserne stato informato, perché le iniziative che
abbiamo presentato avevano lo scopo cortese di sollecitazione e non
ero entrato in quel momento in alcuna polemica. Questo metodo non
ci convince, il metodo con il quale è gestita la priorità delle
opere non è l'unico in questo caso, ma è un metodo molto diffuso,
che condanniamo senza appello; è un sistema perverso che non
possiamo sostenere, ma che condanniamo fortemente. Siamo pronti in
futuro a rivedere le nostre posizioni qualora percepissimo quella
inversione di tendenza da lei l'anno scorso annunciata.
La ciliegina sulla torta della fantasia di questo documento è
rappresentata dall'allegato, quegli interventi che si intende
attivare, è previsto per legge che siano inseriti, ma che non
prevedono ricadute finanziarie sul triennio di riferimento. Un
elenco di opere che ammontano a 591.000.000 di euro. Credo sia
meglio evitare ogni considerazione in merito su delle cifre così e
lasciare alla fantasia di ognuno ipotizzare quando e quanto di
questa lista della spesa potrà essere attuato; di conseguenza, non
possiamo che riconfermare il nostro giudizio negativo su tale
documento, che chiamare programmatorio mi sembra un po'
esagerato.
Presidente
- La parola al Consigliere Donzel.
Donzel (PD)
- Cari colleghi, al di là delle polemiche che
nascono sulle scelte che si possono fare per correggere la
situazione attuale, c'è uno sfondo condiviso: la difficoltà del
momento che stiamo vivendo, una difficoltà legata a quella che
chiamiamo globalizzazione, alle ricadute che ha avuto sui nostri
sistemi. È per questo che in due anni che lavoriamo in quest'aula
ci siamo ripetuti e da parte di tutti c'è stato l'impegno per
creare quei meccanismi che avrebbero consentito, in questo momento
difficile, che questa crisi forte che ci colpiva non lasciasse un
segno forte su un territorio come il nostro, il quale godeva di una
situazione particolare di benessere e anche di efficienza in molti
settori. Ogni azione quindi doveva essere... siccome si era detto:
"le misure anticrisi non saranno mai sufficienti
- sono
parole del Presidente -
sono interventi importantissimi, ma mai
sufficienti a correggere un intero sistema"
, bisognava che
ognuno per la sua parte facesse lo sforzo che ci mettesse nella
direzione di correggere qualcosa.
Se si va a vedere il programma regionale di previsione che ci
viene presentato oggi, quello di previsione del 2009-2011 e quello,
sempre di previsione, del 2007-2009, sfido chiunque a dire che non
è copia-incolla, ossia che sostanzialmente siamo nell'ambito di un
modus operandi
, che è quello tradizionale. Va peraltro
riconosciuto... capisco: è una cosa che coinvolge vari assessorati,
è una cosa complessa, nessuno vuole sminuire la portata di questi
lavori riassuntivi, che sono anche estremamente preziosi, ma
preziosi per capire ciò che non facciamo, non quello che facciamo,
ciò che vorremmo fare, ma non abbiamo i mezzi di fare. Non ne
faccio una colpa a lei, perché era già così prima, però dico: e
adesso? Continuiamo su tale strada in questo momento? Se il PIL di
una Regione cresce, se le cose vanno bene, uno può dire:
"accontentiamoci di quello che abbiamo"
, ma ci possiamo
accontentare di quello che abbiamo?
Secondo me, non ci possiamo accontentare di quello che abbiamo,
serve davvero un modo completamente diverso di concepire questo
tipo di documento, un modo davvero alternativo di concepirlo, ossia
riuscendo a capire per ogni Assessorato qual è quella cosa che va
realizzata e non raccontata. Adesso questa cosa del libro dei sogni
del collega Cerise sta diventando un po' un linguaggio comune anche
fra gli operatori del settore, lei li avrà incontrati sicuramente
per condividere con loro questi passaggi, non le avranno detto
certo di "no", nessuno dice di "no" ai sogni! La cosa che più
preoccupa non è tanto quello che è raccontato e non è realizzabile
in questo libro dei sogni, ma che già nello stesso piano di
programma annuale noi non siamo al passo con... e qui arriviamo ad
un punto nodale che ho già sollevato altre volte in sede di
approvazione della legge finanziaria regionale ed è qui che spesso
siamo travolti dalle urgenze, quindi facciamo dei programmi, ma
poi:
"eh, ma c'è la frana di..."
,
"c'è quell'evento
particolare..."
, allora torno a dire: capacità programmatoria è
capacità di sapere che si vive in un territorio particolare, quindi
facendo una statistica (adesso non voglio fare una lezione di
geografia) quinquennale se non vogliamo farla decennale, si sa
esattamente quanti sono - facendo l'eccezione per l'alluvione - gli
eventi che si riproducono in modo non prevedibile nella nostra
regione e a quanto ammontano.
Deve essere previsto un fondo per le emergenze e non operare,
come stiamo operando oggi, andando a prelevare nella quota che
abbiamo stanziato per la prevenzione, torno a dire: non imputo a
lei questa cosa che lei invece eredita, ma lei ha la responsabilità
che in due anni non l'ha cambiata... i finanziamenti per
l'emergenza; dopodiché non facciamo gli interventi di prevenzione,
ma li facciamo slittare nel tempo, in questo modo non abbiamo fatto
la prevenzione e ovviamente aumentano le possibilità di nuova
emergenza; questa non può essere una procedura su cui facciamo
finta di non vedere, è così, si fa così e andiamo avanti con questa
linea. Ci aspettiamo che almeno si possa ragionare in modi diversi
andando a rifinanziare i capitoli che prevedono l'emergenza,
consentendo di operare con i suoi famosi cronoprogrammi sulla parte
della prevenzione con un percorso regolare, altrimenti se lavoriamo
in quel modo, avremo sempre uno slittamento di 6 mesi, 1 anno dei
lavori, perché non riusciremo mai a far capo, visto che le
emergenze qui si susseguono.
L'altro ragionamento è quello che, visto che vengono coinvolti i
vari assessorati, deve essere indicato un indice assoluto di
priorità, altrimenti non è possibile venire a capo di come si
svolgono i lavori all'interno di questo programma. Diventa una cosa
illeggibile, in cui non si capisce qual è la sorte che porta un
determinato lavoro a venire effettuato prima che un altro,
piuttosto che un altro, anziché un altro e la logica con cui sono
ripartiti i finanziamenti. Servono dei criteri che siano
minimamente oggettivi, poi, come in tutte le cose, si potranno fare
le modifiche, dei cambiamenti, perché nessun programma triennale ha
quella rigidità tale da impedire che vengano eseguite opere di
massima urgenza e lei lo sa che c'è la possibilità di farle.
Va quindi ripensato completamente questo modo di procedere e, se
mi consentite, capisco l'esigenza del Governo in un momento in cui
arrivano dei tagli di far vedere che ci sono tanti soldi messi in
campo, ma gli articoli di giornale che parlano di 200.000.000 di
opere... è chiaro che non corrisponde alla realtà del 2010, perché
sono delle enormi cifre messe lì, ma non sono quelle reali che
potremo utilizzare nel corso dell'anno.
Presidente
- La parola al Consigliere Segretario
Tibaldi.
Tibaldi (PdL)
- Parliamo anche quest'anno di piano
triennale dei lavori pubblici, è un atto dovuto previsto dalla
legge, è un documento che si fa scrivere, come ben sa l'Assessore,
e ci viene proposto nella consueta forma dell'impianto a schede,
con numeri, codici, secondo dei criteri che sono stati in parte
chiariti e che in parte propongono anche al lettore delle
perplessità. È un documento di programmazione che, quando fa
capolino sulla stampa, viene sempre riportato per la sua cifra
principale, la sua cifra complessiva: in questo caso 224.500.000 di
opere previste complessivamente, ma poi sappiamo che è una cifra
estremamente virtuale, perché, di fatto, di questi 145 interventi
si sa che alla fine va a compimento solo una piccola parte,
un'altra parte si disperde. Guardavo ancora nei giorni scorsi e
stamani i due faldoni: quello 2010-2012 oggi all'esame e quello del
2009-2011 all'esame l'anno scorso, per vedere un po' di
corrispondenza fra le varie opere preventivate, effettivamente ci
sono delle incongruenze. Ci sono alcune opere che spariscono e non
si sa se sono effettivamente completate e quindi sono stati
realizzati gli obiettivi, oppure se si tratta di opere che sono
state
tout court
depennate, perché poi ritenute inutili,
irrealizzabili o per qualche ragione escluse da questo elenco, che
ha una sua importanza, perché se la legge n. 12/1996 lo aveva
inserito, il legislatore aveva indicato all'amministratore una
capacità pianificatoria da proporre all'Assemblea. Ci siamo resi
conto che questa capacità pianificatoria effettivamente diventa
ripetitiva con opere che si ripropongono, da una parte, e opere che
spariscono dall'altra e non è facilmente intelligibile. Le faccio
un esempio che mi è vicino per ragioni geografiche, di cui le
chiedo una spiegazione specifica, e parlo anch'io di una rotonda:
della rotonda di Châtillon all'uscita dell'autostrada, che è una
favola che campeggia da diversi anni nel mio paese e anche nel
paese adiacente a Saint-Vincent, anche perché era stata ipotizzata
una spesa complessiva di 10.000.000 per realizzare non solo quella
rotonda, ma tutto uno snodo viabile molto complesso. Nel programma
dello scorso anno questa rotonda vede la riqualificazione del nodo
autostradale di Châtillon e la realizzazione di una rotonda alla
francese all'intersezione dell'imbocco dell'autostrada A5 con la
regionale n. 10 di Pontey. Lo scorso anno era previsto che nel 2010
fossero impegnati 600.000 euro; vado a vedere nel programma
triennale di quest'anno, cerco la rotonda di Châtillon che ha
cambiato codice da ST45 è diventata ST41, magari è una banalità, ma
si chiamava ST45, adesso si chiama ST41...
(interruzione dell'Assessore Marco Viérin, fuori
microfono)
... se lo ha sollevato già lei agli uffici... è un'innovazione e
prendiamo atto in diretta... stesso titolo, vedo che nel 2010
l'impegno di spesa è azzerato, non ci sono somme e poi nel 2012 ci
sono 300.000 euro, ossia la metà di quelli che erano stati
preventivati lo scorso anno per il 2010. Adesso lei mi darà la
spiegazione, ma una persona che legge la scheda specifica dice:
"qui cosa è successo?"
. C'è stato un posticipo di 2 anni
rispetto alle previsioni dello scorso anno, anziché spendere
600.000 euro per questa rotonda nel 2010, se ne spenderanno 300.000
nel 2012. Io leggo così e penso che lei non mi possa smentire
dicendo che la mia lettura non è corretta, perché così c'è scritto
a pagina 41. Ho fatto questo esempio perché conosco la situazione,
però potrei prendere anche altri esempi dove ho visto delle
incongruenze simili, però sugli altri esempi non pronuncio parola,
perché non vorrei incappare in qualcosa che non conosco. Qui
conosco e quindi qui desidererei una risposta precisa e
comprensibile non solo sulla rotonda di Châtillon, ma soprattutto
sulla metodica che è utilizzata in Assessorato per allocare risorse
in un modo nella programmazione dell'anno prima e riallocarle in un
altro modo e con altri tagli o riduzioni come in questo caso e con
posticipazioni l'anno successivo. Fra l'altro, sempre a proposito
di risorse allocate e disponibilità previste, nel programma di
quest'anno la disponibilità prevista per il 2010 è di 13.400.000 di
euro, più qualcosa nell'emendamento si sale di una manciata di
milioni e andiamo a 15. Lei si rende conto che, rispetto al
montante di 224.500.000 e alla disponibilità prevista nel triennio
di 150.000.000, prendiamo questo secondo dato, la disponibilità
prevista nel triennio, 15 su 150, è il 10 per cento, ossia noi
pensiamo di fruire della decima parte di quella disponibilità che
abbiamo spalmato prevedibilmente sul triennio. Vado a vedere il
programma dello scorso anno, grosso modo avete usato lo stesso
metodo, ossia all'incirca il 10 per cento della disponibilità sul
triennio era stanziata sul primo anno. È comprensibile allora se
questo è il primo atto di programmazione... perché comincio, c'è
uno
start
, è naturale che, avendo una previsione di
disponibilità nel triennio di 150.000.000, comincio a spenderne una
piccola parte per avviare dei progetti, ma qui siamo al suo secondo
atto programmatico, non è il primo atto programmatico e cosa noto?
Noto che c'è una fotocopia di quello passato.
Le dirò di più: nel piano triennale 2009-2011 la disponibilità
di risorse prevista per il 2010 era di 54.000.000, oggi ridotta a
15; anche questo ce lo deve spiegare. Come mai l'anno scorso lei ha
previsto che nel 2010 si sarebbero potuti spendere 54.000.000 di
euro e oggi con questo piano aggiornato ci dice che nel 2010 si
possono spendere solo 15.000.000 di euro. Anche questa è una
domanda alla quale non sono riuscito a darmi una risposta, quindi
lei come Assessore ci spiegherà se questa è una riduzione da
sindrome del secondo anno, che vale per tutti i piani
programmatici, perché ci sono solo certezze di spesa alla fine sul
primo anno e gli altri sono delle ipotesi molto virtuali, oppure se
c'è qualche ragione, perché altrimenti, leggendo il primo e il
secondo piano, potrei trarre una conclusione facile e demagogica,
dicendo l'Assessore Viérin trancia da 54.000.000 a 15.000.000 la
disponibilità di spesa nelle opere pubbliche sul 2010. Ponendole
così la domanda, lei avrà un'ampia possibilità di risposta per
dirci che probabilmente non è così. Sul piano cosa diciamo? È un
piano non omnicomprensivo, perché ci sono tante opere che
esorbitano da questo, perché quelle elencate nell'assestamento di
bilancio, una ventina di interventi che sono prevalentemente
destinati alla realizzazione di edifici pubblici non rientrano, le
cosiddette "grandi opere" ai sensi della legge n. 21/2004 non
rientrano, le opere del servizio idrico integrato non rientrano,
l'edilizia scolastica (anche se c'è qualche scuola isolata) non
rientra, i cantieri forestali, i FOSPI nemmeno e altre opere, come
quella del microsistema di Donnas, Bard e Pont-Saint-Martin di cui
ho discusso con l'Assessore Laurent Viérin, non mi sembra che
figurino in questo elenco.
La pianificazione delle opere pubbliche in Valle d'Aosta con
questo atto è estremamente parziale, c'è una frammentazione tale
che è un arcipelago di situazioni; questo piano è l'isola
principale di questo arcipelago, ma ce ne sono altre altrettanto
importanti, quali quella sulle grandi opere, che non ti possono
dare una visione complessiva, ossia non esiste un piano generale,
un piano dei piani, esiste questo piano, che è un piano di opere
minori. Sono opere minori anche perché, se uno guarda gli importi
che le dicevo, le rimodulazioni che le ho detto e l'impostazione
che pare sia stata effettuata, si privilegiano molto le piccole
opere; non so se è una scelta elettorale o logistica, però è un
dato che si coglie abbastanza facilmente ed è un dato che spicca
ancora di più rispetto al piano dello scorso anno, che ho
scandagliato, cercando di dare una comparazione fra questi due
piani. Anche su tale punto quindi credo che lei ci debba delle
risposte, perché questa attenzione per le piccole opere, questo
frazionamento dei lotti, questa suddivisione degli appalti meritano
una spiegazione aggiuntiva.
Questo è un piano previsionale, è un piano che si scrive
relativamente facilmente, però sarebbe bello che, quando viene
presentato, vi fosse anche una piccola rendicontazione di quello
che è stato fatto. Siamo al secondo anno del suo mandato come
Assessore alle opere pubbliche, ma con le domande che le aggiungo
le agevolo la risposta, non sarebbe una cattiva idea dirci anche
cosa è stato effettivamente realizzato e completato delle opere che
erano state iscritte nel programma triennale dello scorso anno, ci
basta il 2009, ossia fare un pre-consuntivo per dire:
"come
Assessorato ai lavori pubblici, da metà 2008 a fine 2009 delle 123
l'anno scorso e 145 opere previste quest'anno sono state completate
queste opere"
e arrivare qui con un elenchino nel quale ci
dice:
"abbiamo completato questo, questo e questo"
, per dire
che la macchina funziona, produce nel comparto edilizio pubblico
quella movimentazione anche di mezzi e di risorse che sono vitali
per l'economia, per l'imprenditorialità che si dedica a questa
tipologia di attività.
Più volte abbiamo letto che il comparto edile valdostano soffre
di una crisi congiunturale generale, sicuramente il piano e le
disponibilità previste sono un'importante boccata di ossigeno per
alimentare questa economia locale che è statica, questo comparto,
che anch'esso soffre, ovviamente con queste riduzioni di cifre
evidenziamo delle preoccupazioni, perché non sappiamo se consistono
in scelte politiche o in rimodulazioni tecniche e contabili fatte
dai suoi dirigenti, ma in ogni caso sono cifre che lasciano una
traccia ed è una traccia tangibile su un documento e che non può
essere dal nostro punto di vista letta diversamente.
Un altro aspetto di cui abbiamo parlato anche lo scorso anno - e
ci piacerebbe saperne qualcosa di più, perché la sua risposta fu
piuttosto lacunosa - è che nel programma regionale di previsione
triennale dovrebbero essere altresì ricompresi i lavori pubblici
finanziati con capitali di rischio sottoscritti anche da soggetti
privati, ovvero i
project financing
. Non mi è parso di
rilevare anche in questa edizione triennale dei progetti finanziati
con fondi privati anche solo parzialmente. Visto che è un modello
di realizzazione mista che in altre realtà regionali viene preso in
considerazione e viene utilizzato, perché non sempre le risorse
pubbliche sono sufficienti a coprire i fabbisogni, vorremmo sapere
se l'assenza di progetti di questo tipo è dovuta ad una scelta
politica, ossia preferite tenere al di fuori i privati e i relativi
capitali da ragionamenti di questo tipo, quindi ragionare con i
privati solo in termini di appaltatori delle opere che sono
previste, oppure se non ci sono privati che si fanno avanti per
combinare le loro risorse con le risorse pubbliche per realizzare
opere di qualunque tipo.
Per il resto concordiamo anche noi con alcune criticità che sono
state espresse da chi ci ha preceduto e le chiederemmo che sulle
domande puntuali da noi proposte vi fossero risposte esaurienti,
perché questo piano, così come è strutturato, merita degli
approfondimenti e soprattutto delle certezze che, da una lettura
forse semplicistica, ma mi pare che sia diffusa, non si evincono.
Grazie.
Presidente
- Se non vi sono altri interventi, dichiaro
chiusa la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Sono molto contento, anche
guardandomi in viso chi mi conosce sa che non riesco a far
trasparire cose diverse quando sento dentro alcune sensazioni...
anche perché questi interventi mi danno la possibilità di
pubblicizzare il grande lavoro fatto da questa Giunta,
dall'Assessorato e dalle strutture. Caso per caso vi dirò il
perché, e ve ne accorgerete, che probabilmente ci si poteva parlare
anche nei corridoi prima di sostenere alcune tesi in questa
sala.
Partendo dall'inizio - quindi cercherò di tenere un filo logico
anche rispetto agli interventi che si sono susseguiti -, voglio
ricordare, come ho già detto in passato, facendo proprio la
premessa di cos'è il piano triennale: il piano triennale è previsto
dalla legge n. 12, ma nella legge è previsto l'annuale ed è
sull'annuale che bisogna confrontarci, quindi rispetto a quanto
detto dal Consigliere Cerise relativamente a quanto affermato dal
sottoscritto che l'obiettivo è di arrivare all'80-85-90 per cento
da raggiungere in questo quinquennio... perché le percentuali degli
anni scorsi erano molto più basse. Questa poi, come ha detto
Tibaldi, è una piccola isola rispetto al mondo dei lavori e
dell'opportunità, al mondo economico e alle opere che si realizzano
in Valle d'Aosta, perché non solo sono fuori le grandi opere, il
servizio idrico, il discorso del FOSPI, ma sono fuori tutti i
lavori che fanno gli enti locali, e questo piano triennale è un
raggruppamento delle necessità che i vari assessorati, che hanno
competenze in questo senso, hanno trasmesso per poter assembleare
tale documento. È un documento... chiamiamolo libro dei sogni, va
bene, ma sono 30 anni che si chiama libro dei sogni, perché è un
documento che deve dare memoria delle cose che si potrebbero o non
si potrebbero realizzare; quelle che si vedono in dirittura di
arrivo si inseriscono nel triennale, quelle per le quali necessita
ancora un confronto si inseriscono nell'allegato. Su questi dati -
anticipo una risposta al collega Tibaldi - correttamente l'anno
scorso sono venuto qui e vi ho detto che c'erano 38 opere nuove non
inserite nel triennale, quest'anno sono 42. È chiaro che alcune
opere sono andate avanti, ma oltretutto in questi anni, e
soprattutto in questo momento, ci confrontiamo ancora come negli
anni passati, con la legge, la n. 12, che è datata e se poteva
essere un valido strumento quando non c'era un periodo di
incertezze finanziarie, oggi bisogna raccogliere i fondi
provenienti da tutti i settori che ti possono permettere di avere
delle risorse disponibili per fare gli interventi: dallo Stato ai
fondi europei, perché in questi anni le richieste di destinare i
fondi alle somme urgenze - le frane, le alluvioni, eventi a cui far
fronte immediatamente - sono aumentate in modo forte. Questo è un
piano che deve essere un libro dei sogni: sogni che si possono
avverare rispetto a risorse finanziarie che si possono reperire,
come ho detto prima, nei prossimi anni o dallo Stato, o dalla
Comunità europea, ma bisogna avere il libro dei sogni per portare
le risorse a casa nostra.
Venendo ad un discorso più puntuale il Consigliere Cerise ha
detto che non c'è rispondenza fra previsto e realizzato, ma qui,
come per l'argomento dell'80-85 per cento, probabilmente il collega
Cerise non si è ricordato che questo discorso va raffrontato sul
programma annuale, che è un altro documento, non è il triennale e
tanto meno l'allegato...
(interruzione del Consigliere Giuseppe Cerise, fuori
microfono)
...io ho letto tutti i verbali, non c'è niente di questo, c'è
sull'annuale. Ho risposto puntualmente alle interpellanze
sull'annuale.
Perciò sul discorso che io mi ero preso degli impegni, e che
nessuno ha richiamato, ricordo a tutti che era il fatto di attivare
una semplificazione e un controllo di gestione per meglio procedere
ad una puntuale e migliore realizzazione del piano annuale, che è
un'altra cosa, ribadisco. Per ciò che attiene questo impegno, che
mi ero preso lo scorso anno, il servizio di controllo di gestione è
stato inserito nell'Assessorato dall'inizio anno e sta lavorando in
tale senso. Questo è un impegno che mi ero preso e si sta
procedendo sull'operativo, per seguire tutta la dirigenza in senso
complessivo affinché tale programma operativo arrivi al rispetto
dell'85-90 per cento nei futuri anni.
Sul discorso della semplificazione stiamo lavorando, ma siamo un
po' in ritardo, perché l'esempio che condivido totalmente esternato
da Tibaldi, ossia che un'opera che oggi si chiama ST42 e poi
diventa ST45, occorre che continui con la sua sigla, perché è più
facile la rintracciabilità. Questo è un lavoro che stiamo facendo
per prevedere che lo strumento del piano triennale "parli" con lo
strumento del piano operativo, però non sono cose che si fanno in
due minuti, è tutto un ragionamento che deve intersecarsi.
Sul discorso del metodo di impostazione, e vengo all'esempio
della scelta del metodo della rotonda di Nus, collega Cerise, ho
già risposto anche a questo; quando uno dice ritardo sulla rotonda
di Nus e poi, testè detto da lei, è partita dal 2003... ma io sono
arrivato a luglio 2008. Nei trascorsi 6 anni dov'è che ci si è
fermati? Diventa una scelta interpretabile, e mi permetto di dire
che non lo so; ci sta il centro per la raccolta differenziata e
quindi l'uscita dei mezzi pesanti in concomitanza con il restante
traffico e io quel progetto l'ho guardato in maniera approfondita
con i tecnici e anche con i sindaci, sia quelli della passata
legislatura, sia quei due nuovi, lo può verificare per telefono
anche adesso, ma non ieri, già 15-20 giorni fa, ci siamo lasciati
dicendo che dovremo fare un sopralluogo. Il ragionamento è che
quell'intervento deve essere fatto anche con la partecipazione
della SAV. Perché basta che la Regione sia madama pantalone! Noi
abbiamo il 28 per cento in SAV, l'altro 72 ce l'ha il privato e lì
noi andiamo a risolvere il problema anche dell'inserimento del
casello autostradale di SAV, quindi ho detto subito l'anno scorso
che va rivisto tutto il rapporto con SAV per quella rotonda e va
rivisto alla luce dell'accesso di SAV, perché buttiamo dentro su
180° quattro strade. Lei ha visto una rotonda con quattro strade di
innesto su 180°, ossia su un lato quattro ingressi alla rotonda? Io
non li ho mai visti; allora probabilmente se lo facessimo lei
verrebbe qui a dirmi fra due anni che abbiamo buttato via dei soldi
e abbiamo fatto una schifezza! Io dico: ne faremo anche di
schifezze, ma almeno quelle che vediamo sulla carta fermiamole o,
meglio, muoviamoci per migliorarle; poi tutto è perfettibile, la
verità in tasca non ce l'ha nessuno, ma visto che in questo caso
c'è questo discorso che balza agli occhi e sono due: sull'aspetto
che ho detto dell'ingresso alla rotonda e sull'aspetto della
compartecipazione dei privati o degli altri enti pubblici, SAV,
ANAS e quant'altri!
Sul discorso di Pollein, nel 1995 seconda richiesta, perché la
prima fu nel 1992 quando fu fatta l'area verde, ossia 18 anni fa il
Comune di Pollein chiese per la sicurezza, visto che c'era
l'ingresso sia alla zona industriale, sia al discorso dell'area
verde, dove ci sono migliaia di frequentatori al giorno, sabato e
domenica soprattutto, sia per il discorso dell'eliporto militare. È
stata lì quindi 18 anni... e anche qui per risparmiare dei soldi
abbiamo dato l'esecuzione del progetto ai servizi interni e questa
è un'altra cosa che sto procedendo a fare: quando si può, c'è
qualcuno libero, mi dispiace per i professionisti, ma devo lavorare
come fossi a casa mia, i progetti si fanno fare alle strutture
interne. Mi fa piacere che abbia ricordato il 2007 ma, come ha
detto il Presidente della Giunta, purtroppo con tutte quelle
tecniche di appalto... noi ai Lavori pubblici abbiamo queste
tempistiche dettate dalla legge, per rispettare la legalità; a
volte si viene accusati di essere troppo lunghi, ma i tempi sono
questi.
Oltretutto sul discorso della rotonda di Pollein siamo partiti
anche perché avevamo in itinere già prima del 2007 tutto il
trasferimento delle incombenze sulle caserme di Aosta, tipo
autosezione, tipo mezzi militari, tipo ripartenza dell'eliporto
militare con l'arrivo degli elicotteri, tutto il traffico che ne
consegue sul terreno comunale di Pollein, che ha accesso solo a
quella strada che costeggia l'area verde Grand Place. Noi fra due
anni avremo anche tutto quel traffico che si va a sommare al
traffico che abbiamo già oggi, perché già anni fa il traffico in
quel tratto era di 7.000 veicoli al giorno. Se vuole, potrò dire
tecnicamente il traffico che c'è all'ingresso di Fénis, tutto lì il
discorso. Adesso sul discorso dei 500 milioni di euro, quando può
essere avviato e quant'altro, è chiaro che se è un libro dei sogni,
dobbiamo mettere la contezza di tutto, questo è il discorso.
Per quanto riguarda Donzel, difficoltà e programmi sono copia
del 2007, il ragionamento è uguale. È chiaro che noi non è che se
diamo priorità a certi interventi, li buttiamo a mare; teniamo in
allegato per avere contezza che ci sono e togliamo quelli che non
hanno più senso di essere. "Travolti dalle urgenze e a volte non si
rispetta...": qui torniamo sul piano operativo più che il
triennale. Ho ribadito in quest'aula che la normativa obbliga i
dirigenti a utilizzare tutti i fondi disponibili presso i loro
capitoli se ci sono delle urgenze da fare, frane e quant'altro.
Questa è proprio la normativa, perché si privilegia questi aspetti
rispetto alla programmazione che un ente pubblico può aver
fatto.
Sul discorso di Tibaldi: la cifra totale e virtuale sui 145
interventi, ho detto correttamente che 145 è sugli interventi
2010-2012 e ho anche richiamato i 171 che sono rimasti in allegato,
però ho anche detto che l'anno scorso erano 38 i nuovi interventi,
diventati quest'anno 42, quindi c'è un movimento in crescita in
quel senso.
La capacità programmatoria su Châtillon: il concetto è di nuovo
il rapporto che avremo con SAV e che abbiamo già aperto, perché lei
ha detto bene: 10.000.000 di euro; se facessimo un intervento e
partissimo con un discorso di un intervento di 10-15.000.000 di
euro su una rotonda con gli allegati e quant'altro, lei cosa mi
direbbe domani? Che noi a casa nostra come Regione dobbiamo fare un
ragionamento, a casa di altri bisogna farne altri, quindi vogliamo
avere contezza di qual è la spesa per noi e qual è la spesa per
SAV. Definito questo, la rotatoria è stata lasciata lì, perché,
definito questo, "avrà gambe", ma si vuole sapere dove si va.
L'altro ragionamento su dove sono i
project financing
,
intanto ci sono pochi privati che si presentano - non ne ho ancora
visti uno - e poi credo che in passato queste cose avessero una
valenza, parlo per i parcheggi, però è un ragionamento di tale
tipo. È chiaro che qui un privato deve mettere in conto tutto il
tempo della burocrazia e, quando uno fa i conti, rischiamo di avere
un conto che nelle tasche dei cittadini è molto superiore rispetto
al conto che viene se facciamo direttamente le opere. Questo è un
particolare che anche a livello nazionale... credo che queste
tipologie di convenzioni siano calate rispetto al passato, quindi
qualcosa c'è, ma non è un discorso della Valle d'Aosta, è un
discorso generale.
Sul discorso dei 12 o, meglio, 15, come sono quest'anno, è un
discorso di risorse. Tutti gli anni dobbiamo fare i conti con le
urgenze che abbiamo, come ha ricordato Donzel, e quindi le risorse
che mettiamo, spendibili per l'anno in corso... poi il patto di
stabilità ci ha fatto dimagrire tutti, abbiamo dovuto togliere le
risorse. Come su altri aspetti siamo tenuti per legge a dare
risposte immediate nell'anno finanziario, abbiamo il dovere di fare
un ragionamento di questo tipo.
Potrei sintetizzare in conclusione che quello che si sta
cercando di fare... perché ho detto soprattutto in questo momento,
e tutti i colleghi lo hanno ricordato, minori risorse finanziarie
che arrivano da tutte le provenienze: dallo Stato, dalla Comunità
europea, ma anche noi direttamente... stiamo puntando sulla
razionalizzazione, vedi il discorso di alcune progettazioni
interne, il cercare di fare degli accordi con chi interloquisce
sull'opera pubblica, può essere una società semipubblica o privata,
SAV, ANAS, quindi chiamare anche loro alla compartecipazione... e
il discorso dei piccoli interventi, che è l'ultima cosa che Tibaldi
aveva chiesto, ma per non essere ripetitivi ne faccio un cenno
adesso. Piccoli interventi: per due motivi stiamo privilegiando
questo ragionamento. Oggi la comunità ha bisogno soprattutto di
risposte che possano essere negli anni immediatamente successivi
realizzate, perché se continuiamo a fare un ragionamento solo sui
grandi interventi... non è quello che oggi la comunità valdostana
ci chiede: ci chiede soprattutto di mettere mano a quelle cose
piccole che si possono fare in 2-3-4 anni. In più c'è il discorso
delle grandi opere, ci sono, come abbiamo visto oggi
nell'assestamento, alcuni interventi che sono classificati nelle
cose grandi e quant'altro. La presenza di maggiori e piccole opere
quindi è dovuta a questo fatto, ma è dovuta anche al fatto che ci è
stato chiesto anche dalla consulta. Ribadisco: quando si seguono
gli indirizzi del mondo sociale ed economico: sindacati, imprese,
professionisti... che, per dare maggiore opportunità a quella che è
la comunità valdostana, chiedono di evitare di fare delle cose
megagalattiche e di guardare più al concreto, si viene additati di
dire: perché e per come. Noi l'abbiamo fatto anche su
sollecitazione della consulta, che rappresenta tutto il mondo che
sta attorno alla comunità valdostana, quali sindacati, imprese,
professionisti e quindi questi piccoli interventi che abbiamo
cercato di impostare in maniera prioritaria in questo piano
rispondono a queste due visioni: una per il discorso di dare
risposte più celeri e l'altra per il discorso della richiesta
pervenuta dalla consulta, per dare maggiori opportunità al mondo
produttivo valdostano.
Presidente
- La parola al Consigliere Segretario Tibaldi,
per dichiarazione di voto.
Tibaldi (PdL)
- Per dichiarazione di voto, anticipando
l'astensione del nostro gruppo. Alcune riflessioni a margine delle
risposte dell'Assessore Viérin. Innanzitutto devo dire che, per
quanto riguarda le domande che abbiamo posto, abbiamo avuto delle
risposte un poco vaghe o addirittura delle non risposte, perché
adesso non voglio insistere, ma alla domanda per cui l'anno scorso
lei ha messo nel programma dello scorso anno 55.000.000 di euro e
quest'anno sul 2010 ne mette 15 non è pervenuta la risposta. Se lei
mi dice che ci sono degli artifizi contabili, dirigenziali, dei
meccanismi burocratici... io sinceramente non ho capito, ammetto la
mia ignoranza, la mia limitatezza di pensiero e di cultura, ma non
ho capito. Magari qualche collega poi me lo spiegherà, ma non ho
capito.
La seconda cosa che abbiamo apprezzato è che lei tende ad
utilizzare la struttura interna per la progettazione, quindi a non
fare, se possibile, un eccessivo ricorso agli incarichi esterni. Ci
pare di capire che c'è un'inversione di tendenza rispetto al
passato, che probabilmente era più prolifico di incarichi esterni
e, se questa rotta è stata corretta, non ci dispiace se vengono
utilizzate le risorse professionali interne. Faccio un esempio:
ieri abbiamo visto che al Casino di Saint-Vincent hanno ingaggiato
dei consulenti per riordinare un magazzino, se lei riesce con la
sua struttura ad affidare delle progettazioni... questo è un
segnale di discontinuità e speriamo che sia non solo con il
passato, ma anche con altri rami della pubblica
amministrazione.
La terza cosa è sulle piccole opere, argomento sul quale lei
insiste con sue argomentazioni e sue convinzioni, che indubbiamente
hanno la loro importanza, perché le manutenzioni sono importanti,
le opere non vanno solo costruite, ma vanno anche aggiornate e
ristrutturate; però in questo piano c'è una buona prevalenza di
piccole opere. Non vorremmo che l'Assessore alle opere pubbliche
diventasse un Assessore alle piccole opere; è vero che di grandi
opere adesso se ne occupa direttamente il Presidente della Regione,
perché ha siglato per un accordo di intenti per 1.200.000.000 di
euro con il Presidente Berlusconi. Adesso non so se c'è stata una
nuova ripartizione delle deleghe ma, con tutto il rispetto, le
piccole opere servono, però in questo piano effettivamente hanno
un'importanza che ci sembra preponderante. Anche qui è vero che la
sua competenza è ampia, ma questo piano, che - ripeto - è l'isola
più importante di quell'arcipelago di cui parlavamo, rischia di
essere depauperato d'importanza e di diventare un piano di minore
entità; questo lo dico a salvaguardia delle sue deleghe e delle sue
competenze.
La terza cosa sono gli aggiornamenti di questo piano; visto che
ho percepito che non è che ci sia un'immediata comprensione delle
logiche che ispirano l'inserimento di progetti, il depennamento di
altri progetti, eccetera, vorrei dare questo suggerimento a lei
come anche ad altri suoi colleghi di Giunta. Abbiamo un sistema
informatico che è particolarmente ampio, diffuso, anche costoso,
non solo internamente, ma anche con l'ausilio di una società
in
house
tipo INVA sappiamo che ci costa di più di quello che
costerebbe normalmente sul mercato. Perché, invece di aggiornare
tale piano, con queste incongruenze che rimangono inesplicate, non
proviamo a realizzarlo sul sito dell'Amministrazione regionale,
senza cambiare codici da un anno all'altro, senza che noi
diventiamo matti per cercare di reperire dov'è la ST41, che non si
chiama più così, ma è diventata una ST45 (e anche lei ha ammesso
questa anomalia)? Sul
Web
, dove si può aggiornare in tempo
reale e con la cognizione immediata non solo degli addetti ai
lavori, ma anche degli interessati, come gli impresari, gli
imprenditori che concorrono agli appalti o dei cittadini che
vogliono vedere qual è l'entità delle opere piccole, o delle opere
grandi, o delle diverse opere pubbliche che sono messe in campo
dall'Amministrazione regionale, si potrebbe dare un esempio di
trasparenza e di immediatezza di comprensione di quello che si sta
facendo. Questo per aiutarla, Assessore, perché in fondo sono
consigli che vanno in suo ausilio, per aiutarla a rispondere anche
ad un'altra domanda che lei ha lasciato irrisolta. Perché
presentandosi qui annualmente con un piano programmatico di questo
tipo lei non ci dice anche cosa ha fatto? Questo è quello che
intende fare nel prossimo triennio e l'ha già detto lo scorso anno:
"il prossimo triennio intendo fare questo..."
, va bene,
quest'anno ha detto:
"intendo fare questo nel prossimo
triennio"
, ma in realtà cosa è stato fatto? Questo va a
vantaggio della sua immagine, perché lei può produrre efficacemente
le azioni operative e positive svolte dal suo Assessorato e questo
a vantaggio nostro, suo e della comunità che la segue e che ci
segue soprattutto. Queste non le prenda come critiche, le prenda
come consigli: sono consigli che possono essere utilmente tradotti
in fatti, le ripeto, anche in forza delle immani risorse che la
Regione spende nel settore informatico. Ci sono quasi 300
dipendenti nell'INVA, una società gestita e presieduta da persone
politicamente a lei vicine; allora una rapida interazione fra lei e
il collega Martin che sta dall'altra parte le potrà permettere di
dare un esempio di efficienza, di trasparenza di una programmazione
sul territorio delle opere pubbliche nella nostra regione. Credo
che di qui a un anno potremo avere qualche passo significativo in
avanti anche da questo punto di vista.
Presidente
- La parola al Consigliere Giuseppe
Cerise.
Cerise G. (ALPE)
- Assessore, la sua risposta ci ha solo
rafforzato la convinzione di esprimere un giudizio negativo su
questo piano. Aspettavamo una risposta più di peso: mi è parsa la
giustificazione del bambino che è preso con le mani nella
marmellata dalla mamma, a trovare le giustificazioni così molto
infantili.
Lei ci parla sul discorso anche delle priorità, quando ha fatto
l'accenno e ha citato la rotonda di Nus... lei nel 2008-2010 si era
espresso in modo totalmente diverso rispetto a quella opera e poi
ci porta la giustificazione della priorità della rotonda di
Pollein, l'area militare, la zona industriale e artigianale. La
zona industriale, il raccordo di Pollein, la conosciamo tutti, non
è Milano Due, in termini di traffico; la zona di Pollein la
frequento anche con la pista ciclabile, dove c'è l'insediamento
militare che accenna lei, non mi pare che sia Kabul dal punto di
vista del traffico militare. Ho detto che è utile, ma se dobbiamo
fare un ordine di priorità, la cosa mi pare decisamente diversa.
Lei dovrebbe avere poi la gentilezza... perché non capiamo bene su
questo malloppo a pagina 40 c'è una cosa molto generica, perché
parla di riorganizzazione della viabilità carrabile e pedonale e
Pollein Grand Place capoluogo, non parla di rotonda, ma parla di
riorganizzazione più generale; una voce che con un'espressione
diversa la troviamo già nel discorso dell'assestamento di bilancio
dove vengono destinate già delle risorse. Non vorrei che sia un
qualcosa che va ad inserirsi nel contesto di opere che non hanno
trovato soddisfazione magari sul FOSPI e che trovano in questo
modo, con un passaggio lubrificato, finanziamento sul piano lavori
regionale, quella parte di interventi che riguardano opere di
proprietà degli enti locali, ma ritenute di interesse regionale, è
quanto accennava prima il collega Chatrian: la politica dei
rubinetti; se così fosse, un giro alla manovella della condotta
lubrificata ci sarebbe stato. L'unica cosa di cui le diamo merito è
il fatto che sia per la rotonda di Pollein, sia per quella di Fénis
sono sotto il profilo progettuale state utilizzate le risorse
interne, di questo le rendiamo merito.
Presidente
- La parola al Consigliere Donzel.
Donzel (PD)
- Egregio Presidente, cari colleghi, troviamo
conferma non dai banchi dell'opposizione ma, per voce
dell'Assessore, che lo spotone dei 225.000.000 di euro era uno
spotone, ossia lo stesso Assessore ci dice:
"bisognerà pur
sognare qualcosa"
, ossia è legittimo che in tempi di carestia
si sogni di più di quello che si mette nel piatto. Abbiamo quindi
realizzato un bel volume di fiabe, abbiamo una legge che ci impone
di scrivere dei libri di fiabe e noi rispettosi della legge
scriviamo queste fiabe e le raccontiamo ai cittadini. Certo è che
noi ci aspetteremmo che un programma triennale dicesse che ai
cittadini daremo strade più sicure, visto che adesso scopro che, in
contraddizione con il programma di opere importanti, adesso c'è
anche attenzione alle piccole opere, ci aspetteremmo che ci curiamo
i giardinetti delle nostre scuole... ossia alla fine la fotografia
iniziale e la fotografia finale della Valle d'Aosta dovrebbe venir
fuori da questo libro dei sogni e poi la strada da percorrere, ma
abbiamo visto che è una strada che va a zig-zag, perché, per sua
stessa ammissione, lei dice che ci sono delle opere che vengono
inserite all'interno e opere che vengono tolte e quindi uno non
capisce perché un'opera che era finanziata viene tolta, poi ne
viene inserita un'altra, se non per un concetto di priorità o di
decisione politica. Può essere molto interessante quello che lei
dice, perché noi del centro-sinistra lo andiamo dicendo in tutta
Italia:
"facciamo partire piccole opere, perché se aspettiamo i
finanziamenti delle grandi opere, l'economia non parte
mai..."
(interruzione dell'Assessore Marco Viérin, fuori
microfono)
...sì, ma lei non può dire la mattina:
"vogliamo le grandi
opere ciclopiche di cui aspettiamo i finanziamenti dal Governo
nazionale e facciamo l'accordo"
e poi dire che però facciamo
anche l'altra cosa, delle due l'una! Non è che può togliere i
finanziamenti alle grandi opere perché vuole finanziare le piccole,
poi si scopre che finanza le piccole e non ha i soldi per le
grandi. I soldi sono quelli, si decida se la priorità è l'una o è
l'altra, raccontateci che politica ha questo Governo regionale che
noi riusciamo a capirla, perché l'opposizione la si può fare se uno
capisce. Tutti i soldi vanno a finire nelle grandi opere? No,
cerchiamo di distribuire equamente un po' qui un po' là, ma qui
stiamo parlando non di sperperare il denaro un po' qui un po' là:
stiamo parlando di un programma e non di singoli piccoli
interventi.
Mi consenta un'ultimissima cosa, perché questa cosa non la
imputo a lei, ma a lei imputo il fatto che bisogna immaginare di
cambiare tale strumento. Dobbiamo inventarci una cosa diversa di
questa e non possiamo dire che la legge ci impone di fare questa;
bene, allora cambiamo, facciamone una diversa. Rispetto ad un'altra
cosa che continuo a ripeterle e lei risponde sfuggendo... sappiamo
che la Valle d'Aosta è un luogo dove avvengono emergenze, ossia le
riconosciamo l'impossibilità di prevedere la caduta di qualunque
masso della Valle d'Aosta, sarebbe delittuoso da parte nostra
immaginare che si possa controllare un territorio così complesso,
con delle pendenze incredibili, per cui l'impossibilità di metterlo
tutto in sicurezza... per cui esiste una programmazione seria di
interventi di prevenzione. Quello che le ripeto è: se noi ogni
volta che c'è un'emergenza, prendiamo i soldi dalla prevenzione,
non preveniamo e creiamo nuova emergenza. Le è chiaro questo
concetto? Lei dice:
"non abbiamo i soldi"
, ma allora è il
cane che si morde la coda, come le ho spiegato una volta; se sono
ammalato di una certa malattia, devo prendere una medicina, ma
quella medicina non la prendo, perché devo prenderne un'altra nel
frattempo, è ovvio che quella malattia mi si aggrava tutte le
volte! Noi allora dobbiamo immaginare anche lì uno strumento
normativo che non possa essere quello che andiamo ogni volta a dire
alle imprese: abbiamo
tot
soldi, c'è la programmazione, c'è
il paravalanghe lì, c'è questo pronto e poi gli diciamo:
"guardate che non è così, perché adesso c'è l'altra frana"
;
fra l'altro, preciso, quando c'è un'urgenza, non si segue più,
giustamente, la procedura normale di appalto, ma c'è l'assegnazione
diretta, anche qui bisogna immaginare dei percorsi diversi. Noi la
sollecitiamo ad immaginare percorsi diversi e a non rassegnarsi
alla legge che la obbliga a raccontare dei sogni.
Presidente
- La parola al Presidente della Regione,
Rollandin.
Rollandin (UV)
- Credo che il tema di questa
programmazione di lavori abbia un coinvolgimento molto più ampio
che non un'elencazione di piccole, medie o grandi opere: ha un
riflesso sull'economia regionale, e sull'occupazione, che è poi uno
dei punti cardine delle preoccupazioni dell'Amministrazione. A
questo proposito, credo che lo sforzo fatto nel cercare di attivare
in un programma, che vede sempre delle difficoltà nel mantenere
forse non tanto le priorità, ma l'ordine con cui si poteva
immaginare la realizzazione... questo è stato spiegato, ma vorrei
soprattutto inserirmi su un discorso che, mi sembra di capire, è
visto quasi in modo concorrenziale fra grandi opere e piccole
opere.
Mi sorprende che il collega Tibaldi non capisca il significato
di un'intesa che viene legittimamente fatta dal rappresentante
della Regione, dice:
"ma come adesso non sono le
deleghe..."
, mi sorprendo molto di questo, ma tale aspetto
forse rientra in un atteggiamento un po' particolare, nessuno
toglie deleghe a nessuno; mi spiace che si cerchi sempre di voler
sollecitare degli atteggiamenti che non hanno nulla a che fare con
l'argomento di cui parliamo. Un conto è la firma di un'intesa fatta
su un argomento che non poteva che essere fatta in quel modo, che è
stata fatta così da tutte le Regioni autonome come dalle Regioni
ordinarie; allora credo che quello che è da specificare è il senso
delle grandi opere, su cui poi ci sarebbe da discutere, perché ci
sono opere che vengono chiamate grandi opere che sono opere medie.
Un tunnel è un'opera importante, ma è grande, se ne fanno tanti
anche in Valle, quindi è un modo di dire, sicuramente il tunnel
sotto il Monte Bianco è una grande opera, il traforo Aosta-Martigny
è una grande opera, altre sono opere importanti, ma vengono
chiamate grandi opere, perché sono sicuramente rilevanti, non
abbiamo mai parlato di opere medie: abbiamo fatto grandi opere e
piccole opere. Le due cose non sono in contraddizione, il piano
delle opere senza qualificarle che vengono presentate in questo
Consiglio, piano annuale e pluriennale, sono le opere che
rispondono ad una logica di programmazione ottimale, ma che
comunque non sono né in contraddizione, né in antagonismo, né in
competizione con le grandi opere: sono opere regionali che poi
vanno a ricollegarsi in un tessuto articolato di strutture nella
nostra regione vuoi a livello ferroviario, vuoi a livello
autostradale, vuoi a livello stradale, quindi a una rete viabile
che si completa attraverso una serie di opere. La rotonda fa parte
di qualcosa che, come nel caso di Nus, è interfacciato con
autostrada, strada regionale, strade comunali, quindi una serie di
interventi a collegamento. Questo per dire che lo sforzo che si fa
- e che apprezzo anche nella discussione in questa sede - è quello
di valutare se al piano risponde un'effettiva relazione fra quello
che poi nell'anno in corso viene fatto, e questa è una giusta
osservazione che deve essere portata a conoscenza del Consiglio.
Avremo cura di calendarizzare gli investimenti in modo sempre più
attento, per non impegnare delle somme che non si possono spendere,
tenendo conto che nell'impegno pluriennale ci deve essere questa
consequenzialità, altrimenti io prevedo quando arriva il momento di
farlo e i soldi dove li trovo? Vi è quindi una concatenazione, da
una parte finanziaria ed economica, ma soprattutto voglio dire che
queste non sono in contrasto: le piccole e medie opere con le
grandi opere, ma sono invece complementari.
In questa logica c'è il lavoro svolto dall'Assessorato in modo
attento, con tutto quello che ne consegue, senza nessun
travisamento degli interventi che di volta in volta vengono fatti.
Molte delle opere di questo piano sono fatte in accordo con i
Comuni e con le Comunità montane, lo sforzo è quello di mettere
d'accordo questo tipo di logica, per evitare che uno faccia
un'iniziativa senza avere prima coordinato quello che succede
nell'insieme, cosa che è già avvenuta, perché succede spesso che
l'iniziativa di uno si trova in contrasto con pianificazioni fatte
da altri. Questo non deve succedere e quello che ci auguriamo con
tale piano, che sicuramente avrà dei limiti, ma è importante sotto
il profilo anche della crisi economica, perché si inserisce a pieno
titolo nel discorso delle ricadute positive che le opere pubbliche
sempre hanno avuto. Non dimentichiamo che in tutti i Paesi e in
tutti i piani si fa molto affidamento sulla possibilità di spesa su
opere che possano avere effetti positivi sull'economia
generale.
Presidente
- La parola al Consigliere Segretario Tibaldi,
per fatto personale.
Tibaldi (PdL)
- Per fatto personale, per dire al
Presidente della Regione che non c'è stato alcun travisamento da
parte mia dell'accordo quadro che è stato siglato fra Regione e
Governo a Roma qualche giorno fa, perché ne siamo assolutamente
lieti. A maggior ragione se si pensa che di quel previsto
1.200.000.000 890.000.000 dovrebbero essere destinati alla ferrovia
valdostana che sarebbe veramente un toccasana per la nostra linea
ferrata, oltre agli altri progetti che lei ha citato. Lei quindi ha
equivocato una mia affermazione, che prendeva spunto da una
dichiarazione del suo collega di Giunta Viérin, che ha detto:
"non si possono fare solo grandi opere"
. Testuale, possiamo
risentire la registrazione; questo lo ha detto a giustificazione
delle numerose obiezioni fattegli sul piano di piccole opere. Penso
che tutti siano consapevoli qua dentro che sia le grandi, sia le
piccole e medie opere sono utili al sistema, però mi dispiace che
lei abbia equivocato una mia affermazione e ci tenevo a
riprecisarla.
Presidente
- La parola al Consigliere Giuseppe Cerise,
per mozione d'ordine.
Cerise G. (ALPE)
- Volevo porre un quesito: se quelle
opere previste a pagina 40 e quell'impegno sull'assestamento di
bilancio di quest'anno hanno qualche connessione con il discorso di
questa rotonda che abbiamo citato prima e con gli eventuali altri
progetti presentati precedentemente, che non hanno trovato
finanziamento sul FOSPI. Era una domanda precisa, se vuole
rispondere...
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin, per un'ulteriore precisazione.
Viérin M. (SA-UdC-VdA)
- Questo è più un discorso di
cortesia, altrimenti lo possiamo fare in altra maniera,
diversamente continuiamo a fare domande e anch'io potrei dire
alcune cose che gli farebbero mettere il naso a Pinocchio, scusi il
termine, ma ad un certo punto quando ci vuole ci vuole... Il
concetto è che questa rotonda non c'entra niente con quello che ha
fatto riferimento lei con il discorso di pagina 40 e quello
dell'assestamento di bilancio. Nell'assestamento di bilancio sono
previste tante altre cose che sono previste già nel programma
triennale, come è previsto il discorso della realizzazione della 19
con la 35 connessa alla realizzazione delle caserme e all'accordo
di programma con il Ministero e il Comune di Aosta.
Presidente
- La parola al Vicepresidente Chatrian, per
mozione d'ordine.
Chatrian (ALPE)
- Grazie, Presidente. Il collega Cerise
ha esplicitato molto bene la nostra preoccupazione, legata anche ai
provvedimenti approvati stamani. Presidente, chiedo a lei, in
quanto capo del Governo, il nostro collega Cerise ha posto una
domanda precisa e penso che sia questa la sede per affrontare una
domanda precisa su un documento preciso e su una posta messa in
bilancio precisa. Aspettiamo da parte del Governo una risposta,
perché prima, proprio in fase di dibattito sull'assestamento, lei
ha negato tranquillamente, noi abbiamo recepito un messaggio
chiaro, che siamo pronti politicamente a discutere da subito su
eventuali modifiche... onestà intellettuale, ce lo passi
Presidente, però vorremmo alla domanda su questo provvedimento una
risposta precisa, niente di più niente di meno. Grazie.
Presidente
- La parola al Presidente della Regione,
Rollandin.
Rollandin (UV)
- La sollecitazione del collega Chatrian
merita una risposta, quindi correttamente noi interveniamo. Credo
che la specificazione del nesso fra quella che è la parte relativa
a questo intervento, con la politica dei rubinetti, sia stata
correttamente interpretata, non c'entra nulla e vorrei anche
specificare che, per quanto riguarda la legge sui Comuni, i
requisiti interni di ripartizione, che non comportano una modifica
legislativa, ma una modifica di riparametrazione che può essere
fatta, è un oggetto a sé stante. Credo che l'intervento di cui si
fa menzione, che era stato oggetto della richiesta di chiarimento
da parte del collega Cerise, andava nell'ottica di dire:
"ma
questo intervento come si configura?"
. La risposta che è stata
data è che questi fondi che vengono utilizzati e che si trovano
anche nella posta di pagina 40 sono riferiti ad un intervento che
era previsto e che trova collocazione nell'ambito dell'intervento
più generale, che si configura anche per quanto riguarda la Caserma
Testafochi con tutto quello che ne consegue. In questo senso va
interpretato, non come un intervento
spot
. Spero che poi ci
sia possibilità di chiarire quali sono le conseguenze di questo
intervento, ma è collegato con tale tipologia, perché l'accordo che
è stato fatto per la caserma Testafochi implicava anche una serie
di interventi nella zona dell'eliporto di Pollein, di cui ci sono
tutta una serie di annessi viabili di cui ci sono anche delle
anticipazioni che possono essere fatte come questa. In tale senso
non comporta nulla di più, se questo può tranquillizzare sia il
collega Cerise che per risposta a Chatrian. Se ci sono altri
chiarimenti, siamo disponibili a darli.
Presidente
- Pongo in votazione l'atto comprensivo del
programma dei lavori, come emendato dalla III Commissione:
Consiglieri presenti: 32
Votanti: 25
Favorevoli: 21
Contrari: 4
Astenuti: 7 (Benin, Donzel, Carmela Fontana, Lattanzi, Rigo,
Tibaldi, Zucchi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK