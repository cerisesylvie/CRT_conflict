Consiglio Regionale della Valle d'Aosta - Oggetto del Consiglio n. 161 del 30 novembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 161 del 30 novembre 1988 - Resoconto
OGGETTO N. 161/IX - ADEMPIMENTI PER L'UTILIZZO DELLE ACQUE
MINERALI DELLE SORGENTI YOULA E VITTORIA DI COURMAYEUR.
(Interrogazione).
PRESIDENTE:
Do lettura dell’interrogazione
presentata dal Consigliere Riccarand:
INTERROGAZIONE
PREMESSO che il sottoscritto Consigliere aveva presentato in
data 3 ottobre 1988 una interrogazione con risposta scritta per
avere, dall'Assessore all'Industria, informazioni in merito al
progetto di utilizzo delle acque minerali delle sorgenti Youla e
Vittoria di Courmayeur;
RICORDATO che, in data 4 novembre 1988, è pervenuta una risposta
redatta dall’Assessore alla Sanità ed Assistenza
Sociale;
EVIDENZIATO che in tale risposta vengono citate ed elencate le
norme che attualmente disciplinano la materia
dell’imbottigliamento e della commercializzazione
delle acque minerali;
RILEVATO che, in base a tali norme, per mettere in vendita
un'acqua minerale occorre un Decreto di autorizzazione del
Ministero dell'Interno;
RILEVATO che, nella citata risposta dell'Assessore alla Sanità,
si afferma che non è stata effettuata nessuna perizia tecnica sulla
possibilità di trasportare le acque minerali da Courmayeur fino a
Morgex senza pregiudicare i necessari
requisiti qualitativi;
EVIDENZIATO infine che, sempre nella risposta dell'Assessore
alla Sanità, non si chiarisce se il Comune di Courmayeur è stato
consultato sull'argomento e se ha espresso parere favorevole al
trasporto ed imbottigliamento, delle acque delle due citate
sorgenti al di fuori del territorio comunale;
il sottoscritto Consigliere regionale
INTERROGA
l'Assessore regionale all’Industria, Commercio,
Artigianato e Trasporti per sapere:
1 ) se la "Società Sorgenti Monte Bianco S.p.A." ha presentato
domanda, ed in che data, al Ministero dell'Interno per poter
ottenere L'autorizzazione a mettere in vendita l'acqua minerale
trasportata fino a Morgex ed ivi imbottigliata;
2) per quale motivo non si è finora provveduto ad acquisire od
effettuare una perizia tecnica in grado di garantire che il
trasporto delle acque minerali ad una notevole distanza dalla
sorgente, prima dell'imbottigliamento, non ne pregiudica i
necessari requisiti;
3) se il Consiglio comunale di Courmayeur è stato consultato
sull'argomento ed ha espresso il proprio parere favorevole
all'utilizzazione delle acque delle due citate sorgenti al di fuori
del territorio comunale.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Le domande poste dal Consigliere
Riccarand sono tre cioè se la Società Sorgenti Monte Bianco ha
presentato domanda e in che data al Ministero dell'Interno, per
ottenere l'autorizzazione a mettere in vendita l'acqua minerale
trasportata fino a Morgex e ivi imbottigliarla. Il Consigliere sa
che questo è di competenza regionale e quindi con decreto del
Presidente della Giunta n. 14 protocollo 379/5 del 18 gennaio 1988,
è stato disposto il trasferimento alla Società Sorgenti Monte
Bianco dell'autorizzazione alla vendita delle acque minerali di
Courmayeur.
Per quanto concerne il punto 2) che riguarda il discorso sulla
compatibilità, cioè sul valore e validità dell'acqua che può
modificarsi nel trasporto, la risposta è la seguente. La Società ha
condotto un'indagine conoscitiva dalla quale è risultato che
l'adduzione della acqua dalla fonte al luogo di imbottigliamento
non ne pregiudica le caratteristiche chimiche organolettiche,
naturalmente osservando le normali precauzioni tecnico-sanitarie
nella realizzazione delle opere di canalizzazione.
Il problema delle adduzioni è ormai comune a quasi tutte le
fonti, stante l'impossibilità di collocare gli stabilimenti in
vicinanza delle fonti stesse. Si fanno alcuni esempi. Per esempio
per l'acqua San Bernardo i chilometri che separano la sorgente
dallo stabilimento di lavorazione sono 12; per la Crodo 6
chilometri, la San Pellegrino 5 chilometri, la Perrier 12
chilometri. Per le Sorgenti Monte Bianco la canalizzazione è
prevista per una lunghezza di 7 chilometri.
Per quanto concerne la terza domanda, se il Consiglio comunale
di Courmayeur è stato consultato, in questo momento tecnici
incaricati dalla Regione, in collaborazione con la Società, stanno
predisponendo il progetto della canalizzazione. Il progetto
ultimato verrà presentato agli enti competenti, quindi oltre che
alla Regione, ai Comuni interessati, per ottenere le necessarie
autorizzazioni. Sinora la Società ha già preso contatto con il
Sindaco di Courmayeur al quale è stato illustrato il progetto di
massima, unitamente a quello della ristrutturazione o riordino
della area circostante. Si tratta di incontri preliminari e quando
questi studi avranno raggiunto un grado di precisione sufficiente
per presentare una proposta da esaminare verranno sottoposti
all'esame del Comune di Courmayeur.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (N.S.):
Io non sono affatto soddisfatto di
questa risposta, anche perché non mi sembra un comportamento molto
coerente da parte della Giunta regionale rispondere in modo diverso
a seconda delle interrogazioni che si fanno. Io ho presentato in
data 30 ottobre un'interrogazione con risposta scritta
all'Assessore regionale all'Industria, Commercio, Artigianato
chiedendo una serie di notizie. Mi perviene una risposta
dell'Assessore alla Sanità in cui per premessa si dice che
l'Assessore all'Industria ha girato la risposta all'Assessorato
alla Sanità, perché non riteneva di essere in grado di dare queste
risposte. Nella risposta data dall'Assessore alla Sanità si fa
riferimento a quelle che sono le norme che disciplinano la materia
dell'utilizzo delle acque e si fa riferimento a una serie di Regi
Decreti, Decreti ministeriali, ecc. che prevedono - chiaramente
sono indicati gli articoli - un'autorizzazione del Ministero
dell'Interno. Questo l'avete detto voi, non l'ho detto io, c'è
scritto qua: risposta dell'Assessore Angelo Lanièce in risposta a
una domanda che io ho fatto all'Assessore all'Industria, Commercio
e Artigianato. Adesso l'Assessore all'Industria mi dice invece che
l'autorizzazione è di competenza della Regione. Allora dovete
chiarire se è di competenza del Ministero o se è di competenza
della Regione, perché la risposta che voi mi avete dato è che è di
competenza del Ministero.
Se invece è di competenza della Regione evidentemente il
discorso cambia. L'Assessore Lanivi fa riferimento a
un’autorizzazione, a un Decreto del Presidente della
Giunta del 18 gennaio 1988, ma anche qui io credo che questo
decreto sia scarsamente influente rispetto al discorso che facciamo
noi, perché si riferisce a una domanda di autorizzazione fatta da
un'altra società. E infatti questo è un decreto in risposta a una
domanda che risale all'aprile del 1986; non credo che la Società
Sorgenti Monte Bianco fosse già costituita nelle sue
caratteristiche attuali nel 1986. Quindi sicuramente questo decreto
si riferisce ad altra Società, e si riferisce
all’utilizzazione di acque della sorgente La
Vittoria e Fonte Youla a Courmayeur, chiaramente, e non al suo
utilizzo a Morgex. Sappiamo che questo iter autorizzativo è
fondamentale - io mi riferisco sempre all'art. 5 del Regio Decreto
che disciplina questa materia e che mi è stato indicato nella
risposta dell'Assessorato alla Sanità - e si dice che fra gli
elementi da presentare per avere l'autorizzazione è necessaria una
presentazione del progetto delle opere di presa dei serbatoi, della
conduttura e del materiale di costruzione della stessa. Cioè sono
tutti elementi determinanti, che ci sia o meno l'autorizzazione.
Tutto questo non c'è sicuramente nella domanda presentata nell'86
che si riferiva soltanto a una variazione sociale fra la Società
Scami e la Società Sorgenti Monte Bianco Terme di Courmayeur
S.p.A., che è cosa tutta diversa, presumo, dalla Società Sorgenti
Monte Bianco quale è costituita attualmente.
Se la Giunta regionale pensa di poter mettere in vendita le
acque sulla base di questo decreto io credo faccia un errore
grossolano, perché questo non è possibile assolutamente. Quindi io
chiedo che ci sia chiarezza rispetto alle possibilità di utilizzare
a Courmayeur quelle acque, come sulla qualità delle acque.
Nell'interrogazione con risposta scritta avevo chiesto: sono
state acquisite perizie tecniche che garantiscano che il trasporto
delle acque minerali a cosi grande distanza dalle sorgenti non ne
pregiudica le caratteristiche naturali? Mi viene risposto
dall'Assessore alla Sanità che
"nessuna perizia tecnica in
merito al trasporto dell'acqua minerale in questione è stata
richiesta allo
scrivente Assessorato. Si fa presente che a tutt'oggi non si è a
conoscenza che siano state effettuate perizie tecniche in merito al
trasporto dell'acqua in questione". E questa risposta è del 2
novembre 1988. Adesso 1'Assessore dice che c’è stata
una generica indagine conoscitiva da cui risulterebbe che tutto va
bene.
Io chiedo che ci sia una perizia precisa e i dati vengano resi
noti alle Commissioni consiliari. Io non vorrei che si mettesse in
piedi tutta una costruzione molto vistosa, ma che poi ci fossero
delle difficoltà nell’utilizzazione di queste acque,
perché un conto è utilizzarle a Courmayeur, e un conto è
utilizzarle a Morgex.
Credo che anche alla luce dei problemi che vengono posti dalla
successiva interpellanza che riguarda la scadenza della cassa
integrazione e l’urgenza quindi di avviare
determinate iniziative, sia necessaria una chiarezza su questo
argomento che al momento non mi pare assolutamente acquisita. Io
chiedo che sui problemi delle competenze rispetto
all’autorizzazione delle vendite delle acque, sul
problema della qualità di queste acque, sulle caratteristiche del
progetto, ci sia una risposta più precisa e più chiara da parte
della Giunta regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK