Consiglio Regionale della Valle d'Aosta - Oggetto del Consiglio n. 502 del 25 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 502 del 25 marzo 2004 - Resoconto
OGGETTO N. 502/XII - "Predisposizione di un provvedimento
inter­pretativo delle normative in materia di comunicazione
istituzionale in funzione elettorale e definizione di procedure più
rigorose nella formulazione degli atti amministrativi" e
"Problematiche connesse agli approfondimenti effettuati
nell'inda­gine conoscitiva della II Commissione con­siliare sulle
attività di comunica­zione istituzionale dell'Assessorato del
turismo in periodo elettorale". (Reiezione di mozioni)
Mozione
Dall'indagine svolta dalla II Commissione consiliare
permanente fra l'ottobre 2003 ed il gennaio 2004, dal dibattito
svoltosi in Consiglio regionale il 29 gennaio 2004 e dalla riunione
della II Commissione consiliare permanente del 23 febbraio 2004 è
emerso un quadro nitido delle finalità e modalità che hanno
determinato l'uscita di cinque "anomale" informazioni
pubblicitarie, con interviste e foto dell'Assessore Alberto Cerise,
pubblicate nell'aprile 2003 su "La Vallée Notizie" e "La Vallée
Matin".
Dalla ricostruzione della vicenda appare infatti evidente che
nei primi mesi del 2003 il neo-Assessore regionale al Turismo ha
concordato e programmato con l'Agenzia Sanguinetti una campagna
pubblicitaria da svolgersi nella fase immediatamente precedente
alla presentazione delle liste dei candidati per il rinnovo del
Consiglio regionale. Campagna finalizzata a dare visibilità e
rilievo al neoAssessore al fine di favorire la raccolta di voti di
preferenza personali nella ormai prossima scadenza
elettorale.
La campagna pubblicitaria si è sviluppata dal 5 aprile al 19
aprile 2003 con la pubblicazione di tre inserzioni su "La Vallée
Notizie" e di due inserzioni su "La Vallée Matin". Erano previste
ulteriori inserzioni pubblicitarie, ma la campagna si è interrotta
dopo l'inserzione del 19 aprile.
Il comportamento tenuto dall'Assessore Alberto Cerise nel
corso della vicenda è censurabile sotto vari aspetti. In
particolare è emerso uno stridente contrasto di comportamento
con:
a) la normativa statale che vieta la pubblicità istituzionale
nei periodi preelettorali;
b) la normativa regionale che disciplina le spese dei
candidati alle elezioni regionali;
c) la normativa regionale che disciplina i messaggi
pubblicitari dell'Amministrazione regionale;
d) il rispetto dei principi e dei doveri di imparzialità di
un pubblico amministratore;
e) il rispetto dei principi di trasparenza e correttezza nei
rapporti fra Assessore e Consiglio regionale.
Infatti:
a) le inserzioni pubblicitarie dell'aprile 2003 sono in
contrasto con l'articolo 9 della legge 22 febbraio 2000, n. 28 che
pone precisi limiti alla comunicazione istituzionale a partire
dalla convocazione dei comizi elettorali. La sostanziale violazione
di tale norma non è stata inizialmente contestata da nessuno, e
tanto meno dall'Assessore Cerise. Solo in un secondo tempo si è
avanzata la tesi secondo la quale, ai fini della convocazione dei
comizi elettorali, farebbe testo la pubblicazione del Decreto sul
Bollettino Ufficiale e non la firma del Decreto stesso da parte del
Presidente e la sua pubblicizzazione. Sul piano giuridico la
discussione è ovviamente aperta alla più diverse interpretazioni,
ma sul piano sostanziale la violazione è evidente e ci sono gli
elementi che indicano la consapevolezza di tale violazione;
b) la normativa regionale (articolo 54 ter della legge
regionale 12 gennaio 1993, n. 3, come modificata dalla legge
regionale 13 novembre 2002, n. 21) prevede che "ciascun candidato
non può superare per la campagna elettorale una spesa pro-capite di
1.500 euro". Inoltre l'articolo 54 quater della citata legge
prevede che NEL rendiconto che deve essere presentato da ogni
consigliere regionale dopo le elezioni devono essere indicati anche
i servizi resi gratuitamente.
Le inserzioni pubblicitarie pubblicate su "La Vallée Notizie"
e su "La Vallée Matin" andavano dichiarate anche se ottenute
gratuitamente, cosa che l'Assessore Cerise non ha fatto. Inoltre
esse hanno comportato un costo di circa 3.000 euro, una cifra
ampiamente superiore al tetto massimo di spese personali "in
funzione elettorale" consentite dalla legge ad ogni
candidato;
c) la normativa regionale che disciplina i messaggi
pubblicitari dell'Amministrazione regionale (Capo II della legge
regionale 26 maggio 1998, n. 41) stabilisce (articolo 4) che
"l'attività di comunicazione pubblica non deve costituire occasione
di propaganda di parte personale" e prevede (sempre articolo 4) che
gli strumenti pubblicitari che contengono le dichiarazioni o le
attestazioni di persone ed istituzioni regionali devono essere
autorizzate; afferma inoltre che il materiale pubblicitario deve
riportare il logo dell'ente e la denominazione dell'organo
istituzionale committente.
Le inserzioni pubblicitarie più volte citate costituiscono
una palese, grave e reiterata violazione della normativa regionale.
L'Assessore non doveva autorizzare le inserzioni pubblicitarie in
contrasto con la legge 41/1998 e qualora esse fossero comparse
senza la sua autorizzazione doveva immediatamente intervenire per
impedire ulteriori uscite. Cosa che non è avvenuta;
d) i dirigenti dell'Assessorato al Turismo hanno negato ogni
coinvolgimento o rapporto con l'Agenzia Sanguinetti in merito alla
pubblicazione dei cinque inserti pubblicitari più volte citati. Il
rapporto è avvenuto direttamente fra l'Assessore Cerise e l'Agenzia
Sanguinetti. Tutte le dichiarazioni concorrono inoltre
nell'evidenziare che Alberto Cerise non ha pagato le inserzioni e
che il costo delle stesse è stato sostenuto direttamente
dall'agenzia Sanguinetti.
Ne deriva:
1) che una promozione pubblicitaria che avrebbe dovuto
essere, semmai, rivolta dall'Agenzia ai prodotti reclamizzati
dall'Asessorato al Turismo è stata invece dirottata verso una
marcata e smaccata promozione personale dell'Assessore; invece di
fare un regalo al cliente "Regione-Assessorato al Turismo",
l'Agenzia Sanguinetti ha fatto un regalo personale
all'Assessore;
2) che i rapporti particolari instaurati fra Agenzia
Sanguinetti ed il neoAssessore Cerise gettano ombre pesanti sui
rapporti attivati nello stesso periodo fra Assessorato al Turismo
ed Agenzia Sanguinetti. L'indagine si è soffermata in particolare
sulla proposta avanzata dall'Assessore Cerise ed approvata dalla
Giunta con la Deliberazione n. 843 del 9 marzo 2003.
A tal proposito vanno evidenziati i rilevanti elementi di
contradditorietà ed illogicità della deliberazione proposta
dall'Assessore nonché il suo contrasto sia con la normativa
regionale che disciplina la procedura per l'affido dei lavori sia
con la normativa regionale che disciplina il conferimento di
incarichi a soggetti esterni per azioni promozionali
pubblicitarie.
Contraddittorietà ed illogicità perché con la deliberazione
843/2003 viene deciso l'acquisto dall'Agenzia Sanguinetti di 30.000
copie di un ulteriore opuscolo sulle Alte Vie, mentre erano appena
state consegnate in Assessorato 8.000 copie della ristampa del
tradizionale opuscolo regionale sulle "Alte Vie" realizzato sulla
base della deliberazione della Giunta regionale n. 4648 del 9
dicembre 2002.
Contrasto con la normativa regionale che disciplina le
procedure per gli acquisti e l'affido dei lavori perché l'acquisto
del prodotto offerto dall'Agenzia Sanguinetti è avvenuto ad affido
diretto in violazione delle norme che riservano tale particolare ed
eccezionale procedura solo a casi di imperiosa urgenza o per
l'assoluta specialità dei lavori, situazioni non configurabili nel
caso in esame.
Contrasto con la normativa regionale che disciplina il
conferimento di incarichi a soggetti esterni per azioni
promozionali pubblicitarie perché tale normativa (legge regionale
28 aprile 1998, n. 18) prevede (articolo 7 comma 2) che la
congruità dei costi per l'incarico esterno deve essere accertata ed
attestata. Chiunque può constatare che tale accertamento e
dichiarazione di congruità non compare nella deliberazione
843/2003, e dalle audizioni in II Commissione sono emerse rilevanti
carenze nell'istruttoria della pratica anche sotto questo
aspetto.
e) L'Assessore ha mentito al Consiglio regionale. Nel
Consiglio regionale del 23 luglio 2003 l'Assessore ha affermato la
sua totale estraneità rispetto alle inserzioni pubblicitarie
dell'Agenzia Sanguinetti ed anzi ha affermato di aver a suo tempo
espresso contrarietà per l'iniziativa pubblicitaria. Si tratta di
affermazioni palesemente infondate trattandosi di interviste
rilasciate dall'Assessore con tanto di fotografia al fine di
personalizzare ancor più la pubblicazione. L'Assessore ha anche
affermato che "l'Administration ne peut pas interdire aux journaux
locaux de publier des rédactionnels…"
mentre, in realtà incombe proprio agli amministratori regionali, in
base alla citata legge regionale 41/1998, l'autorizzazione e la
vigilanza su messaggi pubblicitari che coinvolgono
l'amministrazione regionale.
Tutto ciò premesso ed evidenziato inoltre che i problemi
interpretativi rispetto alla decorrenza della dizione "dalla
convocazione dei comizi elettorali", così come quelli legati al
periodo temporale in cui vanno considerate le spese elettorali dei
candidati rendono opportuno un chiarimento onde evitare il
riprodursi di discussioni e controversie;
Il Consiglio regionale
Delibera
di censurare il comportamento del consigliere Alberto Cerise,
comportamento in contrasto con i principi ed i doveri che deve
caratterizzare un consigliere regionale ed in particolare un
assessore regionale;
Evidenzia
la necessità di sgombrare il campo da interpretazioni
restrittive delle normative che disciplinano la comunicazione
istituzionale nel periodo preelettorale e di procedere ad una più
puntuale definizione del periodo in cui le spese dei candidati sono
considerate in "funzione elettorale";
Evidenzia
la necessità di definire ed attuare procedure più rigorose
nella formulazione degli atti amministrativi;
Impegna
La Giunta regionale a predisporre e presentare all'esame del
Consiglio un provvedimento interpretativo delle due questioni su
cui è stata evidenziata una insufficiente chiarezza e di definire e
disporre l'applicazione di procedure più rigorose nella
formulazione degli atti amministrativi.
F.to: Riccarand - Curtaz - Squarzino Secondina
Mozione
Premesso che:
- nel mese di aprile 2003 sono comparsi a più riprese sulle
pagine di giornali locali articoli a pagamento - comunemente detti
pubbliredazionali - riportanti interviste con evidenza fotografica
all'allora Assessore al Turismo Alberto Cerise;
- la II Commissione consiliare è stata incaricata di svolgere
un'indagine conoscitiva al fine di approfondire le presunte
violazioni della legge 28/2000 (disposizioni per la parità di
accesso ai mezzi di informazione durante i periodi
elettorali);
- la relazione finale ha evidenziato tra l'altro:
- "Tali pubblicazioni sono state offerte al cliente
Assessorato del Turismo [dal]l'Agenzia Sanguinetti, vincitrice
dell'appalto per la campagna pubblicitaria dell'Assessorato del
Turismo in Italia per il periodo 2000/2003".
- "l'Assessore al momento in cui ha rilasciato l'intervista
sapeva che la comunicazione che sarebbe uscita non rientrava nel
rapporto di appalto, ma faceva parte di un'informazione
pubblicitaria finanziata dall'Agenzia e sostenuta per relazioni
istituzionali tramite spazi redazionali e
pubbliredazionali.";
- Il responsabile dell'agenzia pubblicitaria appaltatrice ha
dichiarato che sono "slittate le uscite - delle pubblicazioni - che
avevamo concordato antecedenti a certe date".
- "Il sig. Marchiano, Presidente della Gedirama, riferisce
che il costo commerciale di ogni uscita su La Vallée Notizie dei
pubbliredazionali si aggira dai 500 ai 750 euro.".
Constatato che:
- nel corso del dibattito consiliare è emerso che:
- l'Assessore Cerise sui fatti oggetti dell'indagine, ed in
particolare sui modi e i tempi con cui sono state gestite le
interviste a pagamento, ha espresso versioni contrastanti e
contraddittorie smentite dall'agenzia che ne ha curato la
pubblicazione;
- dalla pubblicazione dei pubbliredazionali l'Assessore
Cerise ha fruito di un'indebita pubblicità personale a fini
elettorali - in elusione della normativa regionale - contestatagli
all'epoca dagli stessi suoi compagni di gruppo;
- le procedure attuate per la deliberazione di Giunta n. 843
del 10/03/03, che ha approvato l'acquisto del prodotto denominato
"Alte Vie", sono caratterizzate dall'assenza di trasparenza e
chiarezza sia in riferimento ai preventivi, sia in riferimento ai
tempi e ai modi di valutazione delle offerte, che erano già state
presentate nell'estate 2002 all'Amministrazione e da questa
scartate; l'assegnazione del lavoro è inoltre giustificata dal
"prezzo competitivo pari a € 0,356", che in realtà è risultato
essere di € 0,536;
- è stato violato l'articolo 4 comma 1 della legge regionale
41/98, che nel definire i principi della comunicazione
istituzionale - nella quale oggettivamente rientrano le atipiche
interviste a pagamento all'assessore Cerise - sancisce "l'attività
di comunicazione pubblica non deve costituire occasione di
propaganda di parte personale… né
risultare funzionale ad interessi diversi da quelli della
collettività…" che
"… le dichiarazioni o attestazioni di
persone ed istituzioni determinate devono essere autorizzate dalle
stesse…". E, ancora "il materiale
pubblicitario deve riportare il logo dell'Ente, la denominazione
del settore e dell'organo istituzionale
committente…".
Il Consiglio regionale
Censura
Il comportamento tenuto dall'Assessore Cerise nell'ambito
delle vicende oggetto degli approfondimenti effettuati
nell'indagine conoscitiva attuata dalla seconda Commissione
consiliare.
F.to: Frassy - Lattanzi - Tibaldi
Président - La parole au Conseiller Riccarand.
Riccarand (Arc-VA) - La mozione che abbiamo presentato come
gruppo "Arcobaleno", perché sia esaminata e votata dal Consiglio
regionale, riassume le valutazioni a cui è giunto il nostro gruppo
al termine di un lungo esame della vicenda delle inserzioni
pubblicitarie dell'aprile 2003. C'è stata l'indagine conoscitiva
della II Commissione, vi sono stati precedenti dibattiti in
Consiglio regionale, vi sono state varie audizioni in II
Commissione, ivi compresa l'ultima del 23 febbraio 2004, con la
partecipazione anche del Presidente della Regione, e alla
conclusione di questa indagine, di questo approfondimento su quello
che è successo nell'aprile 2003, il nostro giudizio è netto, chiaro
e documentato.
Riteniamo che il comportamento dell'ex Assessore al turismo, e
attuale Assessore ai lavori pubblici, sia stato un comportamento
scorretto, illegittimo e censurabile sotto vari aspetti.
Nella mozione abbiamo indicato, in dettaglio, quali sono questi
aspetti che riteniamo debbano essere oggetto di censura da parte
del Consiglio regionale e riguardano 5 punti. Anzitutto, la
violazione della normativa statale, che vieta la pubblicità
istituzionale nei periodi pre-elettorali, e cioè la legge n.
28/2000; in secondo luogo, la violazione della normativa regionale,
che disciplina le spese dei candidati alle elezioni regionali, cioè
la legge regionale 12 gennaio 1993, poi modificata dalla legge
regionale 13 novembre 2002, n. 21; e, ancora, la normativa
regionale che disciplina i messaggi pubblicitari
dell'Amministrazione regionale, cioè la legge n. 41/1998; il
rispetto dei principi dei doveri di imparzialità di un pubblico
amministratore; il rispetto dei principi di trasparenza e
correttezza nei rapporti fra Assessore e Consiglio regionale. Su
ognuno di questi punti, per non essere generici e vaghi, nella
mozione abbiamo indicato esattamente quali sono i rilievi che sono
emersi dai lavori di indagine svolti dai mesi scorsi.
Per quanto riguarda il punto a), violazione della normativa
statale sulla pubblicità istituzionale pre-elettorale, crediamo non
vi siano molte parole da spendere, se n'è già molto parlato, non
riteniamo di dover dedicare molto spazio a questo argomento, perché
la violazione è evidente. È anche emersa, "in itinere",
un'interpretazione riduttiva del periodo che va considerato di
"silenzio istituzionale". Si è cercato un salvataggio attraverso
un'interpretazione intervenuta a posteriori, però nulla toglie, a
nostro avviso, al fatto che si è trattato di una sostanziale
violazione di una prassi consolidata nella nostra Regione, di non
usare la propria carica istituzionale per messaggi pubblicitari nel
periodo che precede la campagna elettorale.
Anche sul secondo punto, la violazione della normativa regionale
sulle spese dei candidati alle elezioni regionali, direi che non
c'è molto da aggiungere, anche se in realtà se n'è parlato molto
meno nei lavori in commissione e in Consiglio, forse perché si
tratta di una questione imbarazzante anche per altri componenti di
questo Consiglio regionale. Rimane comunque il fatto che si tratta
di una violazione sostanziale dei limiti di spesa previsti dalla
normativa regionale, limiti di spesa di pubblicità elettorale per
ogni candidato che è indicata in 1.500 euro, mentre solo le
informazioni pubblicitarie uscite nell'aprile 2003 a vantaggio
dell'Assessore Cerise hanno un valore di circa 3.000 euro! Siamo
quindi di fronte a una violazione evidente degli importi previsti
per la campagna pubblicitaria dei singoli candidati.
Ci pare necessario spendere alcune parole in più sul terzo punto
della critica che viene fatta al comportamento dell'Assessore e che
riguarda la violazione della normativa regionale sui messaggi
pubblicitari, perché di questo meno si è parlato nei precedenti
dibattiti in Consiglio e in commissione. L'articolo 4 della legge
regionale n. 41/1998, che titola "Disciplina dei messaggi
pubblicitari", contiene disposizioni molto precise: al punto a),
dice che tali comunicazioni pubblicitarie devono rispondere ad
esigenze di pubblica utilità; al punto b), che l'attività di
comunicazione pubblica non deve costituire occasione di propaganda
di parte personale; al punto d), che i messaggi e gli strumenti
pubblicitari che contengono informazioni, dichiarazioni o
attestazioni di persone e di istituzioni determinate devono essere
autorizzate dalle stesse; al punto f), che il materiale
pubblicitario deve riportare il logo dell'ente, la denominazione
del settore e dell'organo istituzionale committente. Si tratta di
una serie di disposizioni analitiche della legge regionale sui
messaggi pubblicitari, che sono state completamente violate dalle
inserzioni pubblicitarie dell'aprile 2003 su "La Vallée Notizie" e
su "La Vallée Matin".
Questa violazione è grave perché non rispetta la legge, ma anche
se sposassimo la tesi che è stata avanzata nel corso dei dibattiti
in commissione e in Consiglio - e cioè la tesi che l'Assessore
Cerise non era a conoscenza e non era il promotore di queste
inserzioni -, ciò non toglie che, ai sensi di legge, avrebbe dovuto
intervenire per bloccare un'informazione pubblicitaria palesemente
in contrasto con la normativa regionale, quindi quando il 5 aprile
2003 è uscita la prima informazione pubblicitaria, era dovere
dell'Assessore competente far presente che ci trovavamo di fronte
ad una violazione palese della legge regionale, che non poteva
avere un seguito; invece, dopo quella inserzione del 5 aprile 2003,
sono seguite altre 4 inserzioni, fino al 19 aprile.
Questo pone un interrogativo che va chiarito: come mai l'allora
assessore al turismo non è intervenuto per porre fine ad
un'informazione pubblicitaria in macroscopico contrasto con la
legge regionale? Questo comportamento avrebbe dovuto essere
spiegato dall'Assessore competente, ma non è mai stato dato un
chiarimento sul perché si è determinata tale situazione. Allora le
spiegazioni sono solo due: o l'Assessore non è intervenuto per
bloccare queste informazioni pubblicitarie illegittime perché non
era esattamente a conoscenza dell'esistenza del contenuto della
legge regionale - ipotesi che, in astratto, si potrebbe anche fare
-, oppure non è intervenuto perché sapeva della legge, ma non
poteva intervenire perché è stato lui stesso a commissionare quelle
informazioni pubblicitarie. La prima ipotesi, il fatto che
l'Assessore non conoscesse questa normativa regionale, la possiamo
escludere per due motivi: intanto, perché l'Assessore Cerise non è
inesperto rispetto alla pubblica amministrazione; prima ancora di
fare il Consigliere regionale è stato a lungo dirigente
dell'Amministrazione regionale, quindi ben conosce le leggi della
Regione e come vengono applicate.
C'è anche una circostanza più precisa, che vorrei richiamare
all'attenzione di questo Consiglio: l'Assessore Cerise, proprio
alla fine della scorsa legislatura, in qualità di Presidente della
II Commissione, prima di diventare Assessore, si è occupato
direttamente, personalmente, della materia delle inserzioni
pubblicitarie, quindi era sicuramente al corrente nel dettaglio di
tutta la normativa che stava dietro a questa materia. L'Assessore,
in riferimento alle pagine pubblicitarie della "Stella Alpina"
nell'autunno del 2002 aveva contestato tale pubblicità, lo aveva
fatto sia personalmente, come Consigliere dell'"Union Valdôtaine",
e in rappresentanza del suo movimento, sia come Presidente della II
Commissione. In particolare, aveva scritto a "La Stampa", e forse
anche ad altri giornali. Ho visto il testo uscito su "La Stampa" il
15 settembre 2002, un testo molto preciso e articolato, in cui c'è
un preciso atto di accusa nei confronti di certi usi dei messaggi
pubblicitari e voglio richiamarli, perché ci sono cose molto chiare
che ben si attagliano al dibattito che oggi svolgiamo qui.
Alberto Cerise, Consigliere regionale dell'"Union Valdôtaine",
in un articolo pubblicato su "La Stampa" il 15 settembre 2002
scrive:
"La Presidente dell'Ordine dei giornalisti della Valle
d'Aosta, sollevando la questione del delicato rapporto fra
informazione e propaganda elettorale, ha indirizzato una lettera
alle massime autorità politiche regionali e agli organi preposti
alla vigilanza sulla comunicazione. Questa missiva, i cui contenuti
saranno oggetto di valutazione nella prossima seduta della II
Commissione consiliare permanente, partendo da fatti avvenuti,
vuole richiamare l'attenzione dei responsabili dei giornali sul
rispetto delle norme in materia di pubblicità, al fine di evitare
che comunicazioni propagandistiche di partiti politici passino per
informazione a danno del cittadino elettore. Parallelamente, essa
contiene anche un richiamo alla classe politica, affinché non
ricorra a queste furberie, non solo per rispetto alle leggi, ma
anche di quel cittadino elettore che vorrebbe rappresentare
conquistandone la fiducia. È certo che con questa nota gli organi
competenti, compresi quelli politici, saranno tenuti a vigilare,
accertare e, se del caso, censurare, nei modi previsti dalla legge,
eventuali scorrettezze in fatto di propaganda elettorale personale
o partitica, passata e futura".
Questo scriveva nel settembre 2002 l'Assessore Cerise in qualità
di Consigliere dell'"Union" e Presidente della II Commissione;
quindi conosceva benissimo tutte le norme. Ha predicato molto bene,
ha detto cose molto giuste, però, dopo pochi mesi, ha razzolato
completamente in senso opposto, ha fatto esattamente quello che
aveva detto lui stesso; aveva fatto un richiamo a sé stesso di non
ricorrere a certe furberie e poi è stato quello che più di tutti ha
fatto ricorso a queste furberie! C'è un comportamento cosciente di
violazione della normativa regionale da parte di chi si era eretto
a difensore e tutelatore di questa normativa e da parte di chi ben
conosceva questa normativa.
Riguardo poi al punto 4, che concerne la trasparenza, la
correttezza, l'imparzialità dell'amministratore, la conclusione a
cui è arrivato il nostro gruppo è che nei rapporti fra l'agenzia
"Sanguinetti", l'Assessorato e l'Assessore al turismo, ci sono
tante cose che non vanno, ci sono dei comportamenti inaccettabili.
La deliberazione n. 843/2003 con cui l'Assessore Cerise ha proposto
e perorato presso la Giunta l'acquisto di un prodotto pubblicitario
dell'agenzia "Sanguinetti" per ben 48.080 euro, è fortemente
discutibile sotto qualsiasi aspetto la si guardi, perché è un
provvedimento totalmente contraddittorio ed illogico rispetto alle
decisioni assunte appena 3 mesi prima dalla Giunta regionale.
La Giunta regionale, presieduta da Dino Viérin, il 9 dicembre
2002 - quando il Presidente Viérin aveva momentaneamente l'interim
dell'Assessorato del turismo -, aveva deciso una strada
completamente diversa; non aveva dato corso alla proposta
dell'agenzia "Sanguinetti" e aveva deciso di far ristampare gli
opuscoli di proprietà della Regione sulle "Alte Vie" senza dare
corso alla proposta di "Sanguinetti". Poi arriva l'Assessore
Cerise, viene ripescata una proposta che era già stata accantonata
e viene mandata in porto.
Vi è quindi un comportamento totalmente illogico e
contraddittorio, ma non solo: tutto l'iter preparatorio della
deliberazione n. 843/2003 è un procedimento che non sta in piedi, è
totalmente irregolare con ben 2 preventivi che vanno avanti
parallelamente e che si accavallano, facendo aumentare i costi del
prodotto offerto. Non solo, la deliberazione n. 843/2003 non
contiene un elemento essenziale, non contiene una valutazione di
congruità dei costi: questo aspetto è paradossale, perché la stessa
deliberazione fa esplicito riferimento alla legge regionale n.
18/1998, di cui vi leggo l'articolo 7, comma 2, concernente le
procedure per il conferimento di incarichi:
"In ogni caso, la
struttura regionale competente deve accertare ed attestare la
congruità dei costi previsti, sulla base delle tariffe
professionali, ovvero dei prezzi di mercato correnti".
La
deliberazione non ha valutazioni di congruità, contrariamente a
quello che succede in tutte le deliberazioni, in particolare per
acquisti di questo tipo fatti a trattativa privata, quindi anche
sotto questo aspetto ci troviamo di fronte ad un comportamento
scorretto ed irregolare.
Infine, è materia discutibile, ma lo sottolineiamo perché
convinti di quello che diciamo, il prodotto acquistato dall'agenzia
"Sanguinetti" è stato di pessima qualità, inutile rispetto alla
pubblicizzazione delle "Alte Vie". Si è trattato di un prodotto
"recuperato" a tutto vantaggio dell'agenzia, ma sicuramente non
nell'interesse della pubblica amministrazione.
L'ultimo aspetto da noi evidenziato nella mozione è il rapporto
con il Consiglio regionale, nel senso che l'Assessore ha mentito
palesemente nei confronti del Consiglio regionale. Ha infatti
sostenuto di essere totalmente estraneo rispetto a questa vicenda,
di non sapere alcunché di detta inserzione pubblicitaria. Nel
Consiglio regionale del 23 luglio 2003, rispondendo
all'interpellanza della "Casa delle Libertà", l'Assessore ha
affermato la sua totale estraneità rispetto all'inserzione
pubblicitaria dell'agenzia "Sanguinetti", anzi, ha affermato di
aver a suo tempo espresso contrarietà per l'iniziativa
pubblicitaria. Dall'indagine viene fuori esattamente il contrario:
che tutto è stato deciso insieme! Sono affermazioni palesemente
infondate, dichiarazioni fatte al Consiglio in modo da nascondere
la reale dinamica dei fatti!
Passiamo ora alla parte deliberativa della nostra mozione che
contiene due aspetti. Una parte riguarda adempimenti che sarebbero
opportuni dal punto di vista normativo ed amministrativo,
provvedimenti che comunque questo Consiglio e questa Giunta
dovrebbero assumere, perché nel corso del dibattito e dell'iter di
questa vicenda è emerso che vi sono interpretazioni diverse su 2
norme di legge: da quando deve decorrere la dizione "convocazione
dei comizi elettorali", quindi sarebbe bene per evitare confusioni,
in futuro, chiarire questo aspetto con un'interpretazione
legislativa; da quando viene calcolata la decorrenza delle spese
elettorali dei candidati, aspetto non chiarito dalla legge -
volutamente, forse! - per evitare di essere troppo restrittivi, ma
a questo punto è meglio che intervenga un dato di chiarezza.
Vi è poi un problema sulle procedure amministrative, nel senso
che, se una legge regionale prevede l'obbligo dell'accertamento e
attestazione della congruità dei costi, come è possibile che arrivi
in Giunta una deliberazione predisposta dagli uffici, con tutti i
visti, e poi approvata dalla Giunta, che non ha la dichiarazione di
congruità dei costi? Questo va messo a punto, altrimenti si va
incontro a dei grossi rischi.
Crediamo che, al di là dei ruoli maggioranza e opposizione, al
di là delle valutazioni diverse - sappiamo bene che, sulla vicenda
e sul comportamento dell'Assessore, vi saranno -, tutto il
Consiglio dovrebbe essere concorde nell'andare a chiarire i due
aspetti sopra richiamati, per evitare che si riproducano queste
problematiche.
Infine, la nostra mozione contiene una censura chiara, pesante
nei confronti dell'Assessore Cerise. Censura che facciamo anche
alla luce di quanto l'Assessore ha scritto su "La Stampa". Se
Cerise scrive: "È certo che con questa nota gli organi competenti,
compresi quelli politici, saranno tenuti a vigilare, accertare e,
se del caso, censurare eventuali scorrettezze", allora è
l'Assessore stesso che ha indicato la strada della censura,
giustamente, nei confronti di certi comportamenti! Quindi noi la
censuriamo, Assessore, anche rispetto a quanto da lei affermato,
oltre che per quanto è scritto in tutte le leggi regionali e per
quanto è emerso da tutta questa vicenda!
Président - La parole au Conseiller Frassy.
Frassy (CdL) - Ovviamente illustrerò la nostra mozione, la cui
discussione è congiunta con la mozione appena illustrata dal
collega Riccarand.
Devo dire che è necessario ricordare quello che è accaduto in
questi mesi, nel senso che dopo un ampio approfondimento fatto con
interpellanze, mozioni, fatto con un'indagine conoscitiva affidata
alla II Commissione, riteniamo sia doveroso che questo Consiglio
arrivi a prendere una posizione politica e si possa chiudere almeno
quella che è la fase delle valutazioni politiche. Qui, ci troviamo
di fronte ad un bivio, nel senso che potrebbe prevalere la tesi
minimalista - che peraltro qualcuno da parte dei gruppi di
maggioranza esprimeva nei corridoi -, la quale dice: "non è
successo nulla, perché a fronte di tutto quello che avete detto,
che i giornali hanno scritto, l'Assessore Cerise non è stato
chiamato a rispondere in altra sede delle accuse pesanti che voi
avete mosso in aula".
Vorrei subito dire che i piani non vanno confusi perché, come
qualcuno ha detto fin dall'inizio di questo dibattito, l'aula del
dibattito politico è aula che procede con regole differenti
rispetto all'aula di un tribunale, ma ha una sua autonomia, nel
senso che non necessariamente comportamenti che possono essere
riprovevoli dal punto di vista etico, non necessariamente devono
comportare delle violazioni di natura penale. Di conseguenza,
sostenere che non è successo nulla penso che voglia dire negare la
realtà dei fatti, voglia dire non aver letto gli atti che sono
stati prodotti a seguito dell'indagine conoscitiva della II
Commissione, voglia dire che tutto possa essere lecito, salvo che
sia poi la Magistratura ad adottare provvedimenti! In questo caso
poi, non dobbiamo lamentarci quando i provvedimenti di richiamo
all'ordine vengono da un potere esterno, perché abbiamo dimostrato
di non avere ancora acquisito quella capacità di autocontrollo e di
autoriforma delle procedure!
Si potrebbe, sulla falsariga dell'interpretazione minimalista e
facendo il verso ad una nota canzone di un noto "Rapper italiano",
sostenere che l'Assessore Cerise è un uomo fortunato perché, alla
vigilia di un periodo elettorale, in cui coloro che correvano per
ottenere consenso spendevano per ottenerlo, ha trovato qualcuno che
gli ha regalato una visibilità significativa senza che ciò gli
costasse nulla né costasse all'Amministrazione regionale! È una
tesi difficile da condividere, anche se dobbiamo dire che vi sono
precedenti che ci fanno dire che l'Assessore Cerise è un uomo più
fortunato di molti altri, perché nel marzo 2001 ha avuto la fortuna
- peraltro capitata anche ad altri autori - di avere il patrocinio
dell'Amministrazione regionale su una pubblicazione da lui curata
sugli alberi monumentali di questa regione, fortuna che non capita
sempre quando si ricopre il ruolo di Consigliere regionale!
Devo dire che è ancora più fortunato perché, dopo che questa è
stata patrocinata dall'Amministrazione regionale e stampata nel
marzo 2001, nel dicembre 2002 l'Amministrazione regionale, quando
l'Assessore Cerise entrò in Giunta a seguito dei noti fatti che
hanno portato alla fuoriuscita della "Stella Alpina" dalla
maggioranza e al rimpasto di Giunta, l'Amministrazione regionale,
che nel marzo 2001 aveva patrocinato quel lavoro, si è accorta
però, solo a dicembre 2002, che, forse, come amministrazione
potevamo comprare un numero significativo di copie di quel libro;
perciò l'Assessore Cerise, da questo punto di vista, è fortunato!
Se chiudiamo tutta questa vicenda nel frutto della casualità e ci
rifacciamo alla filosofia islamica, che la realtà è ciò che accade,
contro la realtà non si può andare perché è volontà di Dio che così
siano andati i fatti, penso che veniamo meno al nostro compito di
amministratori pubblici!
Allora le diciamo, Assessore, che non pensiamo che su questa
vicenda si possa archiviare il confronto politico sostenendo che
non è accaduto nulla e che lei è un uomo fortunato, perché
l'insieme degli avvenimenti che hanno preceduto gli approfondimenti
politico-amministrativi e, oserei dire, soprattutto le risultanze
di quegli approfondimenti amministrativi hanno dimostrato quanto
meno un comportamento disinvolto nella sua azione amministrativa!
Ritengo che una pubblica amministrazione non possa tollerare
comportamenti disinvolti che vadano spesso - come abbiamo potuto
constatare - in palese violazione e contrasto di norme
regolamentari che questo Consiglio si è dato, o in alcuni casi, per
usare un'espressione più sottile, in "elusione" di determinati modi
del procedere degli atti amministrativi!
Devo richiamare quanto era stato detto nel dibattito fatto a
margine dell'indagine conoscitiva, perché è importante ribadire, in
questa sede, che i problemi di cui questo Consiglio si è occupato
dal mese di luglio ad oggi su questa vicenda non sono frutto della
fantasia o del gioco delle parti che fanno le forze
dell'opposizione, perché lo dicevo quando si discusse la relazione
conclusiva, il problema lo percepì, "in primis", l'Assessore
Cerise.
Voglio ricordare ai colleghi di maggioranza che il 22 aprile
2003 l'Assessore Cerise ha dovuto scrivere due lettere: una, al
Presidente dell'"Union Valdôtaine"; una, al suo capogruppo di
allora, per scusarsi di quello che stava accadendo e dicendo che
della semplice informazione era divenuta un messaggio
pubblicitario. È evidente che, se ad aprile del 2003 c'era
un'evidenza di questa natura, il problema non solo lo ha percepito
l'Assessore Cerise, ma lo avete percepito voi stessi, o perlomeno
quanti di voi nella precedente legislatura sedevano in questi
banchi!
Sostenere, oggi, che non è accaduto nulla vuol dire esprimere
l'ennesima menzogna su una vicenda che è stata caratterizzata da
una reiterazione e ripetizione di menzogne! Ed è anche questo,
Assessore Cerise, che le contestiamo, perché se lei, a seguito
della nostra prima interpellanza, o a seguito della seconda
interpellanza, o a seguito delle mozioni presentate congiuntamente
dal gruppo "Arcobaleno" o dal nostro gruppo, avesse riconosciuto un
eccesso di disinvoltura, probabilmente la vicenda l'avremmo chiusa
ormai da parecchio tempo! Noi, invece, ci siamo trovati di fronte
alla sua caparbia volontà di negare l'evidenza dei fatti, fatti che
erano palesi per le pubblicazioni, confermati fra l'altro dalle
dichiarazioni che in commissione erano state rilasciate dai
soggetti coinvolti nella vicenda: il concessionario piuttosto che
il curatore della campagna pubblicitaria.
Non voglio ripercorrere per intero il dibattito tenuto un mese
fa, però penso che alcuni sintetici riferimenti vadano ripresi,
perché dall'insieme delle situazioni che abbiamo fotografato emerge
un comportamento che non è accettabile; se questo comportamento
diventasse il metro con cui dovesse essere attuata l'attività
amministrativa e politica dell'intero Esecutivo, penso che questo
Consiglio regionale potrebbe smettere di riunirsi, in quanto
diventerebbe un organo completamente inutile!
Non voglio ripercorrere la questione delle spese elettorali; vi
sono delle interpretazioni discordanti e noi auspichiamo comunque
che questo atteggiamento elusivo venga puntualizzato con una
riscrittura delle norme regionali in materia elettorale; riteniamo
però che su altri aspetti, in cui le norme sono state palesemente e
pesantemente violate, colleghi della maggioranza, non si possa
fingere che nulla sia accaduto! Quando leggi e regolamenti
regionali vengono violati da chi avrebbe il compito di farli
rispettare, in quanto esercita il potere esecutivo che si dovrebbe
esplicare attraverso il rispetto di queste norme, diventa veramente
difficile sostenere che nulla sia accaduto!
La comunicazione istituzionale, come regolamentata dal Capo II
della legge n. 41/1998 disciplina, in maniera minuziosa, le
procedure da seguire nella divulgazione dei messaggi pubblicitari;
queste procedure sono state completamente ignorate, non ci sono
state le autorizzazioni necessarie affinché un soggetto terzo possa
far divulgazione dell'immagine dell'Amministrazione regionale; non
è stata pubblicata la fonte che rilasciava l'autorizzazione; non è
stato pubblicato il logo dell'Amministrazione regionale!
Ora, anche volendo credere che per un mese l'Assessore non abbia
letto i giornali e non si sia accorto che ogni settimana veniva
riportata una sua intervista, ed è paradossale crederci, in virtù
anche delle strutture che l'Assessorato oltre che l'Amministrazione
dispone, in virtù anche delle strutture che sono dedicate al mondo
della stampa nell'ambito dell'Assessorato al turismo, ma anche
volendo credere che qualcosa del genere possa essere plausibile,
l'Assessore Cerise, nel momento in cui si accorgeva di questa
situazione, avrebbe dovuto diffidare i soggetti che erano stati gli
attori di questa comunicazione istituzionale, organizzata in
violazione di una legge regionale! Tutto questo non è stato
fatto!
Come mai, Assessore Cerise, non ha ritenuto di far rispettare il
dettato della legge n. 41/1998 quando si è accorto di questa
vicenda? La risposta ce la siamo data ed è che non si poteva
censurare o adottare dei provvedimenti di tipo sanzionatorio nei
confronti di chi ti aveva fatto un regalo: questo è il motivo per
cui l'Assessore Cerise, su questo tema specifico, nonostante
l'evidente violazione di legge, non ha rispettato le procedure,
prima, e non ha adottato provvedimento alcuno, dopo! Non l'ha
adottato perché era d'accordo con chi gli aveva fatto questa
promozione di tipo personale a fini elettorali!
L'altro aspetto importante, sul quale non possiamo non tornare
seppure brevemente, riguarda la nota vicenda di quell'insieme di
pubblicazioni con supporto video e supporto cartaceo, che prende il
nome di "Alte Vie". Anche qui, senza ripercorrere nel dettaglio la
storia, che è nota, perché appartiene al dibattito di quest'aula,
evidenziamo solo alcuni fatti di tipo procedurale: l'insieme di
quella vicenda non è stata sicuramente gestita in trasparenza e
correttezze di procedure!
Ai colleghi che hanno avuto la voglia di approfondire il
meccanismo dei preventivi che stanno alla base di quella offerta,
penso che sarà sicuramente saltato all'occhio il paradosso di
un'offerta che intanto era stata già accantonata e scartata
dall'Amministrazione regionale nell'estate 2002, ma poi il
paradosso di 2 preventivi distinti…
alla fine è emerso che dovevano essere entrambi accettati
dall'Amministrazione regionale, perché pur essendo 2 prodotti
distinti - il prodotto tipografico rispetto al prodotto mediatico
-, se fossero stati accettati separatamente, in particolare si
fosse accettata la fornitura soltanto del prodotto mediatico,
l'inserimento in quel prodotto mediatico dell'opuscolo "Alte Vie"
non sarebbe stato possibile, in quanto quei 2 preventivi erano
strettamente connessi e il prodotto mediatico presupponeva comunque
l'accettazione anche del preventivo tipografico!
Queste sono considerazioni difficilmente sostenibili, volendo
ragionare in termini di correttezza e trasparenza delle procedure
amministrative in materia di appalti, perché è fatto notorio che
ogni preventivo deve avere una sua autonomia e una storia a sé
stante, e il fatto che gli uffici invece fossero consapevoli di
questo gioco delle 3 carte, per cui questi 2 preventivi,
apparentemente atti distinti, in realtà erano atti che si
intersecavano, sicuramente ha denotato una carenza di sensibilità
rispetto alle procedure che questa Amministrazione regionale si è
data con proprie norme, ma anche l'insensibilità rispetto a fatti
emersi da un'altra triste vicenda che ha caratterizzato, sul finire
della scorsa legislatura, questa Amministrazione!
Voglio ricordare ai colleghi la relazione della Commissione
amministrativa di indagine sulla "vicenda Maccari". I tre saggi
nominati dalla Giunta hanno evidenziato come questa Amministrazione
in quelle vicende avesse accettato in maniera disinvolta la
violazione delle procedure inerenti gli appalti, le procedure in
materia di forniture! Attenzione, la "vicenda Alte Vie" si
inserisce in questo filone e la dimostrazione è che il Presidente
Perrin, per cercare di "sostenere l'insostenibile", ha dovuto -
dopo che la Commissione di indagine aveva chiuso la sua relazione -
assegnare un incarico agli uffici e successivamente rassegnare un
secondo incarico agli uffici, che hanno ulteriormente precisato
quello che non era sostenibile, ossia la correttezza di quelle
procedure!
Basta questo per censurare l'Assessore Cerise? Secondo noi, sì,
basta e avanza! Ma non è tutto, perché il modo con cui l'Assessore
ha gestito la sua precedente esperienza in Giunta - all'Assessorato
del turismo - e il modo in cui gestirà il suo Assessorato alle
opere pubbliche è un modo che contrasta con i criteri e i
regolamenti che ci siamo dati. Ho detto che lei è disinvolto e devo
citare, a dimostrazione di questa mia affermazione, altri momenti
in cui lei ha dimostrato un'estrema disinvoltura nel gestire e nel
disporre dei denari della pubblica amministrazione!
Sappiamo che lei è stato in buona compagnia perché, nei periodi
immediatamente antecedenti il confronto elettorale dello scorso
giugno, le deliberazioni di Giunta aumentavano di Giunta in Giunta
rispetto al "trend" settimanale abituale; però, quando con
interrogazioni e interpellanze abbiamo chiesto dettagli su alcune
deliberazioni date a fine mandato, non possiamo non esprimere dei
dubbi su un certo modo di gestire la discrezionalità degli
incarichi!
Vorrei ricordare una deliberazione da lei data il 30 maggio,
tenendo presente che le elezioni erano l'8 giugno e che la
legislatura era ormai finita, deliberazione per l'elaborazione di
pacchetti di offerta turistica, deliberazione che poi il suo
successore, Assessore Caveri, ha dovuto ritirare: questo per dire
che non sono solo sensazioni nostre, ma sono anche suffragate dai
fatti! Prendiamo poi la deliberazione del 26 maggio, per un
incarico di consulenza giuridica dato ad un legale di Aosta; vorrei
evidenziare che questi incarichi di consulenza sono di natura
fiduciaria, diventa paradossale pensare che un Assessore, a fine
mandato, dia un incarico fiduciario avente per oggetto, a titolo
esemplificativo, "i ritiri di calcio", quando ormai si parlava già
di modificare l'impostazione sui ritiri di calcio, cosa che
l'Assessore Caveri ha fatto; quando si dice che, a titolo
esemplificativo, dovrà occuparsi dei contributi alle società
sportive; quando sapevate che la materia dei contributi alle
società sportive doveva essere cambiata perché c'era già stato un
disegno di legge in merito che non era riuscito ad approdare
all'aula, e c'era comunque l'intendimento, che si è concretizzato
con la giornata di ieri, di cambiare la legge regionale; quando,
poi - questo è un paradosso, ma fa parte di quei paradossi che
caratterizzano certe vicende, come ha evidenziato il collega
Riccarand, la sua richiesta di censura di fronte a certi
comportamenti dell'incarico - lei chiede anche che vi sia
un'attività di controllo sui bandi di appalto sulle forniture di
beni e servizi! Mi scusi, Assessore, ma è quanto meno curioso!
Potrei citare ancora la deliberazione per la predisposizione
degli studi necessari al bando del marchio regionale, vi sono tutta
una serie di deliberazioni che lei ha segnato fra maggio e
addirittura giugno, dopo il momento elettorale, deliberazioni su
incarichi fiduciari, deliberazioni che non potevano poi essere
gestite, perché non penso che lei avesse cognizione del risultato
elettorale, ma degli assetti della nuova maggioranza, deliberazioni
che fanno il paio con acquisti importanti di libri sempre a fine
legislatura: 1.000 copie di un libro, poi in parte da lei
riacquistato come Assessorato alle opere pubbliche, in quanto il
suo successore più che affogare nell'acqua di quel libro, affogava
nelle 1.000 copie di quel libro, 40.000 euro per 1.000 copie di un
libro di fotografie!
Assessore e colleghi, riteniamo che ce ne sia a sufficienza per
dire che comportamenti come questi devono essere censurati, per
evitare che continuino a ripetersi e a portare alla riedizione di
fatti più gravi, come sono quelli sfociati nelle inchieste della
Magistratura sulla "vicenda Maccari", ma anche su altre vicende!
Pensiamo sia dovere di questo Consiglio prendere atto che questo
tipo di comportamento amministrativo - nella migliore delle
accezioni è in elusione delle regole -, da un punto di vista etico
e della correttezza, vada censurato, ossia l'Assessore vada ripreso
dicendogli: "così non si può continuare, perché questo binario sul
quale persegui l'attività amministrativa ci porta a violare le
leggi e, in sostanza, è un binario che non può essere
perseguito".
Riteniamo che la censura sia il minimo dei provvedimenti che
possono essere adottati a conclusione di questa vicenda. Se così
non fosse, colleghi, ognuno è responsabile delle azioni e delle
valutazioni che dà anche delle azioni altrui, ma sarà poi difficile
sostenere con il solito "pianto greco" che ci sono sempre soggetti
terzi che si occupano di riportare l'Amministrazione sui binari
della trasparenza e della correttezza, perché abbiamo dimostrato di
non avere la capacità di dare applicazione alle evidenze che noi
stessi mettiamo a fuoco!
Presidente Perrin, le commissioni della "vicenda Maccari"
aspettano ancora oggi di avere applicazioni nelle loro conclusioni;
lei ha costituito un gruppo di lavoro per la riforma della legge n.
45/1995, noi aspettiamo con ansia di poterci confrontare su questi
argomenti, le evidenziamo solo che è passato più di 1 anno! La
"macchina amministrativa" va avanti e, da quello che stiamo
notando, va avanti ripetendo gli errori del passato! Penso che su
questo la riflessione sia quanto meno dovuta!
Président - Le débat est ouvert. La parole au Conseiller
Praduroux.
Praduroux (UV) - Avendo presieduto la riunione di lunedì 23
febbraio della II Commissione affari generali in qualità di
Vicepresidente, vorrei mettere in luce alcune considerazioni.
Ritengo anzitutto necessario ricordare lo spazio dedicato con il
dibattito in aula una prima volta; successivamente, l'esame in
commissione che ha prodotto una relazione sottoscritta da tutti i
commissari; ancora, il dibattito in aula e inoltre la seduta della
II Commissione del 23 febbraio con la presenza del Presidente della
Regione e l'audizione dei dirigenti regionali dell'Assessorato.
Risulta chiaro ed evidente, da questo breve riassunto dell'agenda
istituzionale degli ultimi mesi, come il Consiglio regionale e la
II Commissione abbiamo dedicato ampio spazio all'esame e al
confronto sul tema oggetto di ennesimo dibattito in questa seduta
consiliare.
Nella seduta consiliare del 12 febbraio la mozione presentata
dai Consiglieri Frassy, Riccarand e Salzone era stata ritirata al
termine del dibattito, dopo che il Presidente della Regione, oltre
a presentare una nota informativa sull'acquisto di alcuni prodotti
editoriali, aveva dato la propria disponibilità ad affrontare il
problema in II Commissione. La seduta di lunedì 23 febbraio della
II Commissione, alla presenza del Presidente della Regione e di 2
tecnici in servizio nella primavera scorsa all'Assessorato al
turismo, è durata 3 ore; nel corso dell'incontro sono stati
chiariti tutti i punti e le richieste presentate dai commissari. È
necessario ribadire un'altra volta, in questa autorevole sede, che
al termine di questa corposa serie di sedute, riunioni e audizioni,
non sono emersi fatti nuovi nei confronti dell'Assessore Cerise,
anche in base ai chiarimenti forniti; anche le procedure seguite
sono risultate corrette, alla luce delle informazioni fornite. Non
si può certamente dire che si sia voluto evitare il confronto che,
come emerge da quanto detto fin qui, è stato ampio e
articolato!
Ebbene, alla luce di queste constatazioni oggettive, risultano
ancora più sorprendenti le dichiarazioni formulate da alcuni
esponenti della minoranza al termine della seduta di lunedì 23
febbraio e successive prese di posizione che culminano con l'atto
oggi all'esame in aula. Non si può certamente dire che si sia
sottovalutata la questione, né accettare l'accusa di non sapersi
muovere o saper operare di fronte ai temi sollevati! Probabilmente,
di fronte all'evidenza dei fatti, per uscire da questa situazione
di "impasse", i gruppi "Arcobaleno" e "La Casa delle Libertà" hanno
la necessità di ribadire in modo strumentale accuse su elementi che
sono già passati al vaglio di approfondite analisi e di dibattito
nel corso di incontri istituzionali appositamente convocati.
Non è mai emerso alcun elemento a sostegno delle accuse
formulate su eventuali violazioni della procedura. La maggioranza,
nel ribadire la propria fiducia all'Assessore Cerise, deve adesso
rispondere politicamente mettendo la parola "fine" a questa
vicenda, che si sta allungando nel tempo in modo sterile e
improduttivo. Di fronte al vuoto in cui sono cadute le accuse
infondate, appare chiaro che l'unico interesse della minoranza è
quello di "sollevare polveroni" nel tentativo fallito di creare
frizioni! Dobbiamo invece tornare a dedicare il tempo e le migliori
energie al governo della nostra regione, ad occuparci delle cose
che veramente servono al benessere e al progresso della nostra
comunità valdostana!
Président - La parole au Conseiller Comé.
Comé (SA) - Questa vicenda, questo argomento ormai si sta
trascinando da parecchie sedute nell'aula di questo Consiglio.
Penso che tale situazione sia dovuta in modo particolare alle
risposte che l'Assessore, sin dalle prime iniziative presentate
dalle forze di minoranza, aveva fornito in modo poco chiaro e poco
lineare. Certamente questo ha fatto partire un'onda che è diventata
molto più turbolenta e forte rispetto a quanto si prevedeva fin
dall'inizio.
Eppure l'Assessore, come l'aveva sollevato anche il Consigliere
Riccarand, conosceva bene la materia su quella che è la
comunicazione pubblica, in quanto nella precedente legislatura è
stato Presidente della II Commissione, e aveva dimostrato questa
conoscenza in modo particolare quando la "Stella Alpina" aveva
iniziato a pubblicare degli articoli su vari giornali locali, quali
"La Vallée Notizie" e "Il Corsivo", e l'Assessore Cerise nei
confronti della "Stella Alpina" si era subito attivato, scrivendo
su "La Stampa" un articolo, censurando la nostra pagina
autogestita, definendola scorretta perché utilizzavamo dei sistemi
poco chiari e trasparenti per cercare di carpire la buona volontà
dell'elettorato. Vorrei ricordare che queste pagine erano pagate
dal movimento e sicuramente non avevano la possibilità di essere
gratificate da aiuti pubblici!
Adesso non voglio entrare nell'elenco delle violazioni che
vengono imputate all'Assessore e sollevate dai colleghi di
minoranza, ma certamente il comportamento dell'Assessore Cerise non
è stato dei più lineari: una persona che pochi mesi prima, con
grande enfasi, si era proclamato "paladino della trasparenza
dell'informazione", pochi mesi dopo, lui stesso, cadeva vittima di
più azioni che poco rispondevano a quanto veniva dichiarato in
quell'articolo di stampa!
Président - La parole au Conseiller Rini.
Rini (UV) - Sono convinto che ognuno di noi abbia non solo il
diritto, ma il dovere di verificare e fare in modo che ogni
comportamento e ogni decisione degli amministratori e degli uffici
siano improntati alla correttezza e alla legittimità.
Per quanto riguarda il problema che i gruppi "Arcobaleno" e "La
Casa delle Libertà" hanno nuovamente riportato in questa sede,
vorrei fare alcune considerazioni oltre a quanto avevo detto nel
Consiglio del 29 gennaio di quest'anno. La commissione consiliare
ha lavorato per diversi mesi per accertare la legittimità e
verificare se i dubbi sollevati potevano avere qualche fondatezza.
Dagli atti e dalla documentazione acquisita e allegata alla
relazione conclusiva - relazione che, vorrei ricordare, è stata
condivisa da tutti i membri della commissione - è emerso che non vi
è stata violazione della legge n. 28/2000 e che ben 3 autorevoli
pareri richiesti dalla commissione e allegati sempre alla relazione
in modo univoco sanciscono che, solo a partire dal 20 aprile 2003,
il comma 1 dell'articolo 9 della legge diventa operativo. Sempre
dagli atti e dalla documentazione si evince che né l'Assessore, né
l'Assessorato hanno commissionato le interviste in questione e che
per le stesse l'Amministrazione regionale non ha speso un
centesimo.
Come avrete potuto constatare, la commissione, proprio per fare
chiarezza, per fugare ogni dubbio, per ricercare la verità e
sgomberare il campo da ogni possibile sospetto, ha reperito anche
delle notizie e delle informazioni non strettamente legate alle
interviste in questione e che facevano parte del compito che gli
era stato affidato. Ebbene, anche queste ulteriori verifiche non
hanno evidenziato violazioni di normative e illegittimità nelle
procedure, come non hanno evidenziato irregolarità
l'approfondimento in II Commissione per quanto riguarda le
videocassette e i "DVD" delle "Alte Vie" - come già ribadito dal
Consigliere Praduroux - e che, come ho potuto constatare,
dall'attenta lettura delle registrazioni non si riscontrano
violazioni.
Credo che, se qualcuno ha dei dubbi o delle convinzioni che ci
siano degli illeciti ed è in possesso di elementi o documentazione
non emersi dall'indagine conoscitiva, documenti e prove che
comprovino l'esistenza di illeciti, abbia il dovere di portare
l'argomento in un'altra sede, in un altro palazzo! Questa non è
un'aula di tribunale - malgrado siano presenti alcuni avvocati! -,
e non abbiamo né la capacità, né il ruolo per dare dei giudizi,
soprattutto su delle illazioni e su delle supposizioni!
A questo punto credo che la vicenda in quest'aula si debba
chiudere, prendendo atto del fatto che la questione è stata
sviscerata a sufficienza e che dagli atti e dalla documentazione
che possediamo non si ravvisano illegittimità e si rileva il pieno
rispetto delle leggi vigenti. Se si ritiene di mettere in
discussione queste leggi o le procedure amministrative, lo si può
fare, ci sono tutte le possibilità per farlo, ma questo è possibile
anche senza dover per forza censurare il comportamento
dell'Assessore Cerise, che, per quanto accertato dalla II
Commissione, non ha violato le leggi vigenti!
Président - La parole au Conseiller Frassy.
Frassy (CdL) - Non avevo in animo di fare un secondo intervento,
ma penso che dopo gli interventi fatti dai banchi della maggioranza
sia necessario riportare la verità in quest'aula, perché sia il
collega Praduroux che il collega Rini probabilmente hanno sposato
"il filone dell'Assessore Cerise", quello che una bugia forse si
nota, ma perseverare nelle bugie alla fine convince i presenti che
la realtà sia quella delle bugie sostenute!
Voglio solo invitare i colleghi a leggersi la pagina 12 della
relazione conoscitiva, che è stata unanimemente approvata dalla II
Commissione, prima, e dal Consiglio regionale, dopo. Ci sono 2
fatti importanti che non possono essere ignorati, anche se a fianco
di questi non c'è il riferimento di una violazione specifica in
relazione ad una norma regionale piuttosto che ad una norma penale,
ma c'è l'evidenza di 2 violazioni specifiche. La prima: "Alte Vie";
a pagina 12, 2° capoverso, si riporta che l'Assessore aveva detto
che l'iniziativa era già stata assunta dal precedente assessore e
quindi il suo ruolo - quello dell'Assessore Cerise - è stato
unicamente quello di onorare un impegno assunto in precedenza.
Colleghi, questa affermazione è stata smentita dai documenti, è
stata smentita dalla successiva audizione durata 3 ore - cui faceva
riferimento il collega Praduroux -, quando è emerso con evidenza
che quella offerta il precedente Assessore Lavoyer - che inviterei
però ad alzarsi, perché i silenzi molte volte rischiano di essere
spacciati per assensi! -, l'Assessore Lavoyer - questo risulta
dagli atti e avrei veramente piacere che lei su questo spendesse
una parola, quanto meno per contribuire ad accertare la verità dei
fatti! - l'aveva "parcheggiata" quella richiesta, l'aveva ignorata
ed aveva fatto altre scelte! Non è vero che l'Assessore Cerise
abbia onorato un impegno assunto dall'Assessore Lavoyer perché gli
atti lo smentiscono, perché - salvo che l'Assessore Lavoyer
smentisca sé stesso! -, gli atti portati successivamente
all'attenzione della II Commissione dicono esattamente l'opposto!
Non può quest'aula continuare a fingere che non sia accaduto nulla
e che non ci siano delle violazioni! L'Assessore Cerise su questo
passaggio ha comunque mentito!
Secondo passaggio. Colleghi, c'era un sovrano che diceva
"l'Etat c'est moi!",
tutto ciò che faceva quel sovrano
coincideva con lo Stato: poteva vendere, poteva spendere, era lo
Stato; di conseguenza, non c'era differenziazione fra la sua
persona e l'entità statuale! Eravamo ai tempi della monarchia
assoluta, è passato un po' di tempo! Oggi, in democrazia, penso
siano le persone a servizio delle istituzioni e le persone non
siano le istituzioni, esse rappresentano le istituzioni! Allora
quando a pagina 12, nel 4° capoverso, si legge, in quanto la
commissione riporta ciò che il concessionario aveva detto in
commissione:
"Tali pubblicazioni
- quelle di aprile -
sono state offerte al cliente Assessorato del turismo;
l'Assessore sapeva che la pubblicazione faceva parte di
un'informazione pubblicitaria finanziata dall'agenzia".
Ci sono due rilievi importanti: l'Assessore sapeva, l'Assessore
si è ostinato reiteratamente a dire che non sapeva; l'agenzia dice
che l'Assessore sapeva e sapeva che era finanziata dall'agenzia e
questo può essere un fatto grave da un punto di vista etico, ma il
fatto più grave è che tali pubblicazioni sono state offerte al
cliente "Assessorato del turismo"!
Il cliente "Assessorato del turismo", Assessore Cerise, non è
l'Assessore Cerise! L'Assessore Lavoyer da questo punto di vista ha
dimostrato una correttezza ben superiore a quella dell'Assessore
Cerise. Nel suo intero mandato, durato non la vigilia di una
campagna elettorale, ma durato un'intera legislatura, non ha fatto
uscire interviste sue e questo risulta dai documenti che ci sono
stati consegnati in commissione, perché il cliente era
l'Assessorato del turismo, perché erano le sagre di paese piuttosto
che i castelli, piuttosto che altre manifestazioni che venivano
ospitate su questi spazi, in quanto era l'immagine della Valle
d'Aosta che doveva essere pubblicizzata e promossa! In questo caso,
tutti gli spazi del mese di aprirle sono stati occupati
dall'Assessore Cerise con interviste rilasciate dall'Assessore
Cerise! Noi riteniamo che ci sia da evidenziare questa situazione,
perché il cliente non era "l'Assessore Cerise"; il cliente è quello
che paga, l'Assessore Cerise non ha pagato, era l'Amministrazione
regionale che con quel contratto di appalto ha pagato ed era
l'Amministrazione regionale che doveva beneficiare di questi spazi
aggiuntivi. È lo stesso? No, non è lo stesso! Non è lo stesso,
perché lo avete sollevato voi, il problema, perché al 22 aprile
l'Assessore Cerise si è scusato con voi colleghi dell'"Union
Valdôtaine", non si è scusato con il Consiglio, ma con voi
dell'"Union Valdôtaine"!
Allora, oggi, collega Praduroux e collega Rini, entrambi
presenti nella scorsa legislatura, ci venite a dire che non è
successo niente? Ci venite a dire che i fatti della commissione di
indagine hanno dimostrato che non è successo niente? Colleghi, si
può sostenere tutto, ma voi state sostenendo l'insostenibile, state
smentendo voi stessi perché, al di fuori di quest'aula, voi il
problema lo avevate già posto, voi del problema vi eravate già
accorti! Capisco che può essere imbarazzante trovarsi di fronte
alla necessità di certificare in aula, con un atto pubblico, una
conclusione di un certo tipo, ma innanzitutto è un problema di
coerenza vostro, che potrebbe di conseguenza non risultare di
nostro interesse, ma questo problema di coerenza si riverbera sulla
correttezza e sulla trasparenza dell'azione amministrativa e questo
ci interessa! Su questo non possiamo far finta di niente e girarci
dall'altra parte!
Siete poi sicuri che non è successo niente? Noi diciamo che la
relazione non dice assolutamente questo; poi, collega Rini e
collega Praduroux, è ovvio, questa non è un'aula di tribunale. La
relazione non dice quali sono le norme del Codice penale o le norme
regolamentari violate, evidenzia una serie di situazioni proprio
perché questa è una relazione politica, ma il giudizio che noi
chiediamo è un giudizio politico! Penso che voi potrete votare
tutto e il contrario di tutto, ma non potete dire e sostenere fuori
da quest'aula quello che non è sostenibile, perché smentito dai
fatti!
Assessore Cerise, - a chiarimento di quanto ho cercato di
riportare nel corretto senso di quanto è stato scritto nero su
bianco - mi auguro che senta il dovere di contribuire a chiarire
questi punti, perché non si possono affermare situazioni che sono
smentite dai fatti!
Président - La parole au Conseiller Fiou.
Fiou (GV-DS-PSE) - In questa vicenda c'è qualcosa di
fastidiosamente stonato rispetto ad un'esigenza che, credo, tutti
sentiamo: di intervenire a correggere ciò che non funziona in
questa Amministrazione. La stonatura deriva dalle motivazioni e dal
metodo con cui la stessa è stata costruita, il fastidio dal fatto
che viene a confondere, a sviare quello che dovrebbe essere il
giusto impegno che ci compete riguardo agli avvenimenti, in parte
verificati, in parte che aleggiano nell'aria, e che stanno
realmente turbando il rapporto fra l'istituzione in cui operiamo e
il cittadino.
Voglio proporre una riflessione su come affrontiamo questa
problematica. Non è semplice farci carico di una giusta reazione
agli avvenimenti problematici che, negli ultimi tempi, minano in
vario modo la credibilità dell'Amministrazione regionale, da
"l'affaire Maccari" alle vicende legate agli appalti
post-alluvione, alla "questione Eurovie", e via dicendo. Per un
amministratore non basta su tali questioni la giusta indignazione
che in lui possono sollevare questi avvenimenti e che lo
accomunerebbe all'indignazione del cittadino (sempre che il
cittadino si indigni ancora, piuttosto che non farsi coinvolgere
nel clima un po' rancoroso di sfiducia generalizzata per tutto
quello che è politica, istituzione, momento di comunanza). Per noi
amministratori non basta la giusta indignazione, ma questa deve
essere lo stimolo per farci assumere con più convinzione le
responsabilità che ci competono a proposito di garanzie di
correttezza politico-amministrativa.
Non possiamo fermarci all'espressione giusta del disagio o della
denuncia; a noi competono compiti di analisi seria degli
avvenimenti, che ci forniscano la conoscenza oggettiva dei fatti,
delle vere responsabilità, anche individuali; delle debolezze
normative e organizzative; magari l'inadeguatezza delle scelte
politiche. Ci competono poi proposte e scelte che correggano le
incongruenze, le debolezze normative e organizzative, proposte che
tendano ad eliminare gli spazi in cui si possono annidare
comportamenti scorretti o dolosi. Ci compete un'attività di
controllo puntuale; ci compete l'individuazione di sanzioni
amministrative per chi non rispetta le procedure; ci compete la
loro applicazione giusta, ma severa; ci compete, per legge, la
trasmissione degli atti ad un altro palazzo quando individuiamo
azioni dolose. Tutto questo è un lavoro complesso e delicato, non
può essere sostituito con azioni o iniziative strumentali o
populiste o, peggio, se mal motivate che abbiano come sbocco solo
l'aumento della confusione e della sfiducia.
C'è poi un problema in più. La "macchina" di tutta
l'amministrazione pubblica, che ha in carico la traduzione
operativa relativa a competenze di grande impatto culturale,
sociale, economico, è anche la struttura più rigidamente legata a
procedure, regole e controlli che hanno l'obiettivo fondamentale di
garantire la correttezza amministrativa, ma che se si trasformano
in pesanti lacci e laccioli anziché garantire correttezza rischiano
di ingenerare paralisi nell'attività pubblica. Ecco perché dicevo
che intervenire in questa materia è un compito delicato, in quanto
deve risolvere il problema delle garanzie, senza trasformare
l'amministrazione pubblica in un mostro burocratico
autoreferenziale.
Questo Consiglio, in proposito, è già stato impegnato in
analisi, dibattiti e ricerca di soluzioni. Nel passato abbiamo
avuto una serie di commissioni: la Commissione di inchiesta che ha
lavorato sulla questione dei trasporti; più recentemente, un'altra,
ha cercato di chiarire cosa è successo nel contesto de "l'affaire
Maccari", e altre. Da questi lavori sono emerse letture più precise
dei fatti, suggerimenti per modificare il contesto normativo o per
individuare nuovi strumenti di controllo: questi sono compiti che
ci competono.
Il risultato di questo lavoro di approfondimento ha trovato, in
quest'aula, un'attenzione - io direi - poco qualificata, in quanto
ho ancora presente il dibattito consiliare sviluppatosi sulla
relazione della Commissione di indagine de "l'affaire Maccari" (non
va dimenticata neppure la commissione amministrativa che operava in
contemporanea). Il faticoso lavoro unitario della commissione,
finalizzato a stimolare in Consiglio una profonda riflessione sul
funzionamento della "macchina regionale", sull'adeguatezza della
normativa che ne regge il funzionamento, sul dibattito in corso,
non solo localmente in fatto di controlli, questo lavoro è stato
buttato nel cestino per utilizzare solo alcuni passaggi - stralci
di verbali che dovevano essere secretati - al fine di alimentare
una sterile e inutile polemica, che non ha portato a nulla di
qualificante rispetto al lavoro che avremmo dovuto portare
avanti.
Ancora più deleterio mi pare l'andamento della vicenda che è in
discussione ancora oggi, nata - è vero - su pubblicazioni
sollevanti reali dubbi di opportunità, ma che è stata condotta
dalle forze di minoranza con forzature e un'approssimazione che
hanno alimentato una lettura distruttiva del lavoro istituzionale,
senza individuare precise responsabilità.
Ripercorro schematicamente le fasi della vicenda, per richiamare
i fatti. È stata sollevata, in Consiglio, una violazione della
legge n. 28/2000 da parte dell'Assessorato al turismo, il Consiglio
incarica la II Commissione di un'indagine conoscitiva per chiarire
i fatti. I lavori della commissione hanno evidenziato: che a parere
degli organismi preposti al controllo - Co.re.com. - e di esperti
interpellati la violazione non c'è stata; che di fronte a questo
chiarimento i Consiglieri di minoranza hanno un po' artatamente
spostato l'obiettivo della contestazione sulle modalità di appalto
delle comunicazioni dell'Assessorato; che riguardo ai rapporti fra
Assessorato e soggetti che curavano le comunicazioni dello stesso
non sono emerse illegittimità palesi che, secondo me, in qualche
modo non possono essere sostituite da letture dubbiose. Qui stiamo
parlando di dati su cui poter fondare un giudizio, ma dati
concreti, evidenti. Devo dire che, sottolineata questa assenza di
illegittimità evidenziata dalla documentazione, in alcuni passaggi
emergono importanti perplessità sulla poca chiarezza nei rapporti
fra Assessorato e soggetti incaricati dalla comunicazione ed
emergono anche alcune approssimazioni nelle procedure. Questo è il
risultato del lavoro della commissione!
La discussione condotta nelle precedenti sedute consiliari dalle
forze di minoranza ha introdotto poi nuovi elementi derivanti da
quella che potrei individuare come un'inchiesta condotta in proprio
dai Consiglieri di "Forza Italia" e "Arcobaleno". La lettura di
questi elementi, fatta dai suddetti Consiglieri, pare voler
introdurre sospetti sul legame fra le pubblicazioni oggetto della
discussione e gli appalti per la comunicazione istituzionale, nel
senso che la gratuità di quelle pubblicazioni sarebbe non vera,
perché pagata con irregolarità negli appalti. Quanto ventilato, se
vero, sarebbe un reato grave da perseguire. A combattere questa
lettura c'è una nota informativa, fornita al fine di dimostrare la
regolarità delle procedure da parte dei funzionari coinvolti nella
vicenda e ci sono poi le spiegazioni e le risposte fornite
dall'Assessore. Ancora una volta, la documentazione fornita
sostiene un percorso proceduralmente corretto.
I Consiglieri di "Forza Italia" e "Arcobaleno" sostengono di
fare, qui, una denuncia politica, cosa di cui non ho alcun dubbio
circa la legittimità. Ciò che ritengo grave è quanto è andato oltre
la denuncia politica.
Secondo me, c'è stato e c'è realmente il tentativo di
trasformare quest'aula in un'aula di tribunale. E mi spiego. Questa
è un'aula in cui non vi sono a disposizione le cautele e gli
strumenti di garanzia esistenti nelle aule di tribunale; là valgono
"prove provate", non le supposizioni, là valgono tutta una serie di
strumenti che sono messi a disposizione di chi si deve difendere.
Qui stiamo solo facendo il lavoro che normalmente si svolge nelle
aule di tribunale senza alcuna di queste garanzie, senza che qui vi
siano competenze in materia! Stiamo trasformando e abbiamo
trasformato un dibattito politico in un "linciaggio personale",
(credo tale si possa chiamare quanto è successo nelle sedute
precedenti e in parte ciò che sta succedendo oggi). Secondo me,
stiamo assistendo ad un'operazione grave, barbarica, di giustizia
sommaria, perché se abbiamo individuato fatti amministrativi
effettivamente illegittimi, questi devono essere provati; se non ci
sono le prove, non possiamo intervenire. Se ci sono altri fatti
dolosi, che devono essere presi in considerazione da altre aule,
chi ha queste convinzioni o questi sospetti, deve avere il coraggio
e la coerenza di portarli in un'aula di tribunale e non
trasformare, questa, in un'aula di giustizia sommaria, che è una
strada più da comunità barbariche che non di comunità che ritengo
sufficientemente civilizzate, come la nostra!
Dal punto di vista di una verifica amministrativa emerge la
correttezza procedurale, ripeto, se ci rifacciamo ai documenti. Ci
potrebbero essere altre cose non ancora emerse che mettono in
evidenza invece delle illegittimità, le prenderemo in
considerazione quando le individueremo. Questo però non risponde al
problema sollevato dai Consiglieri summenzionati perché essi
traggono le loro valutazioni al di là di quanto contenuto nei
documenti. Non mi compete una difesa dell'operato dell'Assessore,
lo stesso ha gli strumenti e la capacità di farlo; io tento di
leggere i dati nei limiti di quanto appare e di quanto riesco a
capire degli stessi.
Detto questo, ho una mia valutazione della denuncia fatta, del
modo con cui si sono caratterizzati gli interventi. I Consiglieri
Frassy, Riccarand, Curtaz non hanno fatto del caso solo una
legittima denuncia politica, si sono esibiti in quello che ho
chiamato un vero e proprio "linciaggio personale" e credo sia una
cosa grave! Sono deviazioni che mi meravigliano relativamente se,
portate avanti, ad esempio, dal Consigliere Frassy: ha una storia
personale in cui lo sciacallaggio politico è stato utilizzato in
più occasioni, (ho dei ricordi netti in proposito che vengono dal
passato). Mi stupisce un certo affiancamento del Gruppo
dell'Arcobaleno di solito così attento ai diritti delle persone.
Queste deviazioni poi sono più riprovevoli quando a portarle avanti
sono anche dei professionisti del settore della giustizia i quali,
secondo me, dovrebbero avere cautele ed accortezze sicuramente
maggiori rispetto alle garanzie che ci dovrebbero essere nei
riguardi delle persone sottoposte a qualsiasi indagine, anche
giusta.
La mia sintesi della vicenda può quindi essere schematizzata
così: sul piano amministrativo, che è nostro compito di
approfondimento, ciò che è emerso dal lavoro fatto, dalla
documentazione, da ciò che finora abbiamo considerato, non hanno
messo in rilievo illegittimità procedurali; sul piano dei reati
ventilati, coloro che introducono sospetti in proposito abbiano la
coerenza e il coraggio di comunicarlo ad altri palazzi, ritengo che
sia loro dovere! Ancora una volta, qualche approssimazione
procedurale lascia spazi a strumentalizzazioni, ma anche a dubbi
seri, in merito al funzionamento della "macchina". In questa
materia credo che occorra accelerare l'impegno di revisione del
nostro modo di lavorare e della "macchina amministrativa".
Mi chiedo poi se tutta questa vicenda abbia aggiunto qualcosa al
processo che ci compete, anche di moralizzazione della pubblica
amministrazione. Secondo me, ha aggiunto ben poco, perché ha
confuso quello che è un corretto impegno di controllo e
propositivo, ha introdotto quello che chiamo "il metodo barbarico
della giustizia sommaria", rischia di svilire il lavoro delle
commissioni a pura occasione di strumento per fare del polverone e
non di proseguire il lavoro che ci compete. Infine, mi pare che
inquini il dibattito politico. In questo senso ritengo di aver
partecipato, mio malgrado, ad un dibattito che spero non si
verifichi più in quest'aula!
Si dà atto che, dalle ore 10,37 alle ore 10,47, presiede il
Vicepresidente Nicco.
Président - La parole au Conseiller Salzone.
Salzone (FA) - Avevo già detto, in tempi non sospetti, che
questo dibattito non mi appassiona più di tanto e, proprio per
questo, non ho preparato nulla di scritto.
Devo dire che, l'intervento del Consigliere Fiou, fino ad una
buona parte mi ha trovato d'accordo, dicevo a me stesso che mi
sarebbe piaciuto preparare qualcosa che andasse nella direzione
dell'intervento stesso, vale a dire: riportare il dibattito nella
nostra sede, ma ad un livello più politico e non personale.
Condivido meno l'ultima parte del suo intervento, perché mi sembra
quasi che cerchi lo scontro, nel senso che quando parla di
"linciaggio personale" mi sembra veramente eccessivo; qui stiamo
dando un giudizio politico, che è poi quello che noi, sin
dall'inizio di questa vicenda, abbiamo sempre cercato di
riportare.
C'è stato un lungo esame sulla vicenda, è stato anche
appassionante, in sede di II Commissione, ascoltare le audizioni, i
dirigenti. Devo dire peraltro che, a me, personalmente, è servito
molto per capire come funziona la "macchina" e quando qualcuno di
voi ha citato la revisione della legge n. 45 aveva ragione, credo
che davvero sia una cosa assolutamente urgente, perché io che ho
fatto l'amministratore di un'azienda pubblica per diversi anni,
devo dire che tutte le volte che mi dovevo occupare di dare un
incarico o di fare un appalto, non avevo grandi problemi, perché
per me c'erano le strutture, i dirigenti, i quali, con i loro
pareri mi davano garanzie di procedure. Mi pare che in Regione le
cose siano diverse, cercherò di approfondire questo tema.
Perché dico questo? Perché alla fine del discorso il giudizio
sulla vicenda riguardante in modo particolare l'Assessore noi lo
abbiamo dato; abbiamo detto che, dal punto di vista
comportamentale, alla vigilia delle elezioni certe procedure sono
state perlomeno inopportune. A noi interessava capire se dal punto
di vista della legittimità degli atti ci fossero garanzie o meno:
ecco perché, ad un certo punto della vicenda, abbiamo chiesto
l'intervento del Presidente della Giunta in commissione che ci
desse le garanzie cui mi riferivo
prima… il Presidente della Giunta
garantisce tutti, naturalmente garantisce che le strutture abbiano
fatto il loro dovere anche nelle procedure! Va quindi scisso
l'intervento su un giudizio politico della vicenda e il giudizio
procedurale, che è a garanzia anche dei risultati che ha dato la
commissione stessa.
Spero davvero che si finisca con detta vicenda, perché condivido
anche quanto detto da chi mi ha preceduto, che questo tipo di
dibattito alla fine toglie spazio alle cose importanti che questa
Assise deve fare. Una volta risolto il problema con il giudizio
politico, credo occorra voltare pagina; poi, ognuno di noi, deve
fare le proprie valutazioni, in questo caso è l'Assessore stesso
che darà un giudizio su questa vicenda e dirà quali sono le sue
eventuali giustificazioni su alcuni comportamenti, che non sono
stati dal punto di vista politico così limpido, ma va sottolineato
che, dal punto di vista procedurale, non vi sono elementi che ci
consentano di dire che sono state fatte irregolarità.
Detto ciò, anche perché abbiamo sempre avuto un atteggiamento
garantista sotto tutti i punti di vista, su questa vicenda daremo
il nostro voto di astensione per le motivazioni che ho appena
esplicitato.
Président - La parole au Conseiller Borre.
Borre (UV) - Colgo anch'io l'augurio del Consigliere Salzone:
che si possa porre fine a questa vicenda.
Queste mozioni vogliono tirare la conclusione di una serie di
dibattiti e confronti sulla vicenda iniziata su presunte anomali
informazioni pubblicitarie; conclusione, la vostra, che però è
respinta dal mio gruppo, sia per il contenuto delle mozioni, che
per le dichiarazioni rilasciate dopo la conclusione dei lavori
della II Commissione del 23 febbraio 2004.
Questa vicenda ha ottenuto le dovute risposte, chiarimenti e
precisazioni dall'indagine conoscitiva condotta dalla II
Commissione; chiarimenti e precisazioni dal dibattito in
quest'aula, anche se, non sempre, proprio per un'aula consiliare;
chiarimenti, precisazioni, approfondimenti e analisi di elementi,
di circostanze contestate nel corso di audizioni in commissione del
Presidente della Giunta e dei funzionari. Iniziative che, malgrado
la precisa volontà della maggioranza al confronto e al chiarimento,
si sono trasformate in una spiacevole farsa.
Ribadisco un passaggio sottolineato da tutti coloro che mi hanno
preceduto, perché lo ritengo alla base della nostra conclusione, e
che nessun fatto nuovo ha smentito: dall'approfondita verifica
della documentazione delle audizioni è emerso, anche sulla base del
contenuto dei pareri legali acquisiti, che non vi è stata
violazione alcuna della legge n. 28/2000, che non vi è stata alcuna
violazione della legge regionale n. 3/1993; l'ipotesi di infrazione
della legge n. 41/1998 non è sostenibile, in quanto quella legge
disciplina le modalità di erogazione degli aiuti all'editoria per
la diffusione della comunicazione istituzionale. Infatti, la
violazione a questa legge implica l'esclusione ai suddetti aiuti.
Comunicazione e diffusione che non sono state commissionate dalla
Regione, dall'Assessore e tanto meno pagate! Ripeto quanto ho già
detto in un altro intervento: forse si spera di ottenere comunque
dei risultati secondo il principio che diffamando ed accusando
resti qualcosa! Non vi è nessuna evidente violazione di norme
continuamente sbandierata nei vostri teoremi viziati dalla
malafede!
Non sono né corrette né oneste le accuse relative a non
veritiere dichiarazioni fatte dall'Assessore Cerise in Consiglio
nella seduta del 23 luglio 2003! Come è riportato nei verbali,
ricordiamo che l'Assessore ha semplicemente risposto puntualmente
ai punti dell'interpellanza; se si volevano avere altri elementi o
risposte diverse, si doveva formulare l'interpellanza in modo
diverso, non già - come è avvenuto - sotto forma di accusa
preventiva! Non condivido, e stento a capire l'amarezza di questi
Consiglieri di minoranza, che nel prosieguo dell'indagine, a fronte
del mancato riscontro delle inflazioni ipotizzate, hanno alzato il
tono delle accuse, delle diffamazioni, fino ad ipotizzare nuove
tipologie di illeciti!
Fra i tanti aspetti deleteri di questa vicenda, va fatto
risaltare - oltre all'attacco per niente politico, ma del tutto
personale e astioso nei confronti dell'Assessore - il comportamento
avviato in seno alla commissione, che da "inquisitorio" è
diventato, senza fondamento, definitivamente "di condanna" e, come
tale, è stato riproposto nell'ambito del Consiglio regionale con il
ripetersi di accuse infondate e diffamazioni gratuite. In questo
Consiglio abbiamo assistito ad una sorta di "linciaggio verbale",
inteso ad offendere, provocare, screditare, toni ed argomentazioni
improntati ad una ingiustificata e pericolosa aggressività,
ostinati pregiudizi hanno offuscato il buon senso, dando spazio a
basse congetture e teoremi costruiti in malafede su null'altro che
non fosse la cieca voglia di colpire! Ritengo che siano questi i
comportamenti che vadano, sì, censurati, perché così facendo l'aula
consiliare si trasforma, come è successo, in aula impropria di
tribunale, mortificando e svilendo il ruolo del Consiglio e di chi
ne fa parte!
Le due mozioni non sono il risultato di quanto è emerso in
commissione e nei dibattiti in Consiglio; sono un sistema scorretto
per non accettare l'esito dell'indagine conoscitiva e dei
chiarimenti ulteriori portati con documentazione e spiegazioni. Si
vuole mascherare, con queste mozioni, una sconfitta che non ha
niente di politico, ma investe, sì, due forze
politiche… mozioni che dichiarano la
sconfitta di un certo modo di affrontare i problemi.
Una riflessione che, partendo da questa vicenda, si estende ad
una valutazione più generale: ci troviamo di fronte ad una parte
della minoranza, che non solo interpreta la disponibilità della
maggioranza ad approfondire qualsiasi questione, nel rispetto del
confronto e con la volontà di cercare il coinvolgimento, come
"segno di debolezza", ma ne approfitta per trasformare questa
disponibilità in strumentalizzazioni deleterie! Strumentalizzazioni
che portano, prima, all'inconcludenza e, poi, inevitabilmente verso
uno scontro durissimo, dal quale non può che nascere una
penalizzazione anziché una crescita del confronto politico.
Ritengo, al contrario, che in un panorama politico sempre più
difficile, sia per la soluzione dei problemi quotidiani, che per
progetti a medio e lungo termine, non si debbano creare attitudini
che portano all'incomprensione, ma siano necessarie azioni di duro
confronto, sì, ma nel rispetto dell'individuo e soprattutto delle
competenze legate ai ruoli.
Tornando alla riflessione sulla "debolezza" di una maggioranza
disponibile al confronto, giudico al contrario una grande svolta
alla ricerca aperta e trasparente di confronto, di disponibilità ad
affrontare temi di grande rilievo per la Regione, ma anche di
dialogo sui problemi quotidiani. Nessuna teoria
dell'
"embrassons-nous"
di una maggioranza assembleare, ma
una corretta, trasparente e utile partecipazione di tutti i
Consiglieri all'attività del Consiglio regionale, rispettandone i
ruoli.
Detto questo, il gruppo dell'"Union Valdôtaine" si dichiara
disponibile per qualsiasi approfondimento politico che si vuole
aprire sull'applicazione, interpretazione ed eventualmente modifica
delle leggi relative alla comunicazione istituzionale e sulle spese
in periodo elettorale. È evidente che questo passaggio deve
avvenire al di fuori di strumentalizzazioni finalizzate a denigrare
l'Assessore o l'operato della Giunta!
Dichiariamo il nostro voto contrario sulle mozioni; invito le
forze politiche proponenti le mozioni stesse ad essere più
rispettose dei comportamenti che stanno alla base di un'azione
politica produttiva, un'azione politica che sia veramente
indirizzata alla crescita democratica, sociale ed economica della
nostra società, all'insegna di una coscienza morale diffusa e
patrimonio di tutti. Respingiamo la richiesta di censura a carico
dello stesso Assessore, così come l'accusa in questa circostanza
dell'esistenza di procedimenti non corretti, essendo stato
dimostrato il contrario.
Ribadiamo la nostra fiducia ad Alberto Cerise come Assessore,
Consigliere e cittadino.
Président - S'il n'y a pas d'autres conseillers inscrits à
parler, je ferme la discussion générale.
La parole au Conseiller Riccarand.
Riccarand (Arc-VA) - Per dichiarare il voto favorevole del
nostro gruppo sulla mozione che abbiamo presentato, ma anche per
riassumerne il senso e per manifestare la sorpresa con cui abbiamo
ascoltato anche alcuni interventi di Consiglieri di
maggioranza.
Qui, la questione è abbastanza semplice, al di là delle parolone
che si sono volute usare. È successo un fatto, nell'aprile 2003,
che noi riteniamo grave e scorretto: un Assessore ha abusato del
proprio ruolo per farsi una pubblicità in contrasto con la legge,
con un comportamento che non si era mai verificato in precedenza.
Rispetto a tale comportamento, prima "La Casa delle Libertà" e,
poi, il nostro gruppo abbiamo posto il problema, abbiamo cercato di
capire, abbiamo cercato di conoscere il contesto e siamo arrivati
ad una conclusione. La conclusione a cui siamo arrivati è che
questo comportamento non andava bene e va censurato, e che bisogna
contestualmente intervenire su alcune normative, in modo che la
situazione verificatasi non abbia più a ripetersi.
Il Consigliere Fiou, poco fa, ci ha invece detto che è tutto a
posto, sul piano amministrativo tutto ha funzionato perfettamente.
Noi non ne siamo affatto convinti! Credo, Consigliere Fiou, che lei
o non abbia voluto ascoltare e non abbia neanche voluto leggere,
perché le cose sono state dette, sono state scritte, e le
violazioni amministrative di leggi e di regolamenti regionali sono
evidenti e palesi! Poi uno può anche non prenderne atto, può anche
dire "per me non è importante", ma non che non ci siano, non si può
dire perché queste ci sono e sono macroscopiche!
Noi non crediamo di aver fatto alcun linciaggio, crediamo di
aver fatto un'azione doverosa da parte di qualsiasi gruppo
consiliare che, di fronte ad un comportamento scorretto, pone il
problema, cerca di evidenziarlo, cerca di far presente che questo
non funziona e non si deve più ripetere e vada censurato chi si è
comportato così! Invece, ci si dice che va tutto bene, che tutto è
a posto, che ha funzionato tutto! Non ci saremmo mai aspettati -
ovviamente - che la maggioranza aderisse alla mozione da noi
presentata, perché ci rendiamo conto che scatta una difesa
d'ufficio, ma che, quanto meno, si volesse intervenire rispetto ad
una serie di problemi comunque emersi, ci sembrava necessario!
Prendiamo atto che stiamo concludendo il dibattito su una
vicenda che ha occupato un certo tempo, ma non è marginale, perché
riguarda il rispetto di regole democratiche che ci siamo dati su
certi comportamenti; stiamo concludendo questo dibattito con un
documento presentato dal gruppo "Arcobaleno" e, un altro,
presentato dal gruppo "La Casa delle Libertà", ma non abbiamo alcun
documento della maggioranza! La maggioranza poteva venirci a dire:
"l'Assessore si è comportato male e lo censuriamo. Oppure, si è
comportato bene e gli diamo un encomio. O ancora, riteniamo che
siano emersi alcuni problemi e vogliamo fare questo", ma non c'è
alcun documento della maggioranza, c'è solo una difesa "a spada
tratta", d'ufficio, senza minimamente assumersi la problematica che
è emersa!
Quale sarà la conseguenza dopo questo dibattito? Alla prossima
campagna elettorale tutti si sentiranno giustificati a farsi la
pubblicità istituzionale nel periodo che precede la campagna
elettorale; se il comportamento dell'Assessore è stato corretto,
vuol dire che va bene continuare per questa strada!
A noi questo sembra grave, perché che questo comportamento non
vada bene, ci sono non uno, ma cento motivi per rendersene conto!
Riteniamo che tale atteggiamento da parte della maggioranza sia
irresponsabile, perché se volevate essere corretti dovevate
presentare un vostro documento, fare le vostre proposte rispetto a
cosa non ha funzionato, oppure dire "va tutto bene così", allora,
da qui in avanti, si viaggia in un'altra direzione rispetto a
quello che si è fatto in passato! In passato si è sempre fatto in
un certo modo… si vuole cambiare
strada? Lo si dica, ma non si può far finta di niente!
Respingiamo le considerazioni, anche offensive, fatte con parole
pesanti da parte dei Consiglieri Fiou e Borre; riteniamo di aver
fatto correttamente il nostro compito di forze di opposizione,
compito di chi ritiene necessario che i regolamenti e le leggi
vengano rispettati! Noi abbiamo una proposta, siamo convinti di
questa proposta, la proponiamo all'attenzione e al voto del
Consiglio. Prendiamo atto che dalle forze di maggioranza sono
venute soltanto parole grosse, ma, proposte concrete, neanche
una!
Président - La parole au Conseiller Frassy.
Frassy (CdL) - La mia dichiarazione di voto è necessaria, non
tanto per confermare ovviamente il voto favorevole del nostro
gruppo sulla nostra mozione e su quella dei colleghi del gruppo
"Arcobaleno", ma vuole anche essere una risposta, seppure breve,
all'intimidazione pervenuta dai banchi della maggioranza,
Presidente Perron, perché è inammissibile che a seguito di un
dibattito politico - che non nasce dalla fantasia dei gruppi di
opposizione, ma da una decisione nata in quest'aula, in quanto la
commissione di indagine conoscitiva è stata approvata da quest'aula
- si venga a dire che i gruppi di opposizione, nel tentare di
effettuare gli approfondimenti, hanno fatto un "linciaggio
personale" e hanno fatto dello "sciacallaggio politico"! Penso,
colleghi Borre e Fiou, che il vostro sia un atto di intimidazione
politica perché i compiti di questo Consiglio, lo ricordo, sono
anche compiti di controllo e di inchiesta!
Possiamo non arrivare alle stesse conclusioni, ma non possiamo
assolutamente accettare di essere tacciati, da parte dei Capigruppo
di maggioranza, di "sciacallaggio politico" per aver fatto il
nostro dovere di amministratori, prima ancora che il nostro dovere
politico! E poi, collega Fiou, da che pulpito! Voi, che linciate
quotidianamente il Presidente del Consiglio Berlusconi! L'Onorevole
Berlusconi che ogni giorno è tacciato delle malefatte le più
disparate, perché tutto ciò che accade in Italia è colpa di
Berlusconi… perciò il suo pulpito è
quello meno adatto per parlare di "linciaggio personale"!
Il paradosso è un altro: alla fine di questa vicenda, una
vicenda che ha molte analogie con quella che è stata la deviazione
dalle corrette procedure attuate dagli uffici nella "vicenda
Maccari" e - parentesi nella parentesi! - mi stupisce che lei,
collega Fiou, attento Presidente di quella Commissione di
inchiesta, sia così distratto in questa vicenda, perché le analogie
ci sono e sono significative… il
paradosso è che, all'epoca, è crollata una Giunta e, adesso,
rischiamo di far passare come vittima di un complotto
dell'opposizione un assessore disinvolto e disinibito dalle regole,
dimenticando quello che è accaduto nel passato! Non mi stupirei che
il collega Borre, al prossimo Consiglio, facesse la censura nei
confronti dei gruppi di opposizione!
Siamo veramente al paradosso, siamo al disconoscimento di quella
che è la realtà, perciò penso che non ci sia null'altro da
aggiungere se non invitare i gruppi di maggioranza a rileggersi
pagina 12 della relazione finale, nella quale vi sono delle
evidenze documentali che sono smentite dai fatti e queste sono
significative (le ho già richiamate nel mio intervento precedente,
non sto a richiamarle!).
Mi dispiace che il collega Lavoyer abbia scelto la strada
dell'omertà e abbia scelto di non partecipare ad un dibattito di
chiarezza, perché si potrà dire tutto e il contrario di tutto, ma è
compito dei Consiglieri - quando sono a conoscenza di certi fatti -
che almeno nell'ambito del dibattito consiliare diano il loro
contributo ad accertare quei fatti! Lei, collega Lavoyer, sta
tenendo un atteggiamento che sicuramente non agevola la conclusione
di questo dibattito e mi dispiace che, fra l'altro, lei venga
utilizzato per dare una copertura ad un assessore che non si merita
alcuna copertura per gli atteggiamenti finora tenuti!
Noi, però, abbiamo la sensazione che qui qualcuno sia
prigioniero degli atteggiamenti di schieramento, che spesso
prevalgono a discapito delle valutazioni che, magari, la coscienza
suggerisce. Allora pensiamo che su questa vicenda debba esserci una
valutazione che debba essere presa in estrema serenità e
individualità; di conseguenza, chiediamo che, ai sensi
dell'articolo 71, si proceda, per quanto riguarda la nostra
mozione, con votazione segreta e chiediamo che questa nostra
richiesta, se dovesse essere applicato l'articolo 1, venga
sostenuta dai colleghi delle forze di minoranza "in primis", ma dai
colleghi che lo ritenessero opportuno, anche se riteniamo che
trattandosi di votazione di persone, sia sufficiente l'applicazione
del comma 3.
Président - La parole au Conseiller La Torre.
La Torre (FA) - Voglio anzitutto rivolgermi ai Consiglieri
Frassy e Riccarand per dire che la prima affermazione che mi sento
di fare è che c'è modo e modo. È legittimo parlare di tutto,
affrontare i problemi, ma c'è modo e modo, perché se non cominciamo
a riflettere in quanto classe politica su noi stessi e quindi anche
su come dobbiamo rapportarci fra di noi, finiamo per trovarci, ogni
volta, in situazioni come questa!
Non mi piace quando lei, Consigliere Frassy, usa parole come
"omertoso" nei confronti di persone che hanno un atteggiamento in
questo momento dignitoso, corretto e rispettoso di quest'aula e per
questo non intervengono! Questo non vuol dire che persone che
tengono un tale atteggiamento, non abbiano cose da dire e che
proprio, perché in modo dignitoso vivono delle situazioni, in
questo momento ritengono che non sia opportuno
dire…
(interruzione del Consigliere Frassy, fuori
microfono)
… non è grave, sono gravissime le
sue provocazioni, perché oggi non stiamo parlando di altre
questioni, stiamo parlando di questa vicenda e continuo a dirle c'è
modo e modo! Non mi piace la sua maniera, è una provocazione, fatta
anche rilevare da altri Capigruppo in quest'aula, perché sono state
usate parole non corrette che vanno al di là del legittimo impegno
di controllo che lei ha diritto di svolgere!
Credo che bene abbia fatto il Presidente della Giunta, che sia
venuto all'interno della commissione a dare garanzie, perché ha
dimostrato così un rispetto per quest'aula in un modo corretto.
Allora è inutile cercare di trascinare il dibattito con queste
modalità per fare "carne da macello" di tutto, ma per fare "carne
da macello" anche di fronte all'opinione pubblica di tutta la
classe politica!
Il discorso fatto dal Consigliere Fiou - che ho apprezzato, in
qualche modo - ha ripercorso già la logica di un discorso che feci
io all'interno di questo Consiglio, perché oggi su quel banco ci
possono essere loro come assessori, ma domani ci potete essere voi!
Allora cosa siamo? Diventiamo ostaggi di tutto quello che ci gira
attorno? Ma è logico che questa classe politica oggi diventi
ostaggio di un sistema amministrativo burocratico che ci gira
intorno? Io dico di no, perché la politica deve anche poter volare
alto, deve avere una credibilità, non si può fare "carne di porco"
di tutto! Ecco perché c'è modo e modo anche di affrontare argomenti
seri come questo; ecco perché noi, con questo atteggiamento che è
già stato espresso dal Consigliere Salzone, vogliamo ribadire la
nostra chiara posizione garantista; ecco perché oggi ci asterremo,
proprio perché crediamo che nella posizione
garantista…
(nuova interruzione del Consigliere Frassy, fuori
microfono)
… non è un modo "pilatesco", è un
modo corretto di riacquisire un dialogo che non poteva e non doveva
essere svolto in questi termini e bene hanno fatto a farvelo
rilevare! Ecco perché credo - e mi riferisco, per concludere, alle
persone che lei ha cercato di tirare in campo - che avrebbero ben
motivo di poter essere rancorosi o noi stessi potremmo essere
rancorosi per come il nostro gruppo ha dovuto vivere altre
situazioni, però crediamo che il tempo sarà galantuomo, quindi non
ci preoccupiamo tanto di quello che lei ha detto e ci
asterremo.
Président - La parole au Conseiller Comé.
Comé (SA) - Per esprimere il nostro voto su queste due mozioni.
Il nostro sarà comunque un voto di astensione e voglio anche darne
la motivazione. Sicuramente manteniamo quella che è stata la nostra
denuncia politica, che abbiamo fatto e che abbiamo portato avanti
insieme agli altri gruppi di minoranza, per mettere di fronte a
tutto il Consiglio delle irregolarità emerse.
Oggi riteniamo che la denuncia è stata fatta, tutto il Consiglio
è a conoscenza dei fatti, quindi spetta alla maggioranza di
prendersi la responsabilità di fronte ad una denuncia politica di
fare delle scelte: queste scelte le ha messe in rilievo il
Presidente della Giunta quando si è presentato in commissione,
dando le garanzie.
Noi accettiamo queste garanzie. Come diceva prima il Consigliere
La Torre, il tempo è galantuomo; se domani ci fossero altre
violazioni sicuramente la responsabilità di questa maggioranza di
non essere intervenuta sarà ancora più grave, comunque oggi ci
asteniamo.
Président - La parole au Présidente de la Région.
Perrin (UV) - Je crois que sur cette question il y a eu un débat
et l'on a suivi une procédure qui a été extrêmement garantiste.
C'est vrai, c'est depuis 4 mois qu'on s'est penchés sur cette
affaire, chacun de nous a eu la possibilité d'approfondir tous les
aspects de cette question; j'ai toujours affirmé qu'il faut se
tenir aux faits et aux actes, parce que toute déduction arbitraire
pourrait nous porter loin. Je crois que tous les éclaircissements
qui ont été demandés ont été fournis; j'ai été disponible à relater
en commission sur ces questions, on a mis à disposition toutes les
connaissances de la structure pour donner toutes les explications
qui, justement, ont été demandées. Je crois qu'on ne peut pas dire
aujourd'hui qu'il n'y a pas eu une confrontation, surtout, et qu'il
n'y a pas eu la volonté positive aussi de mettre en discussion si
quelque chose devait l'être, mais à ce point et surtout quoique le
débat d'aujourd'hui est un débat de nature politique, il faut
reconduire à la politique ce débat: c'est le rôle de ce
Conseil.
Le débat politique démocratique a des règles et a aussi une
façon de s'exprimer; donc là aussi je crois que l'on doit être
attentif aux mots qu'on utilise. Je ne suis jamais pour
l'exaspération des mots, parce que souvent avec l'exaspération des
mots et des tons l'on va loin; il y a une dignité des comportements
que quelqu'un a rappelé et je partage la nécessité qu'il y ait
cette dignité de part et d'autre! Je ne suis pas ici absolument à
faire des accusations ni aux uns ni aux autres, je fais une
réflexion suite à la discussion qui a été faite et qui doit nous
amener quand même à reconduire nos discussions et notre approche à
la politique, au respect des règles, mais aussi au respect des
personnes! Je crois que c'est fondamental dans la vie quotidienne,
et surtout à ce niveau!
Je ne dramatise absolument pas la discussion qui a été faite,
mais je profite de cette occasion pour exprimer mon avis sur cette
motion, qui est un avis contraire, parce que je crois qu'on a tiré
trop la corde et donc, à ce moment, je crois que ce débat n'est
plus supportable, il faut le trancher! On a donné tous les
instruments, toutes les possibilités d'éclaircissement sur cette
question. Voilà ma réflexion de nature politique qui pourra être
accepté, parce que nous sommes une Assemblée élue démocratiquement
et chacun de nous a le devoir de poser les questions de façon
convenable.
Presidente - La richiesta di votazione segreta è sostenuta anche
dal gruppo "Arcobaleno"? Non sulla vostra mozione, sulla mozione
del gruppo "La Casa delle Libertà".
Frassy (CdL) - In relazione alla richiesta di votazione segreta,
prendendo atto che il meccanismo di votazione elettronica ha
qualche problema in questo momento, chiediamo che si applichi la
previsione della votazione con palline, al fine di garantire la
segretezza della votazione, perché non vorremmo che ci fossero
disfunzioni ulteriori in corso di votazione.
Presidente - Le ricordo che sul punto 29 non è prevista la
votazione segreta; sulla prossima, se il sistema non funziona,
provvederemo a votazione per palline.
Frassy (CdL) - Non se non funziona, dico semplicemente che
l'elettronica è bizzarra e quando inizia a fare i capricci non è
detto che finisca subito! Visto che c'è una previsione specifica
del nostro Regolamento ed essendoci l'evidenza che in questo
momento vi sono problemi sul sistema informatico,
direi… anche per procedere poi con i
lavori...
Presidente - Pongo in votazione la mozione al punto 29
presentata dal gruppo "Arcobaleno", per alzata di mano:
Consiglieri presenti: 32
Votanti: 27
Favorevoli: 5
Contrari: 22
Astenuti: 5 (Comé, Lavoyer, La Torre, Salzone, Stacchetti)
Il Consiglio non approva.
Presidente - Pongo in votazione la mozione al punto 30
presentata da "La Casa delle Libertà" tramite votazione per
palline:
Consiglieri presenti: 32
Votanti: 27
Favorevoli: 8
Contrari: 19
Astenuti: 5 (Comé, Lavoyer, La Torre, Salzone, Stacchetti)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK