Consiglio Regionale della Valle d'Aosta - Oggetto del Consiglio n. 1910 del 20 marzo 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1910 del 20 marzo 1986 - Resoconto
OGGETTO N. 1910/VIII - PROPOSTA DI LEGGE CONCERNENTE: "NORME
VOLTE A DISINCENTIVARE IL FENOMENO DEL RANDAGISMO E A TUTELARE GLI
ANIMALI DOMESTICI". (Inizio del dibattito. Rinvio.)
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Mi secca assumere atteggiamenti che
possono sembrare ostruzionistici, ma credevo che la proposta che
avevo avanzato di rinviare i lavori al pomeriggio, vista l'ora,
fosse sensata, anche perchè la discussione implica alcune
considerazioni di carattere politico. La maggioranza ha ritenuto
opportuno di continuare, per cui illustrerò per quanto mi è
possibile la proposta di legge sulle norme relative a
disincentivare il fenomeno del randagismo e a tutelare gli animali
domestici, anche se mi rendo conto che non è una proposta
praticabile perché manca il parere delle due Commissioni, ma a
questo punto sono costretto a farlo.
Ritengo che questo provvedimento di legge abbia una sua
intrinseca validità anche perchè tende, come dice il titolo della
legge stessa, a disincentivare il fenomeno del randagismo ed a
tutelare gli animali domestici; è un problema che si è fatto più
acuto in questi ultimi periodi.
Nei confronti degli animali domestici si è passati da un
atteggiamento più attento ad altri che lo sono molto meno.
Da diverse parti si è sottolineata l'esigenza di considerare la
possibilità di una tutela più approfondita, soprattutto in presenza
di fenomeni che tendono ad incentivare il fenomeno del randagismo e
tendono soprattutto ad una forma di violenza verso gli animali meno
cruenta ma indubbiamente più subdola e vigliacca, quale quella
dell'abbandono, specie in determinati periodi dell'anno sovente
concomitanti con le grandi ferie estive o invernali.
C'è uno strano atteggiamento in questo ed è quello di chi
ritiene di trovarsi l'amico, soprattutto nel cane, per determinati
periodi dell'anno, fin quando ha la necessità di avere un minimo di
rapporto con l'animale. Quando però questo rapporto diventa noioso,
si ricorre all'abbandono con le conseguenze sovente letali che ha
nei confronti degli animali, specialmente dei cani, che abituati a
vivere in un ambiente domestico vengono proiettati in un ambiente
esterno che non conoscono e quindi sono spesso vittime di
incidenti. Lo spettacolo cruento degli animali morti lungo le
autostrade è un dramma che viviamo pressochè quotidianamente.
L'abbandono sovente incide sul problema del randagismo che ha
delle conseguenze di un certo tipo non solo sugli animali, ma anche
sugli uomini, in quanto gli animali randagi sono portatori di
determinate malattie che possono colpire l'uomo.
Altre Regioni hanno assunto atteggiamenti volti ad una maggiore
tutela del cane, istituendo quella che nel disegno di legge viene
evidenziata come l'anagrafe del cane, che prevede una operazione
semplicissima, cioè che il proprietario o il detentore del cane
possa iscrivere l'animale nell'apposita anagrafe che è tenuta
presso l'U.S.L., in questo caso quella della nostra Regione. Con
questo si tende a far sì che il proprietario si senta più
responsabilizzato e costretto, fra virgolette, ad evitare quello
che era il fenomeno dell'abbandono.
Questa operazione avviene attraverso l'iscrizione in un apposito
registro presso l'U.S.L. con l'apposizione di un numero che poi
assieme alla sigla della Regione Valle d'Aosta viene tatuato nella
parte interna della coscia destra dell'animale.
Posso capire che ai colleghi non interessino molto le norme sul
randagismo, ma ho già detto qual'è la mia posizione al riguardo: è
un atteggiamento che ne compensa un altro, che è quello di non
voler sentire ragioni, anche quando esse hanno un loro
fondamento.
Se il regolamento mi consente di proseguire, credo di avere
quasi un'ora per illustrare questo mio provvedimento, in effetti
l'articolato tende (riprendo il discorso dall'operazione del
tatuaggio) a far sì che si attuino nei confronti degli animali
tutta una serie di misure preventive, alcune volte ad impedire che
malattie infettive possano estendersi nel contesto dell'ambiente in
cui l'animale vive, con conseguenze negative non solo nella
popolazione canina e felina, ma anche nei confronti della
popolazione umana.
Si prevede che a queste operazioni, sia del tatuaggio che della
profilassi di determinate malattie, provveda direttamente l'U.S.L.
con i propri presidi veterinari, oppure avvalendosi anche di altri
sanitari, in questo caso veterinari, che possono convenzionarsi con
l'U.S.L., per evitare in tal modo di gravare eccessivamente i
servizi dell'U.S.L. di incombenze alle quali non possono fare
fronte.
All'art. 5 c'è un'opera di sollecitazione che si vuole fare nei
confronti delle giovani generazioni e in particolare di coloro che
frequentano le scuole di ogni ordine e grado. Si ipotizza di fare
un'opera di sensibilizzazione, in accordo con le associazioni
protezionistiche e di volontariato, al fine di attuare tutte quelle
iniziative di informazione e di educazione che siano volte a
sensibilizzare l'opinione pubblica e i giovani in particolare, su
tutte quelle tematiche che sono relative ad un corretto rapporto
fra l'uomo e l'animale. L'intento sarebbe di far acquisire
soprattutto ai giovani una diversa coscienza ecologica che tenga
conto, in maniera diversa rispetto al passato, del problema degli
animali e della difesa più in generale dell'ambiente.
All'art. 6 viene introdotto un concetto che immagino desterà
qualche perplessità, e risponde a due tipi di esigenze diverse:
quella di evitare che località turistiche particolarmente note
siano deturpate nella loro immagine dagli escrementi degli animali.
Per questo si è previsto, in analogia a quanto fatto in altre
città, non solo a vocazione turistica, che la Regione corrisponda a
quei Comuni che ne facessero esplicita richiesta un contributo
affinchè mettano in atto una serie di iniziative volte ad eliminare
l'inconveniente dal deposito di escrementi sul suolo pubblico. Qui
abbiamo ipotizzato che si possano dotare i proprietari o i
detentori di cani di idonei raccoglitori e contenitori per
l'eliminazione degli escrementi, oppure prevedendo apposite aree
per il passeggio, fra virgolette, dei cani.
Questo può destare qualche perplessità, soprattutto per quanto
riguarda certi Comuni nostrani a vocazione agricola; c'è da dire
che non è un obbligo quanto poniamo con l'art. 6, è una facoltà che
lascia aperta la porta ai Comuni che vogliono predisporre misure di
questo genere per accedere al contributo regionale, lasciando
liberi gli altri che non hanno questa intenzione, di lasciare le
cose come sono in questo momento.
La funzione di vigilanza su tutta la materia e sull'osservanza
delle leggi e dei regolamenti relativi alla protezione degli
animali è affidata, come già in questo momento - direi che questa è
una ulteriore sottolineatura - ai Comuni ed ai presidi sanitari che
agiscono all'interno di Comuni. È prevista una apertura nei
confronti delle associazioni protezionistiche che svolgono una
opera di tutela a titolo volontario, per avvalersi della loro
collaborazione in questa azione di sensibilizzazione e prevenzione.
Il discorso riguarda essenzialmente l'E.N.P.A. che già
istituzionalmente svolge questo tipo di attività, ma che può
ulteriormente dare la propria disponibilità nei confronti di quei
Comuni che facessero richiesta per un intervento più massiccio
all'interno del loro ambito territoriale.
Abbiamo previsto nel disegno di legge anche alcune sanzioni,
perchè ci sembrava strano prevedere l'anagrafe del cane e poi
lasciare liberi i cittadini di poter disporre o meno di questa
ulteriore possibilità, nel senso che il tatuaggio diventa
obbligatorio e coloro che sono inadempienti nei confronti di questa
operazione che si vuole attuare, devono pagare una sanzione
amministrativa che può essere determinata dalle autorità competenti
e che va da £ 100.000 a £ 250.000.
Abbiamo anche previsto che in questo contesto fosse necessario
lasciare un minimo di lasso di tempo per dare l'opportunità a
coloro che sono già detentori di cani di iscrivere i loro animali
all'apposita anagrafe, quindi, per evitare un eccessivo
affollamento degli uffici ed anche che questo discorso diventasse
troppo pressante, abbiamo considerato di lasciare un anno di tempo
per adempiere a tutte quelle che sono le disposizioni della
presente legge.
Ripeto che con questo disegno di legge non arriviamo per primi,
perchè già altre Regioni, ad esempio il Piemonte, hanno attuato
questo tipo di provvidenze a favore di una più accentuata
protezione degli animali e soprattutto per disincentivare il
fenomeno del randagismo. Lo spirito di questa legge si può
condensare nel seguente concetto: far maturare una diversa
consapevolezza nelle giovani generazioni, volta alla realizzazione
di un corretto rapporto fra uomo e animale.
Con questo riteniamo di aver sottoposto all'esame del Consiglio,
per una modica cifra di £ 60.000.000 all'anno, o perlomeno nel
primo anno perchè poi le spese saranno destinate a diminuire, un
provvedimento che possa trovare l'assenso di tutti coloro (credo
sia la totalità dei Consiglieri) che amano gli animali.
Vedo qualche perplessità fra i Consiglieri e posso anche capire
lo stato d'animo di fronte ad un provvedimento innovativo come il
nostro. Certo è che il problema della tutela degli animali non può
non colpire la sensibilità di tutti, in una Regione come la nostra
che ha già una sua tradizione di tutela nei confronti non solo
degli animali domestici, ma della fauna generale, essendo sede il
nostro territorio regionale di un parco come quello del Gran
Paradiso.
Qualche Consigliere mi fa notare che la mia relazione è stata
troppo lunga, perciò chiedo scusa per questa illustrazione
estemporanea dovuta soprattutto ad un mancato accoglimento della
mia proposta. Rinnovo l'invito ad accogliere con un minimo di
disponibilità la mia richiesta di rinviare al pomeriggio la
discussione delle due mozioni.
PRESIDENTE
: Ringraziamo il Consigliere Torrione per la
sua dotta ed ampia relazione.
Ha chiesto di parlare il Consigliere Baldassarre, ne ha
facoltà.
BALDASSARRE (P.S.D.I.):
Cerco sempre di affidarmi alla
sensibilità del Presidente del Consiglio, perchè non faccia il
gioco delle parti. Sono le ore tredici, sospendiamo questa seduta,
altrimenti mi metto a leggere la legge articolo per articolo e
stiamo qui fino alle due.
In altre occasioni abbiamo smesso all'una....
PRESIDENTE
: Consigliere Baldassarre, non si preoccupi,
che le consuetudini saranno rispettate.
BALDASSARRE (P.S.D.I
.): Allora prendo la parola sulla
legge....
Do la precedenza alla mozione d'ordine.
PRESIDENTE
: Rinuncia alla parola?
BALDASSARRE (P.S.D.I.):
Non rinuncio, c'è una mozione
d'ordine, che ha la precedenza.
PRESIDENTE
: Ma parlerà dopo l'intervento del Consigliere
Baldassarre.
BALDASSARRE (P.S.D.I.):
Signori Consiglieri, vi leggo la
proposta di legge regionale n. 251. Lo faccio anche per quei
Consiglieri che non hanno avuto la possibilità di esaminarla
attentamente, oppure addirittura di leggerla.
Allora: proposta di legge n. 251 concernente: "Norme... volte...
a... disincentivare... il... fenomeno... del
randagismo...e...a...tutelare..."prendo un po' d'acqua....Assessore
Borbey sto svolgendo il mio compito di Consigliere"...
gli...animali....domestici".
Leggo l'art. 1: "Le disposizioni... previste...dalla presente
legge sono ...indirizzate...a tutelare... gli... animali...
in...generale... e quelli... domestici... in... particolare... da
possibili maltrattamenti"...in proposito avrei un emendamento da
presentare: dopo la parola "maltrattamenti" è necessario aggiungere
la parola "abbandono", e poi spiegherò l'emendamento, "nonchè...ad
attenuare...nell'ambito ... del territorio ... della Valle d'Aosta
... il fenomeno ... del randagismo il ... cui ... propagarsi ...
può provocare ... conseguenze ... nocive
... non ... solo ... al patrimonio faunistico ... specie ...
delle ... aree protette ... incluse ... nel territorio ...
regionale ... ma ... determinare ... altresì ... danni ... alla
stessa ... salute ... dei ... cittadini ... valdostani.
PRESIDENTE
: Consigliere Baldassarre, volevo dirle che
sino a quando Lei ha la parola, io non gliela tolgo, per cui non
posso e non voglio sospendere la seduta.
BALDASSARRE (P.S.D.I.):
Signor Presidente, è possibile
sospendere cinque minuti per concordare con i Capigruppo i punti di
questa legge? Faccio una formale proposta di sospensione.
PRESIDENTE
: C'è una richiesta di sospensione avanzata dal
Consigliere Baldassarre; è previsto che si esprima un Consigliere a
favore ed uno contro. Se nessuno chiede di intervenire, metto in
approvazione la richiesta di sospensione di cinque minuti. Mi manca
il Segretario .....
BALDASSARRE (P.S.D.I.):
Non si è mai votato sulla
richiesta di sospensione, quando è stata fatta la richiesta da
parte della maggioranza o di qualsiasi altro di sospensione, è
stata sempre concessa.
PRESIDENTE
: Consigliere Baldassarre, Lei non è il
Consigliere proponente della legge. Inoltre ho già detto al
Consigliere Baldassarre che sino a quando ha la parola non posso
sospendere il Consiglio.
BALDASSARRE (P.S.D.I.):
Non continuerò nell'illustrazione
della legge, mi riservo di riprendere la parola.
PRESIDENTE
: Il Consiglio è sospeso. I lavori
riprenderanno alla ore 16.
La seduta è tolta.
La seduta termina alle ore 13,07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK