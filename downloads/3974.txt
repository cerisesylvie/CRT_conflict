Consiglio Regionale della Valle d'Aosta - Oggetto del Consiglio n. 270 del 14 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 270 del 14 maggio 1981 - Resoconto
OGGETTO N. 270/81 - RILEVAMENTO DI DATI METEOROLOGICI NEL QUADRO
DELLA INDIVIDUAZIONE E DELLA DEFINIZIONE DELLE POTENZIALI FONTI
ENERGETICHE ALTERNATIVE. (Interrogazione)
Presidente
- Do lettura della interrogazione in
oggetto:
INTERROGAZIONE
Il Consigliere regionale di Nuova Sinistra, Ilio
Viberti;
INTERROGA
Il Presidente della Giunta per conoscere:
1) per quale motivo non è lo Studio Masoli ad individuare ed
a pagare il rilevatore dei dati meteorologici;
2) in che cosa consiste, in dettaglio, questa raccolta di
dati;
3) quante centraline di rilevamento erano installate dal 1°
aprile 1981 e quante a tutt'oggi;
4) se la messa in opera degli strumenti di misurazione della
Ditta "MICROS" ha comportato spese per opere murarie e chi ha
provveduto al pagamento: se trattasi della Regione si prega di
voler indicare i provvedimenti deliberativi relativi.
Presidente
- Risponde l'Assessore all'Agricoltura e
Foreste, Marcoz, che ha la parola.
Marcoz (UV)
- Rispondo per il Presidente della Giunta,
quindi cercherò di elencare subito i punti di cui l'interrogazione
del Consigliere Viberti fa richiesta.
Punto primo: i materiali di studio, cui fa cenno la proposta
operativa ed economica approvata con deliberazione consiliare n.
481 in data 24 ottobre 1979, sono quelli di uso comune, sono,
pertanto, esclusi l'acquisto ed il noleggio di particolari
strumenti di misura che devono essere forniti dal committente, in
quanto sono considerati materiali di base per le ricerche e sono
definibili solo nel corso delle stesse in funzione delle analisi
dei risultati emergenti dagli studi.
Punto secondo: la raccolta dei dati consiste nel controllo delle
misure eseguite automaticamente dalle unità periferiche e nella
esecuzione di misure puntuali e temporanee in località intermedie
alle unità fisse per la valutazione territoriale dei parametri
ambientali prefissati. Sono già state svolte e sono in corso di
esecuzione anche indagini territoriali storiche per supplire la
mancanza di rilevamenti negli anni passati, inoltre l'installazione
di questi strumenti consentirà la creazione di un sistema
permanente di (meteorologia) regionale. I dati rilevati infatti
consistono in vento, velocità massima, media, minima rilevata ogni
dieci minuti, sua direzione; sole, sua radiazione complessiva, sia
a cielo sereno che a cielo coperto; pioggia, precipitazioni anche
nevose ridotte a livello di acqua; temperatura rilevata ogni dieci
minuti a livello di centralina; umidità; pressione barometrica.
Punto terzo: a tutt'oggi sono state consegnate dalla Ditta
MIGROS n. 4 centraline periferiche, più l'unità centrale, le stesse
centraline sono in corso di installazione. Ci sono state delle
difficoltà iniziali circa il rilevamento dell'esatta posizioni
dell'installazione della centralina.
Punto quarto: la messa in opera degli strumenti comporta delle
operazioni e delle opere murarie, all'esecuzione delle quali sono
stati interessati e incaricati i Lavori Pubblici, Ufficio dell'Ing.
Drean. La spesa preventivata in L. 18.400.000 è stata approvata con
deliberazione di Giunta n. 2361 in data 6.5.81.
Presidente
- Ha chiesto di parlare il Consigliere
Viberti. Ne ha facoltà.
Viberti
(DPROL)
- Sono parzialmente soddisfatto di
questa risposta, per lo meno perché, una volta tanto, si è risposto
punto per punto, cosa che invece, avviene ben difficilmente.
Per il punto 1), però, credo che non si sia adeguatamente
spiegato per quale motivo non è lo Studio Masoli a pagare il
rilevatore. Mi permetto di dire che già in Commissione, il Prof.
Masoli aveva spiegato per quale motivo c'è un rilevatore pagato
dalla Regione; quando l'equipe Masoli non lavorerà più per noi
avremo una persona specializzata e, quindi, in questo senso, anche
se ritengo che si sarebbe dovuto provvedere diversamente, è
accettabile la spiegazione.
Quello che non è accettabile è che l'Amministrazione debba
sostenere delle spese ulteriori per quello che riguarda
l'installazione di queste centraline e soprattutto pare che queste
centraline non siano completamente soddisfacenti, - se ho capito
bene durante la riunione avuta dalla Commissione Energia con il
Prof. Masoli - poiché tengono conto della radiazione complessiva ma
non del passaggio di nuvole; quindi non tengono conto di quanta
radiazione diretta vi è giornalmente nel posto in cui viene
rilevato il dato.
Questo, attualmente, non comporta ancora dei problemi. Siamo
d'accordo: l'utilizzo della fonte energetica solare attualmente
avviene ancora attraverso i captatori piani, in genere, per
produzione di acqua a bassa temperatura; ma più andiamo avanti nel
tempo e più la conoscenza della radiazione diretta diventerà
importante, perché il tipo di captatore che è attualmente il
pannello si trasformerà sempre più in un captatore che utilizza
esclusivamente l'energia diretta e non quella diffusa come invece
fa il pannello cosiddetto ad acqua o ad aria. Sapere quindi, che in
un dato punto, in un anno si ha un certo numero di radiazione
diretta vuol dire poter fare i calcolo esatto di quante calorie si
possono ricavare per un metro quadro di pannello che utilizza la
radiazione diretta.
È un peccato che, vista la scelta che è stata fatta, non ci si
sia preoccupati di avere questo dato. Probabilmente questa
centralina è integrabile ma mi permetto di fare questa osservazione
affinché venga trasmessa a chi di dovere.
Mi riserbo, eventualmente, di intervenire nuovamente in questa
sede dopo aver esaminato la delibera con la quale si passava lo
stanziamento di fondi per la messa in opera di queste
centraline.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK