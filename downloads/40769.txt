Consiglio Regionale della Valle d'Aosta - Oggetto del Consiglio n. 94 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 94 del 3 ottobre 2018 - Resoconto
OGGETTO N. 94/XV - Interrogazione a risposta immediata:
"Ritardi nella presentazione delle variazioni al bilancio
regionale".
Fosson (Presidente) -
Punto 2.03 all'ordine del giorno.
La parola al consigliere Daudry per l'illustrazione.
Daudry (UVP) -
Con questa iniziativa ancora una volta
siamo a parlare di scadenze e ancora una volta siamo a non parlare
di finanza creativa.
L'altra volta era una scadenza di legge legata alla casa da
gioco, oggi la scadenza è legata a un atto importante che in questa
prima fase di dibattito è stato sottolineato da molti colleghi: la
variazione di bilancio, che solitamente veniva presentata prima
dell'estate. Come ho detto prima, non è una scadenza di legge, ma è
una scadenza di buonsenso che è sempre stata rispettata.
L'obiettivo prima dell'estate era di guardare nel bilancio
regionale e di cercare le risorse per poterle allocare in quei
servizi che si ritengono fondamentali, quindi per dare delle
risposte ai settori in sofferenza. L'altro motivo per cui questa
prassi di buonsenso è sempre stata portata avanti è perché poi il
rischio, anche con il passaggio alla contabilità armonizzata, è che
le risorse vadano perse. Lo sappiamo, anche nei Comuni era così: i
soldi ci vuole un certo tempo per poterli destinare.
Lo scopo di questa interrogazione era quindi, con tutti i
problemi che ci sono, con tutte le cose che devono essere
affrontate, di capire il perché del ritardo di questa operazione
che non è ancora stata fatta e, anche se alcune cose le abbiamo già
lette sugli organi di stampa, riteniamo fondamentale, vista
l'importanza, che venga dibattuto il punto qui oggi.
Presidente -
La parola all'assessore Aggravi per la
risposta.
Aggravi (LEGA VDA) -
Il decreto legislativo n. 118 che
detta le regole per l'armonizzazione contabile prevede all'articolo
51 che nel corso dell'esercizio il bilancio di previsione può
essere oggetto di variazione autorizzata con legge. In passato era
prassi consolidata portare in variazione di bilancio le risorse
originate dall'avanzo di amministrazione, oggi la situazione è
notevolmente cambiata in quanto l'operazione di riaccertamento
straordinario dei residui ha originato un disavanzo di
amministrazione, a differenza di quanto avveniva in passato,
pertanto in fase di assestamento non è più possibile procedere a
una ridistribuzione di risorse.
Per dare comunque risposta alla comunità valdostana e nel
rispetto dei principi contabili, anche nell'ottica di un effettivo
utilizzo efficace e razionale delle poche risorse finanziarie
disponibili, il governo regionale ha comunque deciso di dare corso
a una variazione di bilancio, mediante una più efficace
riallocazione delle risorse prenotate e non ancora utilizzate. Per
tale motivo questa procedura ha richiesto un'analisi approfondita
delle esigenze manifestate da parte dei dirigenti regionali e una
contemperazione degli interessi delle varie parti coinvolte. Per
procedere a una prima proposta di variazione di bilancio abbiamo
comunque dovuto aspettare l'approvazione in Consiglio regionale
della proposta di deliberazione di approvazione del bilancio
consolidato dell'esercizio finanziario 2017, avvenuta in data 6
settembre, in quanto prima di tale data non era possibile
effettuare la variazione ed era necessario farla con cognizione di
causa.
Tutto ciò premesso tengo a evidenziare che il processo di
variazione del bilancio è in fase conclusiva e, sulla base delle
richieste formulate da parte dei dirigenti competenti, è stata data
priorità ai settori principalmente in sofferenza, vedi
l'agricoltura.
Un'ultima precisazione riguarda l'utilizzo dei dividendi di
società partecipate. La verifica degli uffici ha dato esito sul
fatto che si è verificata una minore entrata, di importo superiore
alla somma delle maggiori entrate, nell'ambito del riparto fiscale
nel mese di luglio del gettito IRES. Le strutture competenti hanno
approfondito i motivi che hanno portato a un gettito inferiore
della previsione, verificando che si tratta di fenomeni che non
potevano essere previsti e inoltre che si tratta di una minore
entrata che non sarà compensata da maggiori versamenti IRES entro
fine anno. Per questo quelle portate in variazione saranno soltanto
risorse che sono nate dal riaccertamento e dalla riallocazione di
risorse interne oggi non utilizzate.
Presidente -
La parola al consigliere Bertschy per la
replica.
Bertschy (UVP) -
L'interrogazione serve anche per fare
chiarezza rispetto all'organizzazione che vi siete dati. Quello che
lei dice, che la variazione può arrivare solo dopo il consolidato,
è evidente, ma il consolidato poteva essere approvato anche prima.
In ogni caso non è solo una questione di risorse economiche, ma
anche di disposizioni collegate. Sappiamo che, per esempio, il
Comune di Aosta sta aspettando disposizioni per quello che riguarda
gli asili nido e ci sono altre disposizioni.
Io spero che abbiate fatto quello che abbiamo fatto noi
nell'estate scorsa, quando abbiamo fatto la variazione di bilancio:
un'analisi approfondita di somme che non verranno impegnate entro
fine anno, per non andare a chiudere quello che sappiamo essere un
disavanzo del nostro bilancio, perché le somme non andranno
sprecate, andranno a chiudere il disavanzo. Il problema è che siamo
in una Valle d'Aosta in crisi che ha bisogno di risorse: impiegare
delle risorse è utile, non impiegarle e mandarle in disavanzo vuol
dire lasciare dei settori in crisi. Saremo molto attenti a
monitorare quante risorse andranno a chiudere il disavanzo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK