Consiglio Regionale della Valle d'Aosta - Oggetto del Consiglio n. 431 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 431 del 25 febbraio 2004 - Resoconto
OGGETTO N. 431/XII - Rispetto dell'accordo di programma per la
realizzazione della telecabina di Dolonne in Comune di Courmayeur.
(Interpellanza)
Interpellanza
Venuti a conoscenza del problema sorto in merito
all'acquisizione dei terreni per la realizzazione della telecabina
di Dolonne;
Tenuto conto che in base all'articolo 4 dell'accordo di
programma sottoscritto in data 20/05/03 tra la Regione, il Comune
di Courmayeur e la Società Courmayeur Mont Blanc Funivie S.p.A.
(C.M.B.F), quest'ultima si è impegnata ad acquistare i terreni in
questione, alle condizioni di mercato ed entro il termine di 90
giorni dalla pubblicazione sul B.U.R. della delibera della Giunta
regionale relativa alla valutazione positiva sulla compatibilità
ambientale del progetto di costruzione dell'impianto e delle opere
ad esso attinenti;
Tenuto conto altresì che in base all'articolo 3 del suddetto
accordo di programma il Comune è tenuto ad acquisire, mediante
procedure di esproprio, le proprietà che la Società C.M.B.F. non
sia riuscita ad acquistare in via diretta entro il citato termine
di 90 giorni;
Visto che la sopraccitata deliberazione è stata pubblicata
l'11 novembre 2003 ma solo il 21 gennaio scorso la Società ha
ritenuto opportuno inviare ai proprietari interessati la proposta
di acquisto invitando gli stessi ad esprimere, entro quindici
giorni dal ricevimento della comunicazione, il parere favorevole
alla cessione di proprietà;
Sottolineato che i tempi stretti concessi per accettare la
proposta lasciano supporre come l'intenzione della C.M.B.F. sia
stata quella probabilmente di vanificare l'impegno preso con
l'articolo 4 dell'accordo di programma, mettendo in condizione il
Comune di dover espropriare i terreni ai sensi dell'articolo 3
sopra richiamato, con evidente risparmio economico della
Società;
Sottolineato altresì che la proposta di acquisto, indirizzata
dalla società ai proprietari, ha, secondo quanto ci è stato
riferito, carattere generico e non fornisce agli interessati gli
elementi sufficienti per effettuare le dovute valutazioni entro i
termini concessi;
Evidenziato che all'articolo 11 del suddetto accordo di
programma è prevista l'esistenza di un Collegio di vigilanza, a cui
è demandato il compito di vigilare sulla corretta applicazione di
tale accordo;
I sottoscritti Consiglieri regionali
Interpellano
La Giunta regionale per sapere:
1) se intende adoperarsi immediatamente, sentiti il Comune e
la Società, al fine di far rispettare lo spirito dell'Accordo di
programma sopra richiamato, perché venga sospesa o la scadenza
posta dalla procedura in modo che la proposta sia rinnovata con
tutte le integrazioni necessarie richieste dai proprietari dei
terreni alla Società C.M.B.F. (e cioè ad esempio copia della
perizia valutativa dei beni,
planimetrie…) o le conseguenti
procedure previste dall'accordo all'articolo 3;
2) se tale problema è stato già sottoposto all'attenzione del
Collegio di vigilanza e in caso di risposta positiva quali sono
state le sue determinazioni.
F.to: Lanièce - Salzone- Viérin Marco
Presidente - La parola al Consigliere Lanièce.
Lanièce (SA) - Ritorna in aula un problema come quello della
telecabina di Dolonne, che è stato più volte discusso in questo
consesso.
Tornando ai fatti oggetto di questa interpellanza, sappiamo che,
con la pubblicazione sul Bollettino ufficiale della Regione della
deliberazione della Giunta regionale del 20 ottobre 2003, si è
concluso l'iter procedurale per poter dare corso alla realizzazione
dell'opera della telecabina di Dolonne. Il Presidente della
Regione, con decreto n. 547/2003, aveva adottato l'accordo di
programma, sottoscritto in data 20 maggio 2003 fra la Regione, il
Comune di Courmayeur e "Courmayeur Mont Blanc Funivie S.p.A.
(CMBF)", dichiarando la pubblica utilità, l'urgenza e
l'indifferibilità delle opere previste.
Nell'accordo di programma citato, è previsto l'impegno delle
varie parti in causa: in modo particolare all'articolo 4 si parla
degli impegni previsti a carico della società "CMBF", fra cui
quello di acquisire alle condizioni di mercato, entro 90 giorni, a
partire dalla data di pubblicazione sul Bollettino ufficiale della
Regione della deliberazione della Giunta regionale che esprime
valutazione positiva sulla compatibilità ambientale del progetto di
costruzione dell'impianto e delle opere ad esso attinenti, i
terreni di proprietà privata interessati dalla realizzazione di
tutte le opere necessarie per la costruzione della telecabina. La
pubblicazione è avvenuta in data 11 novembre 2003, a partire da
quella data decorrevano i 90 giorni utili per la "CMBF" per
chiedere ai proprietari dei terreni la cessione dei terreni
necessari alla realizzazione di questa opera. Ora, pur avendo a
disposizione questo lasso di tempo notevole, solo in data 21
gennaio la Società ha chiesto, con lettera raccomandata, ai
proprietari la loro disponibilità a cedere i propri terreni, con
una richiesta a dire dei proprietari - ma io stesso ho preso
visione della lettera con cui la Società chiedeva la disponibilità
di questi terreni - molto generica, dove venivano citati alcuni
valori di acquisizione distinguendo fra acquisto del terreno,
diritto di superficie o di sorvolo, senza allegare quei dati
necessari per comprendere se i valori indicati in questa lettera
fossero frutto di una perizia, quindi senza allegare una perizia e
una planimetria per vedere quanti metri di ogni appezzamento di
terreno venivano richiesti per l'acquisto dalla Società. Una
richiesta molto generica quindi, ma fatta il 21 gennaio, a pochi
giorni dalla scadenza dei 90 giorni prevista per l'11 febbraio.
Questi proprietari si sono trovati quindi di fronte a una richiesta
così importante, sulla quale dovevano decidere entro 15 giorni.
Qual è l'inghippo, se così si può dire? È che l'accordo di
programma prevede all'articolo 3 che, nel caso in cui la Società
non riesca ad acquisire in via diretta questi terreni, ci pensi poi
il comune con la procedura di esproprio, che ha valori molto
inferiori a quelli che la Società aveva indicato nella lettera. Qui
sorge un dubbio. Più volte la "Compagnie des Alpes", proprietaria
di maggioranza della "CMBF", ha dimostrato di guardare più ai suoi
interessi che a quelli della collettività valdostana, e vi sono
molti esempi in passato di cui quello più recente riguarda il
famoso dibattito sull'uscita dalla "Siski", a fronte invece di
un'attenzione della Regione sempre alta nei confronti di questa
Società, basta pensare all'elargizione dei vari contributi,
giustamente dovuti in base alle leggi in vigore, che la Regione ha
sempre ritenuto dovesse avere la Società in quanto gestore di un
impianto così importante. Il succo di questa interpellanza è
proprio quello di evidenziare queste anomalie e in modo
particolare, il fatto che abbiano aspettato tanto tempo per
chiedere l'assenso alla cessione di questi terreni, tenuto conto
che la Regione è, tramite "Finaosta", azionista della "CMBF" con il
33% e considerato che l'accordo di programma è stato siglato dalla
"CMBF", dal Comune di Courmayeur e dalla Regione e che, come
prevede la legge regionale n. 11/98 all'articolo 27, comma 8,
l'accordo di programma contiene disposizioni istitutive della
Commissione di vigilanza sull'attuazione dell'accordo. In effetti,
leggendo l'accordo di programma, all'articolo 11 si dice che è
previsto il Collegio di vigilanza, ovvero:
"la vigilanza
sull'esecuzione del presente accordo di programma è svolta da una
commissione di vigilanza composta dai seguenti membri: Sindaco del
Comune di Courmayeur, Presidente della Giunta regionale o suo
delegato, Presidente della società "CMBF"; essa, come prescritto
dall'articolo 27 comma 8 della legge regionale 11/98, vigila sulla
corretta applicazione del presente accordo, può acquisire documenti
e informazioni presso i soggetti stipulanti, può disporre ispezioni
e accertamenti, può diffidare i soggetti inadempienti ad adempiere
entro un preciso termine, decorso il quale può chiedere la nomina
di un commissario ad acta, per il compimento degli atti e delle
attività sulle quali si è verificata inerzia o ritardo"
.
Penso che in questo momento, visto un ipotetico svolgimento
scorretto della trattativa, sarebbe il caso di usufruire del
Collegio previsto dall'accordo di programma, dando incarico allo
stesso di verificare se da parte della Società sia stato tenuto un
comportamento scorretto e quindi non si sia adempiuto a quanto
previsto dall'articolo 4 di tale accordo. Questa è la sostanza
della nostra richiesta ed anche di quella dei proprietari, che
hanno più volte rilasciato dichiarazioni sugli organi di
informazione e hanno scritto alla Società e alla Regione stessa per
evidenziare questa anomalia della procedura. Ci auguriamo che la
Regione, che ha sempre dimostrato correttezza, proprio per il fatto
di far parte di questo Collegio di vigilanza, abbia voglia di
istituirlo in modo da dare una risposta concreta a dei cittadini
che chiedono solo di veder tutelati i propri diritti. Penso che
questo sia doveroso da parte della Pubblica Amministrazione.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Dopo questa esauriente presentazione del problema,
mi trovo a fare una comunicazione molto timida, sicuramente
sintetica.
Abbiamo preso visione delle corrispondenze inviate dallo studio
legale, peraltro ricordo che la prima a noi è stata inviata solo
per conoscenza, la seconda invece anche per competenza, in
relazione al fatto che alla prima corrispondenza lo studio legale
non rilevava che fosse stata data una risposta ai quesiti posti e
alle richieste avanzate. Abbiamo monitorato questa vicenda in
quanto, in questa fase, non possiamo fare nient'altro che essere
vigili e attenti a quello che succede, ma non possiamo entrare nel
merito anche per una questione di scadenza dei termini.
Per quanto riguarda il prosieguo di questa vicenda, abbiamo
sentito l'Amministrazione comunale di Courmayeur, che è il soggetto
centrale di tutta la vicenda, perché l'interpellante si è
dimenticato di dire che nel collegio di vigilanza sono presenti sì
il Sindaco del Comune di Courmayeur, il Presidente della Regione,
eccetera, ma il Sindaco del Comune di Courmayeur o suo delegato ha
compiti di presidente e quindi non è da poco. In ogni caso, abbiamo
voluto sentire il Comune di Courmayeur, il quale ci ha informato
che, in data 23 febbraio, non era ancora giunta alcuna
comunicazione formale da parte della società "CMBF" in merito
all'applicazione dell'articolo 4, comma 1, lettera b) dell'accordo
di programma relativo alla realizzazione dell'opera di cui in
oggetto. Nelle corrispondenze cioè si diceva che la società avrebbe
provveduto a mandare al comune tutta la documentazione relativa a
quei proprietari, che non avrebbero accettato - mi pare che siano
tutti a questo punto - la proposta fatta dalla società in questi
termini estremi. In questo momento le uniche informazioni in
possesso del Comune di Courmayeur in merito all'esito delle
trattative tra la società "CMBF" e i privati proprietari dei
terreni interessati dall'opera, il comune dice di averle apprese
dai giornali, oltre che dalla corrispondenza. A seguito di contatti
telefonici intercorsi tra il comune e la società "CMBF", la stessa
ha assicurato di aver provveduto nei giorni scorsi - ma ancora non
è arrivato nulla - a trasmettere al Comune di Courmayeur le
comunicazioni inerenti l'acquisizione dei terreni necessari alla
realizzazione delle opere previste dall'accordo di programma e che
pertanto, nel corso della prossima settimana, le stesse saranno a
disposizione dell'Amministrazione comunale di Courmayeur. Con il
Sindaco del Comune di Courmayeur abbiamo preso atto che, una volta
conclusa questa fase del procedimento, il Comune provvederà ad
attivarsi per quanto di competenza ai sensi del sopraccitato
accordo.
Naturalmente, in presenza di dubbi, cioè se non potranno essere
accolte le richieste come esplicitate nella prima lettera e anche
nella seconda, vi è l'impegno da parte del comune di attivare il
collegio di vigilanza e sarà cura del collegio - in quanto organo
deputato a dirimere le controversie e ad attuare tutte le soluzioni
ai problemi - attivare tutte le azioni ai fini di una corretta
applicazione dell'accordo stesso. Noi, facendo parte del collegio
di vigilanza ed essendo edotti di questa vicenda, saremo attenti a
che il collegio - se è necessario che venga istituito - sia
istituito con solerzia e quindi risolva la problematica.
Presidente - La parola al Consigliere Lanièce.
Lanièce (SA) - Prendo atto della risposta che ci ha fornito
l'Assessore. Nella parte finale si evidenzia il fatto che, appena
il comune avrà a disposizione questa documentazione, se vi saranno
dei dubbi, vi è l'impegno di attivare il Collegio di vigilanza.
Questo può essere visto come un aspetto positivo, ma la cosa che mi
suscita perplessità è il fatto che vi siano dei dubbi. Penso che le
lettere intercorse, come le ho lette io, le avrà lette il sindaco,
il dibattito sui giornali è avvenuto a più riprese, quindi sul
problema si sta discutendo… e lo si
capisce meglio leggendo le lettere, dove si dice chiaramente:
"Con riferimento all'oggetto, con la presente vi comunichiamo
che, ai sensi dell'accordo di programma, la pratica per
l'acquisizione dei terreni necessari alla realizzazione dell'opera
nei confronti dei proprietari che non hanno ritenuto di aderire
…… sarà a
breve trasmessa al Comune di Courmayeur"
. Già questa lettera
quindi testimonia che vi sono diversi proprietari che non hanno
accettato di cedere il proprio terreno alla Società, tenendo conto
del fatto che avevano poco tempo a disposizione per decidere e che
la richiesta era generica.
Oggi il sindaco sa che vi è una situazione particolare e penso
che, nell'interesse della stessa amministrazione comunale, sarebbe
opportuno attivare al più presto il Collegio di vigilanza, anche
perché, se dopo la verifica del Collegio tutto va bene, si può
procedere, altrimenti si rischiano ricorsi e controricorsi che su
questa vicenda sono già stati numerosi. Mi ricordo che, quando nel
1998 fu decisa dal consiglio comunale la telecabina sul percorso
attuale, il sindaco disse allora che sarebbe stata realizzata nel
2000, siamo nel 2004 e bisogna ancora acquisire i terreni perché
nel frattempo vi sono stati vari problemi. Nell'interesse
dell'amministrazione comunale - e anche di quella regionale, che
ritiene l'opera importante per la comunità della Valdigne -,
quindi, sarebbe bene dirimere subito questa attuale situazione di
dubbio e attivare il Collegio di vigilanza. Non ne faccio una colpa
all'Assessore, ma non vorrei che questa attesa fosse un modo soft
per dire che non vi sono dubbi e alla fine, una volta ancora, la
"Compagnie des Alpes" avrà fatto i propri interessi a scapito della
comunità valdostana. Questo non mi sembra positivo, tenuto conto
che, come Regione, abbiamo una quota azionaria nella società "CMBF"
e abbiamo firmato un accordo di programma, che prevede tale
Collegio di vigilanza per dirimere eventuali problemi. L'invito che
faccio alla Giunta regionale è di attivarsi con le proprie
possibilità, sia come azionisti di minoranza della società "CMBF",
sia come parti dell'accordo di programma, per far sì che il
Collegio di vigilanza sia al più presto attivato nell'interesse di
tutti.
Si dà atto che dalle ore 12,25 riassume la presidenza il
Presidente Perron.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK