Consiglio Regionale della Valle d'Aosta - Oggetto del Consiglio n. 2815 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2815 del 11 ottobre 2023 - Resoconto
OGGETTO N. 2815/XVI - Interrogazione: "Notizie in merito ad
attività di addestramento per volo notturno nell'ambito
dell'elisoccorso".
Bertin (Presidente) -
Punto n. 14. Risponde il Presidente
della Regione.
Testolin (UV) -
Prima di rispondere per quanto possibile
compiutamente ai quesiti posti, tengo a precisare che nelle
premesse dell'interrogazione da lei predisposta si riporta come
"indispensabile conoscere nel dettaglio la natura dei 500
interventi per cui è stata chiesta la collaborazione di altre
realtà per affrontare un'emergenza sul nostro territorio":
probabilmente si tratta di un fraintendimento, in quanto i 500
interventi indicati durante l'audizione della terza Commissione
consiliare erano il numero ipotizzato nel progetto dell'elisoccorso
notturno sulla base degli interventi attualmente condotti con altre
risorse via terra, ma che sarebbe ottimale effettuare con
l'elicottero riducendo sia i tempi, o almeno in qualche caso,
d'intervento, sia i tempi di trasporto e di quelli che al momento
sono necessariamente rimandati al giorno successivo ma anche che si
potrebbero effettuare con beneficio delle persone interessate con
un servizio di elisoccorso notturno. Non si tratta quindi di
interventi per cui ad oggi è stata richiesta la collaborazione con
altre realtà. Solo per giusto chiarimento.
Rispondendo al primo quesito ("se corrisponde al vero la notizia
dell'addestramento del volo notturno e delucidazioni in merito in
particolare l'esito della valutazione tecnica rispetto alla
sostenibilità del volo notturno"): è stata preparata una risposta
molto articolata che è anche interessante, quindi se poi - per
motivi di tempo - non riuscissi a definirla, magari gliene darò
copia.
Venendo al primo quesito, nei giorni 25 e 26 settembre e
nuovamente il 2 e 3 ottobre, in concomitanza con gli addestramenti
già previsti per il personale degli equipaggi di elisoccorso, è
stata effettuata, con l'avallo della Protezione Civile, un'attività
esercitativa notturna presso il comprensorio sciistico di Pila; la
prima in notturno che si effettuava, fondamentale per addestrare le
persone in vista della prossima attivazione del servizio.
Complessivamente, l'addestramento ha riguardato otto piloti,
quattro tecnici di volo, quindici medici e quarantacinque tecnici
del Soccorso Alpino Valdostano.
Per quanto riguarda la valutazione tecnica rispetto alla
sostenibilità del volo notturno, se si comprende bene la domanda,
si può riferire che da un lato prettamente tecnico l'esercitazione
non ha evidenziato problematiche di natura aeronautica e/o di
soccorso.
Quanto alla sostenibilità, si ritiene che la stessa sia
implicitamente soddisfatta già qualora sia possibile salvare anche
una sola vita umana in più, considerando che i costi complessivi
stimati si aggirano intorno ai 2,5 milioni/anno.
Quando si parla di costi stimati, non si intende una valutazione
approssimativa, ma la considerazione è che quota parte dei costi è
in funzione dell'effettiva attivazione dell'elicottero, che ha
costi fissi e, appunto, dei costi stimati correlati al minutaggio
di volo.
Sull'effettiva attivazione del servizio: il nuovo capo della
Protezione Civile, insediatosi ad inizio estate, ha subito preso in
mano la questione per la piena funzionalità del servizio di cui
trattiamo. Sono stati approfonditi vari ambiti che vanno messi a
sistema e che, per semplicità, possiamo riassumere in quattro macro
categorie: elisuperfici per volo notturno, disponibilità economica
per garantire il servizio, gestione lato aeroportuale,
disponibilità di tutte le figure componenti l'equipaggio
dell'elicottero medicalizzato.
Rispetto alla questione dell'elisuperficie volo notturno, si
possono fornire i seguenti numeri: oltre alle dodici elisuperfici
già dichiarate idonee da tempo, sono stati effettuati ulteriori
cinquantasei sopralluoghi riguardanti trentotto Comuni. Rimangono
programmati ulteriori sopralluoghi su altre trenta possibili
piazzole su complessivi sedici ulteriori Comuni. I restanti otto
Comuni, per arrivare ai settantaquattro della nostra regione, non
sono stati scartati ma, per ottimizzare la logistica, ovviamente
analizzata anche da un punto di vista dell'efficacia sanitaria, si
appoggeranno sulle piazzole del Comune limitrofo.
Venendo all'idoneità delle piazzole, la cui parola ultima è in
capo agli aspetti aeronautici, sono già trenta quelle utilizzabili
senza prescrizioni, a cui se ne aggiungono ventidue che necessitano
di minimi adempimenti da parte dei Comuni.
Riguardo alla disponibilità economica per garantire il servizio:
per quest'aspetto, sia con la seconda legge di assestamento che
abbiamo approvato ad agosto, sia in predisposizione del bilancio di
previsione 2024-2026, abbiamo assegnato e previsto le dovute
risorse economiche complessive per garantire l'attivazione del
servizio in continuità H24 sui dodici mesi.
Riguardo alla gestione dell'atto aeroportuale: l'attuale
operatività dell'aeroporto è dall'alba al tramonto, sono stati
pertanto fatti incontri con AVDA per programmare e soprattutto
quantificare il quantum economico per la più celere possibile
attivazione di una copertura H24 complessiva dei vari servizi
obbligatori per garantire l'operatività dei servizi antincendio e
rampa. Anche questi, seguiti dal collega Bertschy, saranno a breve
assicurabili a fronte di un obbligatorio periodo formativo per le
figure coinvolte e delle dovute risorse finanziarie già previste in
predisposizione del bilancio 2024-2026.
Riguardo alla disponibilità di tutte le figure componenti
dell'equipaggio dell'elicottero medicalizzato: per quanto riguarda
i piloti, tecnici aeronautici di soccorso alpino, i numeri
permettono da subito l'attivazione H24 del servizio di
elisoccorso.
Per la parte sanitaria, la questione è più complessa:
nell'immediato i medici turnisti disponibili non riescono a
garantire la completa copertura H24, sette giorni su sette; sono
quindi stati fatti incontri con il responsabile del 118, con il
Dipartimento emergenza rianimazione anestesia e con il direttore
sanitario per individuare la più rapida integrazione di nuovi
medici abilitati alle attività di elisoccorso e con convenzioni con
scuole di specializzazione; nuove assunzioni previste nel breve
termine da portare da parte dell'Azienda sanitaria e si potrebbero
avere i necessari numeri entro la primavera del 2024.
Come vedete, l'attivazione di un tale servizio è tutt'altro che
semplice e rimangono ovviamente anche altri aspetti più di
dettaglio, che anch'essi vanno sistemati per migliorare la gestione
possibile del servizio di elisoccorso notturno.
Si può però annunciare che a partire dal prossimo novembre,
anche in un'ottica di iniziare a verificare le possibili criticità,
ovvero migliorie da apportare alle procedure, verrà esteso l'orario
attuale di operatività dell'elisoccorso alle ore 20:00, già
coprendo una parte dell'orario ritenuto notturno.
Riteniamo ottimale quest'approccio graduale all'importante
servizio che vogliamo offrire, proprio perché gli aspetti
gestionali complessivi sono molto articolati e richiedono il giusto
tempo per assimilarli e metterli a regime, e questo avvio più
contenuto nelle tempistiche, può essere comunque di aiuto.
Per passare al secondo quesito ("il numero di interventi nei
quali ad oggi si è dovuta chiedere la collaborazione di altre
realtà per affrontare un'emergenza sul nostro territorio in orario
notturno tra gennaio e dicembre"), collegandomi con quanto detto in
premessa, vi è stata una sola attivazione in orario notturno, fatta
con i colleghi del Piemonte, e una a scavallo tra orario diurno e
notturno con AIR Zermatt.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Se poi può darmi la risposta,
perché ho preso nota, ma non di tutto quello che lei ha detto. So
bene, perché ho partecipato a quell'incontro in cui lei parlava dei
cinquecento interventi notturni, che è normale che si intendevano
quelli anche via terra, perché giustamente - come lei ha detto -
gli interventi per cui abbiamo avuto effettiva necessità, perché
comunque esiste già una convenzione con il Piemonte, prevista con
una DGR (Deliberazione Giunta Regionale) del 2016, sono due.
Quello che volevo far emergere anche da questa iniziativa è che
ad oggi noi stiamo ancora aspettando quei dati che Pour l'Autonomie
aveva chiesto nel dicembre 2022 con un ordine del giorno e che, in
qualche modo, poi avevamo di nuovo richiesto quando abbiamo parlato
del Piano della salute e del benessere. Come lei ha giustamente
rilevato, mancano proprio quelle figure sanitarie che sono
indispensabili per il volo notturno perché, come per quello che
riguarda il volo diurno sappiamo - è un dato che ci ha fornito
l'assessore Marzi - che su 1.500 interventi, 1.354 riguardavano
l'aspetto sanitario e molto pochi quelli che riguardano il recupero
di persone in zone su ghiacciai o su zone impervie, sappiamo bene
che, per quello che riguarda l'aspetto notturno, saranno ancora
meno, perché immagino che, a meno che non siano persone che già
sono disperse, e quindi già stiamo cercando, difficilmente sotto
questo punto di vista i numeri aumenteranno rispetto al volo
notturno.
Sono andata a vedere cosa avviene in altre regioni. Sono andata
a vedere ad esempio nel Friuli Venezia Giulia, dove esiste un
servizio di elisoccorso notturno: naturalmente parliamo di una
popolazione di 1 milione e 200 mila abitanti, quindi quasi dieci
volte la nostra, e, da gennaio ad aprile 2022 i voli notturni sono
stati quarantasette; questo per dare la dimensione del dato di cui
stiamo più o meno parlando. Di questi, solo venticinque sono di
soccorso primario.
A fronte di una spesa - giustamente lei diceva anche solo una
vita può valere 2 milioni e mezzo - sinceramente forse una
valutazione, sotto questo punto di vista, anche rispetto alle
convenzioni che abbiamo già in essere, dovrebbe essere fatta e
dovrebbe essere fatta in maniera puntuale, soprattutto se
all'interno di quel velivolo non possiamo metterci le figure
sanitarie che effettivamente possono salvare quella vita. Se
parliamo di un intervento di soccorso primario, sappiamo che il
medico necessita anche dell'infermiere, su quell'elicottero,
quindi, molto probabilmente, anche sotto questo punto di vista
bisogna in qualche modo prima rispondere a quella domanda.
Torneremo sicuramente su questo tema, perché è un tema che
ancora oggi ci vede piuttosto dubbiose rispetto anche ai dati che
ancora ad oggi non ci vengono forniti o che la Protezione Civile
spesso ci dice che non può fornirci.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK