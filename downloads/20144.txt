Consiglio Regionale della Valle d'Aosta - Oggetto del Consiglio n. 129 del 15 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula
Oggetto del Consiglio n. 129 del 15 ottobre 2003 - Resoconto
OGGETTO N. 129/XII - Risorse destinate alle politiche di
sostegno per la famiglia. (Interrogazione)
Interrogazione
Premesso:
- che, sulla base di una recente indagine svolta
dall'istituto Eurispes, la Valle d'Aosta figura come "fanalino di
coda" della classifica regionale italiana quanto a risorse
destinate alle politiche di sostegno per la famiglia;
- che, secondo i dati divulgati, il rapporto di tali risorse
rispetto al PIL regionale risulta essere dello 0,3%, un valore
inferiore a tutte le altre regioni italiane e di gran lunga al di
sotto della media nazionale (0,9%);
- che politiche familiari più sostanziose e più incisive
potrebbero venire utilmente in aiuto dei nuclei familiari più
poveri;
- che la fotografia tracciata da Eurispes non qualifica la
Valle d'Aosta, regione i cui livelli di benessere e di
disponibilità finanziaria pro capite spiccano sovente nelle
classifiche regionali;
tutto ciò premesso, i sottoscritti Consiglieri
regionali
Interrogano
l'Assessore delegato per sapere:
1. quali considerazioni esprime sul rapporto di
Eurispes;
2. se è stato effettuato un censimento dei nuclei familiari
poveri;
3. se ritiene che le iniziative regionali di sostegno alla
famiglia possano essere incrementate, sia in termini qualitativi
sia in termini quantitativi.
F.to: Tibaldi - Frassy - Lattanzi
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Nella sua prima domanda mi chiede quali
considerazioni esprimo su questo rapporto "dell'Eurispes": sono
abbastanza scettico sui comunicati stampa di queste agenzie
private, preferisco verificarli sempre, in particolare questo.
Questa indagine sulle politiche della famiglia ha 2 grossi difetti:
il primo è che non è ancora pubblicata integralmente, lo sarà a
fine novembre, per cui i dati riferiti in questa indagine sono dati
parziali; il secondo, quando ho visto lo 0,3% del PIL della Valle
d'Aosta impegnato per le politiche familiari, mi è sembrato un dato
un poco strano e lo abbiamo verificato con una ricercatrice
"dell'Eurispes". Se vuole, poi le do questi fax di domande e di
risposte. Ci siamo accorti che il dato che l'indagine riferiva è un
dato non corretto come rapporti, cioè lo 0,3% da dove viene fuori?
Non è quanto dedica la Valle d'Aosta del suo PIL, ma lo 0,3% è la
percentuale di quello che lo Stato dà alla Valle d'Aosta dal Fondo
nazionale per le politiche sociali. Le spiego: i dati sono questi
e, se vuole, le darò poi le comunicazioni con questa ricercatrice.
Lo Stato destina 161 milioni di euro al Fondo nazionale per il
sostegno di coppie giovani e per la natalità, di questi giungono
alla Valle d'Aosta 464.000 euro e questo è lo 0,3% nazionale, cioè
è il contrario capisce? Lo 0,3% è la percentuale di quanto loro ci
danno, non è la percentuale che la Valle d'Aosta spende, quindi è
un concetto che ribalta completamente questi dati e questi sono
stati verificati dalla Sig.ra Venuleo Francesca, una ricercatrice
che lavora "all'Eurispes". Partiamo da dati non esatti perché -
questa era anche una mia sensazione - la Valle d'Aosta ha dedicato
molto del suo PIL alle politiche familiari; lei pensi alla legge
sulla famiglia - non tutte le regioni ce l'hanno -, all'assegno
post-natale, alla legge n. 19.
La seconda domanda, cioè
"se è stato effettuato un censimento
dei nuclei familiari poveri"
, è interessante ed è un grosso
problema, è difficile censire la povertà, perché questa spesso si
nasconde, ha una dignità nella nostra Regione. Possiamo raccogliere
alcuni dati che abbiamo in seguito alle domande per la legge n. 19,
alle domande di nucleo abitativo. Il censimento dei nuclei poveri è
comunque un problema e per questo abbiamo dato continuità
all'esperienza della Commissione povertà; abbiamo dato importanza,
e ne daremo di ulteriore, all'Osservatorio epidemiologico e per le
politiche sociali; la settimana prossima passerà in Giunta la
costituzione di un archivio informatico proprio per raccogliere
questi dati sulle varie povertà presenti; l'anno prossimo faremo la
conferenza sullo stato di applicazione della legge sulla famiglia;
abbiamo un'attenzione particolare alle famiglie con disabili, agli
anziani; stiamo per introdurre l'indicatore di situazione economica
e tutto questo con particolare attenzione.
Certo - e questo è il terzo punto, il più sostanzioso -, noi
possiamo fare molto, ma il grande aiuto ci deve venire dal livello
nazionale, perché è necessaria una più generosa politica basata su
strumenti di natura economica, su una detrattiva fiscale di cui si
parla da tanto tempo, non essendo più sufficienti gli assegni
familiari, eccetera. Pensiamo che la famiglia sia una risorsa
fondamentale su cui investire, è la famiglia che educa i figli, è
la famiglia che assiste i malati, è la famiglia che cura gli
anziani. Da parte nostra quindi avremo ancora una maggiore
attenzione, sperando che il "centro" ci aiuti su questi aiuti
economici, che sono ormai sempre più determinanti per una crescita
della famiglia.
Président - La parole au Conseiller Tibaldi.
Tibaldi (CdL) - Penso che vi sia una consapevolezza comune
diffusa sul fatto che la famiglia rappresenta la cellula
fondamentale della società e che per troppo tempo la famiglia sia
stata dimenticata dalle politiche sociali governative, ma anche
dalle politiche sociali portate avanti dagli enti locali, quindi
non mi sento di escludere la Valle d'Aosta. La fotografia che ha
tracciato "l'Eurispes" e di cui si fa cenno nell'interrogazione è
impietosa nei confronti dell'Italia, certamente, perché l'Italia è
il Paese dell'Unione europea che risulta spendere di meno per le
politiche di sostegno alla famiglia, cioè lo 0,9% del PIL contro
una media comunitaria del 2,3%. La nostra Regione evidenzia un
esiguo 0,3%, che non la pone in una luce
migliore…
Fosson -
(fuori microfono)
…
è un errore…
Tibaldi (CdL) - … se questo è un
errore, il minimo che l'Assessore regionale competente deve fare è
chiedere che "l'Eurispes" lo smentisca o lo chiarisca. Lo ha
chiarito lei, non lo hanno chiarito autorevoli quotidiani o organi
di informazione come "Italia oggi" o "Il Sole 24Ore" sui quali è
stata pubblicata tale notizia.
Il problema della famiglia, del censimento dei nuclei che devono
sopravvivere in regime di povertà, comunque è un problema che
riguarda anche la Valle d'Aosta e concerne una Valle d'Aosta che
primeggia per opulenza, per ricchezza, per disponibilità
finanziaria a livello europeo. È stata pubblicata recentemente
anche un'altra classifica, so che le classifiche vengono utilizzate
a seconda delle comodità o meno, ma la Valle d'Aosta è la seconda
Regione d'Europa per disponibilità e affidabilità finanziaria, non
dimentichiamocelo! Quali riflessioni possiamo fare? La nostra
Regione viene spesso dipinta come un'isola felice, con un livello
di benessere di gran lunga superiore alla media. Non possiamo
disconoscere l'esistenza di un certo tenore di vita, che per primi
viviamo - ma non solo noi, anche gente che regolarmente vediamo
nell'ambito della nostra attività quotidiana -, ma sotto questa
"epidermide" vi sono spesso sacche di disagio e di marginalità
sociale sulle quali è opportuno non solo ragionare in termini
numerici, collocati in una classifica o in un'indagine, sono
situazioni di marginalità sociale che necessitano di riflessione e
di decisioni, di iniziative da parte di un Governo regionale, anche
perché povertà e indigenza albergano anche nell'opulenta Valle
d'Aosta e sono state fatte indagini e classifiche approfondite
anche dalla Caritas diocesana, come saprà l'Assessore, fra il 1999
e il 2000. La Caritas diocesana, anzi, ha promosso ed effettuato in
questo periodo una ricerca sulla povertà in Valle dalle cui
risultanze sono emerse situazioni problematiche, bisogni e
aspettative che sono piuttosto diffusi. Ne abbiamo parlato anche in
quest'aula, fra l'altro queste situazioni di disagio non riguardano
principalmente le fasce degli immigrati extracomunitari, ma sono
molto diffuse anche fra i residenti.
Certamente quello che lei ha detto è vero anche: deve
intervenire innanzitutto lo Stato, ma penso che per il grave
ritardo accumulato dall'Italia nel periodo precedente per quanto
riguarda le politiche di sostegno alla famiglia, si stia tuttavia
facendo molto, nonostante le scarse risorse disponibili da parte
del "Governo Berlusconi". Non dimentichiamo che la finanziaria 2002
ha previsto una detrazione Irpef di 1 milione, mentre prima erano
540.000 lire, per ogni figlio a carico; hanno beneficiato di questo
provvedimento oltre 8 milioni di famiglie con un reddito annuo
inferiore ai 70 milioni di lire. La finanziaria 2004, che è adesso
all'esame del Senato, ha previsto alcune misure di contrasto
all'indigenza, fra cui l'assegno di 1 milione per le coppie a cui
arriva un secondo figlio o, meglio, l'aiuto vale per tutti i figli
successivi al primo, o indistintamente per quelli adottati, e
prevede uno stanziamento di 287 milioni - concludo, Presidente - e
253 milioni di euro per il 2004. È stato aumentato anche il Fondo
nazionale per le politiche sociali. Speriamo che a questo
interessamento da parte dello Stato segua anche una coerenza di
intervento da parte del Governo regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK