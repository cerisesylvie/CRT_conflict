Consiglio Regionale della Valle d'Aosta - Oggetto del Consiglio n. 83 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 83 del 18 novembre 2020 - Resoconto
OGGETTO N. 83/XVI - Interpellanza: "Definizione di misure
specifiche a favore delle professioni della montagna".
Bertin (Presidente) -
Passiamo al punto 23, che sarà
anche l'ultima interpellanza che tratteremo questa mattina. Il
consigliere Brunod per l'illustrazione, ne ha facoltà.
Brunod (LEGA VDA) -
Preso atto delle attuali restrizioni
dovute alle misure di contenimento del contagio da Covid-19
definite dai vari Dpcm e le conseguenti limitazioni lavorative e
quindi economiche per tutte le figure che ruotano attorno al mondo
delle professioni della montagna, maestri di sci, guide alpine e
accompagnatori di media montagna, sono anche di questi giorni
numerose segnalazioni da parte di professionisti di questo settore
che lamentano il loro stato di profonda incertezza al riguardo
della stagione prossima, che dovrebbe partire con tutte le
incertezze del caso e che ci auguriamo con i giusti equilibri possa
riprendere al più presto; sappiamo tutti che la stagione invernale
vale il 70 percento del PIL del turismo. Ricordato che a favore del
settore sono già state erogate misure di sostegno grazie alla legge
8 del 2020, tra cui quelle relative all'acquisto di dispositivi
volti al rispetto delle norme di distanziamento sociale, ed
evidenziato come l'attuale fase di incertezza che caratterizza non
soltanto la nostra realtà, bensì anche paesi di provenienza di
turisti stranieri che soggiornano o visitano la nostra valle, sono
di pochi giorni passati tutte le cancellazioni da parte di
Intersky
e di altri
tour operator
, che sono un grande
settore; per esempio, solo Intersky sono diecimila presenze che
vengono a mancare nella prossima stagione invernale. Considerato
che le limitazioni agli spostamenti posti in ambito locale,
nazionale ed internazionale colpiscono direttamente il sistema
delle prenotazioni e della programmazione di eventi turistici anche
già in calendario, qui volevo anche fare un riferimento
all'indagine condotta dall'ADAVA sulla situazione delle strutture
ricettive dopo il nuovo
lockdown
: il 70 percento ha
manifestato un andamento molto negativo delle prenotazioni per la
prossima stagione, molti hanno rivisto i loro programmi di apertura
posticipandoli e un altro ruolo molto negativo è quello che
riguarda il discorso delle assunzioni del personale, perché molti
hanno già manifestato l'intenzione di ridurre il personale. Quindi
aspetti molto critici e negativi si prospettano.
Dopo queste premesse vogliamo interpellare il Presidente della
Regione, l'Assessore competente o gli Assessori per conoscere quali
siano gli intendimenti e le priorità del Governo circa la
definizione di misure specifiche a favore delle professioni della
montagna e se vi siano già state delle interlocuzioni con i
rappresentanti di categoria, maestri di sci, guide alpine,
eccetera, al fine di recepire necessità e richieste specifiche a
favore del settore.
Presidente -
Per il Governo regionale risponde
l'assessore Jean-Pierre
Guichardaz da remoto, ne ha
facoltà.
Guichardaz J. (PCP) -
Grazie Consigliere Brunod per
l'interpellanza che mi permette anche di chiarire lo stato
dell'arte. Lei chiede quali siano gli intendimenti e le priorità
del Governo circa la definizione di misure specifiche a favore
delle professioni di montagna. L'interpellanza si colloca nel più
ampio alveo delle iniziative che il Governo regionale si propone di
assumere a sostegno del comparto turistico in generale, in
relazione alle limitazioni imposte dai provvedimenti restrittivi
adottati dalle autorità statali in relazione all'attuale emergenza
epidemiologica da Covid-19, che è un tema fra l'altro già oggetto
di alcune richieste alle quali sono state fornite prime indicazioni
nel corso della precedente seduta del Consiglio; forse fu proprio
lei, consigliere Brunod, a presentare alcune iniziative in tal
senso.
Ciò premesso, relativamente agli impatti derivanti dalle misure
restrittive recentemente imposte, dapprima del Dpcm del 24 ottobre
2020 e poi dal Dpcm del 3 ottobre 2020, a carico dei soggetti che
svolgono le cosiddette professioni di montagna, ritengo di poter
confermare e ribadire in questa sede ufficiale l'attenzione massima
del Governo regionale anche nei confronti di questi operatori
economici e l'intenzione di mettere a punto misure specifiche che
si rivelino necessarie per il sostegno economico degli stessi. Tra
l'altro nelle prossime sedute di Giunta saranno deliberate delle
ampie sovvenzioni, sia per le società sportive che per gli atleti,
proprio ai sensi della legge 8 del 2020 e di alcune leggi di
settore, questo a dimostrazione dell'interesse che
l'Amministrazione regionale continua ad avere verso questo
importantissimo settore della nostra economia.
Gli interventi regionali in questo ambito dovranno tuttavia
essere definiti prendendo in considerazione alcuni elementi che ne
consentano poi la calibrazione, se possiamo definirla così, in
relazione all'effettivo impatto delle misure restrittive sulle
diverse categorie professionali che abbiamo citato. In particolare,
in relazione all'evoluzione della situazione epidemiologica e
quindi della durata dell'attuale regime restrittivo imposto in
Valle d'Aosta, anche se la situazione sembra in via di
miglioramento, siamo ben lontani da una definitiva messa in
sicurezza del sistema. Nei prossimi giorni e nelle prossime
settimane sapremo se saremo ancora in zona rossa o se avremo fatto
un passaggio e un miglioramento, con una conseguente possibilità da
parte nostra di pianificare diversamente tutta una serie di
attività, tra cui anche questa oggetto della sua iniziativa.
Inoltre, misure di sostegno adottate dal Governo che al momento
sono assicurate solo ad alcune professioni e non ad altre come lei
ben sa. Va infatti sottolineato che il recente decreto-legge n. 149
del 9 novembre 2020, "Ulteriori misure urgenti in materia di tutela
della salute, sostegno ai lavoratori e alle imprese e giustizia,
connesse all'emergenza epidemiologica da COVID-19", il cosiddetto
decreto ristori 2, nel modificare l'allegato 1 al decreto-legge n.
137 del 28 ottobre 2020 ha provveduto ad ampliare la platea delle
attività economiche beneficiarie dei contributi a fondo perduto
prevista dal decreto ristori, ricomprendendovi, oltre alle guide,
agli accompagnatori turistici e ai gestori di rifugi in montagna,
anche le guide alpine titolari di partita IVA.
Quindi se a queste attività professionali è già assicurato un
sostegno economico statale al momento, tenuto conto del fatto che
la stagione sciistica inizia generalmente tra fine novembre e inizi
dicembre, neve permettendo, non risultano ancora previste analoghe
misure di sostegno a favore dei maestri di sci, che dovrebbero
tuttavia verosimilmente ricevere indennizzi analoghi a quelli ora
riconosciuti alle guide alpine, qualora gli effetti delle misure
restrittive dovessero protrarsi anche oltre il mese di novembre
compromettendo l'andamento della stagione sciistica.
Analogo discorso, come lei ha citato in premessa alla sua
interpellanza, va fatto in riferimento alle altre figure
professionali di montagna istituite e disciplinate con legge
regionale: le guide escursionistiche naturalistiche, gli
accompagnatori del turismo equestre, i direttori di piste e
pisteurs secouristes
, i maestri di mountain bike, che allo
stato non sembrano ricomprese o vi è ancora il dubbio che siano
comprese nelle misure adottate dallo Stato; non è ancora chiaro se
queste figure rientrino nel codice ATECO previsto dall'allegato che
si riferisce proprio alle guide e accompagnatori turistici e
riguardo a questo tema stiamo facendo le dovute verifiche. La
risposta e l'esito comporterà poi comunque un impegno diverso e una
diversa modalità di applicazione degli eventuali ristori
regionali.
Bisogna inoltre tener conto nella definizione di ulteriori
misure regionali del fatto che una parte talora ancora
significativa dei soggetti formalmente iscritti nei collegi
professionali regionali, maestri di sci e guide alpine, e negli
elenchi regionali dei soggetti abilitati e le ulteriori professioni
prima citate, non svolgono di fatto tale attività professionale in
modo esclusivo e nemmeno prevalente, godendo di redditi
principalmente derivanti dallo svolgimento di altre attività di
lavoro autonomo e dipendente.
Quindi valutazioni più complete - lei avrà visto anche la
complessità legata proprio a quest'aspetto di non predominanza di
alcune attività - saranno fatte a bocce ferme non appena avremo
contezza della situazione, parliamo di giorni, al massimo di una o
due settimane, anche in ordine alle limitazioni che ci saranno
imposte e all'eventuale passaggio dalla zona rossa alla zona
arancione, che comporterà poi delle decisioni anche di tipo
politico in merito alla fruibilità degli impianti e del resto.
Poi lei mi chiede se vi siano state delle interlocuzioni con le
rappresentanze di categoria, per esempio maestri di sci, guide
alpine, accompagnatori di media montagna, al fine di recepire
necessità e richieste specifiche del settore. Compatibilmente con
il fatto che io sono in una seconda quarantena, quindi sono recluso
in casa per la seconda volta, stavolta per motivi diretti alla mia
persona, ho avuto modo nel tempo che ho avuto modo di trascorrere
libero, al di fuori di questa modalità di reclusione, di
interloquire con rappresentanti sia delle guide alpine, quindi con
i massimi vertici delle guide alpine, sia anche della AGENVA. In
questi giorni erano peraltro previsti degli incontri con i
rappresentanti dei maestri di sci e dell'ASIVA, che ho dovuto
purtroppo rinviare e che stiamo cercando di organizzare anche
compatibilmente poi con i tempi a disposizione nei giorni che
verranno, attraverso modalità diverse rispetto alla presenza
diretta.
Quindi riguardo alla sua richiesta sì, le interlocuzioni sono
già fitte e abbiamo già avuto modo più di una volta di discutere di
questioni tecniche. Come avrà visto nella nostra ordinanza,
peraltro sono state recepite delle necessità relative ad alcune
figure relativamente agli allenamenti e alle modalità di
addestramento, e su altre figure si sta ragionando. Tra l'altro
stiamo ragionando con le rappresentanze delle guide
escursionistiche e delle guide alpine anche in relazione all'annosa
questione della figura degli accompagnatori di media montagna e
della necessità - su questo io garantisco una rapidità quantomeno
nel presentare alle Commissioni e a chi di dovere le opportune
valutazioni - di riformare la figura ormai diciamo anacronistica
della guida escursionistica, quindi di valutare dei percorsi e
delle modalità diverse da qui in avanti.
Grazie che mi abbia dato l'opportunità di chiarire alcuni temi
che sono sospesi, ma che sono in fase di discussione e speriamo di
risoluzione.
Presidente -
Per la replica il consigliere Brunod, ne ha
facoltà.
Brunod (LEGA VDA) -
Grazie Assessore per la sua risposta,
soprattutto mi ha fatto molto piacere l'interessamento per tutte
queste categorie che lei ha citato e dettagliato, perché sono di
importanza strategica e fondamentale per la promozione e la
valorizzazione di questo settore di cui la Valle d'Aosta è molto
ricco. Però ovviamente ci chiedono proprio di intervenire in modo
urgente, di essere più vicini a tutto questo settore che comunque
non ha delle prospettive certe. Tutti si augurano di poter
ripartire, ovviamente siamo tutti consapevoli che ci sono delle
criticità, ma cercando i migliori equilibri per trovare delle
soluzioni per ripartire il prima possibile con la stagione. Cito un
passaggio su un articolo di giornale dove anche l'ADAVA dice che
senza turismo a Natale il settore ricettivo non sopravvive. Questo
è un settore, ma a cascata si va a toccare tutti gli altri settori
che a esso sono collegati.
Mi fa piacere il suo interessamento e la invito - ovviamente
quarantena permettendo - a mettersi prima possibile in contatto con
le varie associazioni per prendersi per tempo e quindi per essere
pronti a intervenire nel miglior modo possibile, soprattutto per
essere vicini a queste categorie che, come ripeto, sono
fondamentali per la Valle d'Aosta.
Presidente -
Con questa interpellanza, come anticipato,
si concludono i lavori del Consiglio di questa mattina e
riprenderanno alle ore 15:00.
---
La seduta termina alle ore 12:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK