Consiglio Regionale della Valle d'Aosta - Oggetto del Consiglio n. 1482 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1482 del 11 maggio 2022 - Resoconto
OGGETTO N. 1482/XVI - Interpellanza: "Avvio di un'attività di
sensibilizzazione nei confronti degli enti locali valdostani per
attivare una rapida riduzione dei costi del servizio di
illuminazione pubblica."
Bertin (Presidente) -
Riprendiamo. Siamo al punto n. 16
dell'ordine del giorno. Per l'illustrazione consigliere segretario
Distort.
Distort (LEGA VDA) -
Non sono così sprovveduto da non
avere chiara l'idea che l'eventuale risultato della suggestione
trasmessa al Governo regionale da quest'iniziativa, purtroppo non
si tradurrà in un beneficio economico per i cittadini della nostra
regione, i quali hanno, purtroppo, constatato in questo preciso
periodo storico un significativo aumento dei costi dell'energia. Ma
un buon Governo deve sapersi porre, oltre che sul piano della buona
gestione dei soldi pubblici, anche sul piano della solidarietà nei
confronti dei propri cittadini e anche attraverso gesti di valenza
simbolica.
Immaginiamo quanto degli aspetti della nostra civiltà è basato
sul valore dei simboli. Mai come in questo periodo assistiamo a un
allontanamento dei cittadini rispetto alla classe politica, ed è
proprio a fronte di questo scollamento che, oltre a porre in atto
tutte le misure necessarie al buon funzionamento dell'apparato
pubblico, oltre ad avviare iniziative in grado di generare ripresa
economica, parallelamente dare sostegno ai più deboli, occorre
saper operare anche quegli atti simbolici, semplicemente ma
fortemente simbolici, che comunicano la sensibilità e la vicinanza
della pubblica amministrazione e quindi del mondo politico nei
confronti dei cittadini.
Questo è lo spirito dell'interpellanza che parte dalle
riflessioni che sono poste a premessa dell'interpellanza stessa.
Ribadisco, non è un'interpellanza che spinge ad adeguare a
efficientamento energetico le illuminazioni pubbliche dei comuni. È
proprio un'azione immediata, veloce, rapida, eseguibile con una
riduzione dei tempi di durata del periodo di illuminazione
notturna. È una riflessione, è una proposta.
Noi prendiamo atto del fatto che chiaramente tutto parte
dall'aumento dei costi per gli utenti relativi ai consumi di
energia elettrica, in conseguenza principalmente all'incremento del
prezzo del gas sui mercati internazionali, ma anche
all'impoverimento economico prodotto dalla gestione del Covid, a
fattori meteo sfavorevoli, così come ovviamente a seguito del
conflitto bellico in atto. Questa è una presa d'atto a cui si
evidenzia che, secondo un'indagine effettuata da Legambiente nel
2017, il consumo pro capite annuo di energia elettrica per
l'illuminazione pubblica dell'intero territorio della Valle d'Aosta
è di 199 Kilowattora ad abitante, vale a dire un consumo annuo di
12.500 Gigawattora. Per capirlo meglio dal punto di vista del
Kilowattora, che è l'unità di misura cui siamo abituati nelle
bollette energetiche, pari a 12 milioni 500 mila KWh.
Teniamo conto che, se noi guardiamo la nostra bolletta - questo
non è nel mio stile populismo, ma è nel mio stile la capacità di
fare riferimento ai numeri, di esaminare con i numeri i dati - e
suddividiamo il costo delle spese energetiche riferite sulla
bolletta, arriviamo a un costo di circa 50 centesimi a Kilowatt,
benché il dato ufficiale sia proprio per il consumo il kWh intorno
agli 0,26 euro, quindi la metà, però poi tutta una serie di spese e
di costi ulteriori, portano a circa 50 centesimi. Quest'ultimo è il
costo per l'utente, poi noi sappiamo che la pubblica
amministrazione ha un rapporto diverso, però è proprio per questo
che diventa importante capire ed entrare in un atto di solidarietà
nei confronti della popolazione, dove il normale cittadino cerca di
tenere accesa meno possibile la luce in certi vani di casa, cerca
di operare tutta una serie di operazioni di risparmio, perché a lui
incide su quei costi; 50 centesimi moltiplicato per 12 milioni 500
mila kWh, è ovvio che abbiamo 6 milioni 260 mila euro.
È vero che l'illuminazione pubblica è una necessità che ha
tutt'altra valenza, non è semplicemente un vezzo della pubblica
amministrazione, ed è vero che è un servizio che viene reso ai
cittadini per vari motivi, a partire dall'elemento di sicurezza. È
vero che il dato di Legambiente è riferito al 2017 e nel frattempo
si sono attuate già delle iniziative di efficientamento con il
passaggio alla tecnologia
led
. Io, per deformazione
professionale, riconosco interventi di buon effetto luminoso da
interventi di pessimo effetto luminoso pur avendo comunque un
passaggio a led, quindi non si tratta solo di risparmiare nel
momento in cui ci si adegua e si eseguono interventi sulla rete di
illuminazione pubblica, ma anche di progettazione adeguata dal
punto di vista dell'effetto luminoso. Comunque, questa è una
piccola divagazione.
Quello che è fondamentale è che il servizio generale di
illuminazione pubblica è fondamentalmente per una fruizione
notturna del territorio urbanizzato, tanto per la percorribilità
pedonale, quanto per questioni di sicurezza sociale. Però noi
osserviamo che la funzione di illuminazione notturna di tanta parte
di territorio diminuisce la sua necessità proporzionalmente
all'avanzare delle ore notturne, per ovvie ragioni dettate dal
comportamento umano, dai suoi ritmi di vita. Quindi, una riduzione
del periodo di funzionamento dei sistemi di illuminazione pubblica
del territorio, anche solo per una ridotta percentuale,
comporterebbe una corrispondente riduzione di costi di energia
elettrica. Poi i Comuni e i vari enti competenti potranno pensare
di utilizzare questo risparmio con misure di avvicinamento alla
popolazione: qui ampia apertura alla fantasia, perché ci vuole
anche fantasia nella politica, come nell'amministrazione.
I punti relativi all'interpellanza sono i seguenti. Quali siano
le attuali misure in ambito di riduzione dei consumi energetici a
carico degli enti pubblici: parlo se sia a conoscenza di misure
immediate; è chiaro che per quanto riguarda la possibilità di
mettere in atto delle ristrutturazioni, dei rifacimenti completi
delle linee, da un punto di vista di investimenti di opere
pubbliche, questo è un dato abbastanza noto. Se si intenda avviare,
dal punto di vista regionale, senza interferire, senza
intromettersi, con la dovuta delicatezza, sempre nel termine della
delicatezza della solidarietà, un'attività di sensibilizzazione e
di dialogo con gli enti locali e con realtà pubbliche in genere,
per attivare una rapida riduzione dei tempi di esercizio dei
sistemi di illuminazione pubblica, nell'ottica di quanto riportato
nelle premesse.
Presidente -
Risponde il Presidente della Regione.
Lavevaz (UV) -
Parto con una premessa, benché lei nella
sua presentazione, soprattutto nella chiusura, abbia sottolineato
molto bene quello che deve essere il rapporto tra la Regione e gli
enti locali. Lo ha sottolineato molto bene, ma collegandomi anche
alla risposta che ho molto apprezzato del collega Marzi, poco fa in
merito ad un'altra iniziativa, voglio comunque mettere in evidenza
il fatto che il rapporto che deve esserci, in una logica che io
ritengo assolutamente essere quella corretta, quella che peraltro
la nostra legge 54 del 1998 prevede, è un rapporto tra la Regione e
gli enti locali che deve essere di collaborazione e di parità, non
certo di superiorità, di supremazia o di tutela, in qualche modo.
Su questo ho apprezzato la chiusura che lei ha fatto, perché ha
precisato in maniera puntuale questo aspetto che, leggendo
l'interpellanza, non era così chiaro, ma sono comunque convinto
della sua posizione da questo punto di vista che credo
condividiamo. Gli enti locali possono essere giustamente
sensibilizzati su un argomento che, peraltro, vede i Comuni
valdostani già molto sensibili, come giustamente anche lei ha
richiamato.
Nel tempo sono stati fatti numerosi interventi, condivido anche
questo con lei, alcuni buoni, alcuni meno buoni, sia dal punto di
vista estetico che di qualità dell'illuminazione. Ci sono delle
situazioni, al di là del risultato dal punto di vista
dell'illuminazione e dal punto di vista tecnico, che dal punto di
vista estetico potevano oggettivamente essere fatte meglio nel
nostro contesto montano, perché i
led
hanno mille
possibilità, ma possono dare dei risultati di luce molto fredda.
Però al di là di quello, la sensibilità da questo punto di vista,
da parte degli enti locali, è assolutamente presente e lo è da
tempo. Gli interventi sono tantissimi e tantissimi sono gli
esempi.
Nello specifico, rispetto a quella che è la sua sollecitazione,
cioè di un'attenta valutazione dell'uso dell'illuminazione pubblica
durante la fascia notturna, anche su questo ci sono delle soluzioni
che alcuni Comuni hanno messo in atto o stanno mettendo in atto,
cosiddette soluzioni
smart
come viene detto oggi, che
permettono effettivamente un controllo puntuale, addirittura
lampione per lampione, di un dimeraggio, cioè della quantità di
luce che viene erogata dal punto luce, perché ci sono due questioni
fondamentali, che lei conosce molto bene essendo del mestiere,
mentre io l'ho affrontato in altre vesti. Un aspetto è quello
legato alla strada, la quale ha una necessità di illuminazione più
costante: il codice della strada prevede un top di
lumen
sulla superficie della strada a seconda della tipologia di strade,
quelli devono essere garantiti, quindi li c'è poco margine. Invece,
su tutti i punti luce interni, all'interno della viabilità pedonale
o comunque cittadina, lì le possibilità sono tantissime.
Io conosco i numeri del mio Comune, in cui abito: circa 850
punti luci in generale, punti stradali 150. Quindi, per la
stragrande maggioranza sono punti luce che possono essere a un
certo punto della notte, dopo mezzanotte, abbassati al 50 percento
o anche meno, perché sono punti luce all'interno dei villaggi dove
si illuminano i gatti e i topi che vanno a passeggio. Quindi, da
questo punto di vista c'è molto margine e le possibilità
tecnologiche sono a vantaggio di questo tipo di ragionamento.
Su questo io prendo l'iniziativa nel giusto verso, nel senso che
è una sollecitazione assolutamente corretta, per la quale
continueremo a confrontarci con gli enti locali, proseguendo il
lavoro che loro hanno già iniziato. Potremmo anche vedere di
organizzare un tavolo puntuale su questo argomento, perché al di là
dell'illuminazione c'è tutto l'aspetto più generale del consumo
energetico - questa, invece, è una questione più recente legata
all'aumento del costo in particolare del gas - dove gli enti
locali, come anche la Regione, stanno cercando di razionalizzare.
Stiamo andando verso la bella stagione, ma anche durante gli ultimi
mesi si è cercato di razionalizzare abbassando un po' le
temperature all'interno dei locali, molti lo hanno fatto, o
addirittura razionalizzando un po' i locali utilizzati, perché
molto spesso - e questo vale anche per i Comuni - ci sono uffici
dislocati in diverse zone che riscaldando grandi volumi poco
utilizzati; quindi cercare di razionalizzare anche da questo punto
di vista, come oggettivamente si è fatto, perché gli aumenti sono
stati abbastanza subitanei e abbastanza importanti.
Su questo si potrà continuare a lavorare insieme per una giusta
sollecitazione in questo senso.
Presidente -
Per la replica il consigliere Distort.
Distort (LEGA VDA) -
Grazie presidente Lavevaz per la
risposta. Il ringraziamento è ovviamente accompagnato da
soddisfazione, perché lei ha affermato un interesse. La suggestione
proposta da quest'interpellanza che partiva come povera voce, una
semplice povera voce per manifestare un gesto, poteva essere
tranquillamente considerata come qualcosa di poco impatto, di
piccolo impatto, e invece mi conforta verificare e percepire una
comune sensibilità sotto quest'aspetto. Sono questioni delicate: il
tema dei costi, il tema dell'energia, il tema del risparmio, il
tema della vicinanza alla popolazione, tema estremamente
importante, soprattutto in un periodo come questo - ribadisco come
già detto in premessa - dove assistiamo a un allontanamento quasi
arrabbiato della popolazione rispetto alla classe politica, ed è
proprio attraverso quest'attenzione e anche i semplici piccoli
gesti che noi possiamo fare la differenza.
Io sono l'uomo delle citazioni, tra Tommaso d'Aquino,
Aristotele, Parmenide, Don Bosco; cito anche Jim Morrison, mi pare
che non sia la prima volta che lo faccio, esattamente nella frase
in cui dice "Fai attenzione alle piccole cose, perché un giorno ti
volterai e capirai che erano grandi". Buon lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK