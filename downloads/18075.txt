Consiglio Regionale della Valle d'Aosta - Oggetto del Consiglio n. 1168 del 23 febbraio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1168 del 23 febbraio 2000 - Resoconto
OGGETTO N. 1168/XI Iniziative per la riduzione delle tariffe
degli abbonamenti dei servizi di autobus e l'incremento delle
risorse destinate al trasporto pubblico. (Reiezione di mozione -
Approvazione di risoluzione)
Mozione Appreso che la Giunta regionale, con deliberazione n.
4100 del 22 novembre 1999, ha deciso di aumentare del 35 percento
le tariffe degli abbonamenti dei servizi di autobus;
Rilevato che tale incremento dei costi a carico degli utenti è
stato accompagnato da un taglio dei fondi per il trasporto pubblico
nel Bilancio di previsione della Regione per il 2000;
Evidenziato che tali scelte colpiscono gli utenti e non
favoriscono certo uno sviluppo del trasporto pubblico, che già
soffre in Valle d’Aosta della concorrenza delle
automobili private, incentivate dalla presenza dei "buoni
carburante";
il Consiglio regionale
Impegna
la Giunta regionale:
1) a revocare gli aumenti tariffari decisi con la deliberazione
n. 4100/1999;
2) a provvedere nella prima variazione del Bilancio di
previsione, ad incrementare le risorse destinate al trasporto
pubblico (sia su gomma, sia su ferrovia).
F.to: Curtaz - Squarzino Secondina - Beneforti
Président
La parole au Conseiller Curtaz.
Curtaz (PVA-cU)
In prima battuta mi limiterò a presentare
la mozione e a svolgere alcune considerazioni di carattere generale
sulla tematica del trasporto pubblico, che a noi pare una tematica
in sofferenza, per usare una terminologia di carattere
finanziario.
La nostra mozione ha uno scopo molto specifico. La Giunta
regionale con deliberazione n. 4100 del 22 novembre 1999 ha deciso
di aumentare del 35 percento le tariffe degli abbonamenti di
autobus. Questo aumento avviene in due fasi: in una prima fase ci
sarà un aumento del 25 percento, decorrente dal 1° gennaio 2000; in
una seconda fase di un ulteriore 10 percento, decorrente dal 1°
luglio 2000.
Un aumento consistente, come dimostra l'esempio seguente: un
abbonamento mensile a tariffa ordinaria sulla tratta
Aosta/Pont-Saint-Martin passa da 71.000 lire a 111.000 lire.
Peraltro abbiamo visto che questo aumento di proporzioni
consistenti ha sollevato la protesta degli studenti della bassa
Valle, che anch'essi lamentano l'eccessivo aumento delle
tariffe.
Rileviamo poi che questo incremento di costi, a totale carico
degli utenti, è stato accompagnato da un taglio dei fondi per il
trasporto pubblico nel bilancio di previsione della Regione per il
2000 di circa il 50 percento.
Forse si porterà la motivazione che era previsto un esercizio
per quanto riguarda la ferrovia, di soli sei mesi. Ma siamo assai
poco ottimisti che ci sia uno sblocco nei prossimi sei mesi, e
pensiamo che si continuerà ad assistere alle proroghe di sei mesi
in sei mesi del vecchio contratto di servizio, con effetti
disastrosi sotto il profilo della qualità del servizio che è andata
progressivamente peggiorando.
Prima si poteva dire che erano le solite polemiche dei Verdi,
che potevano dire che quando c'erano loro le cose andavano meglio,
adesso la situazione è finalmente sotto gli occhi di tutti:
riceviamo come Capigruppo delle petizioni formate da centinaia di
persone, abbiamo visto servizi televisivi sullo stato della
chiusura delle stazioni, sappiamo dei ritardi che prima erano
l'eccezione e che ora sono diventati cronici.
Il nuovo sistema non solo non ha migliorato le cose, ma le ha
peggiorate di gran lunga, la pulizia delle carrozze che a dire la
verità non è che fosse brillante prima, di sicuro non è migliorata,
insomma abbiamo una situazione assai preoccupante. In tutto questo
contesto di trasporto pubblico mal governato abbiamo un aumento
delle tariffe!
Tra l'altro, non è contraddittorio il fatto che io parli delle
tariffe per il trasporto pubblico degli autobus e faccia dei
riferimenti alla ferrovia, perché si va (anche se quando non si sa,
dopo averlo più volte annunciato in conferenze stampa come
imminente) verso un servizio integrato; e non è irrilevante oggi,
perché comporterà dei problemi domani, il fatto che nell'esempio
che ho fatto la tratta Pont-Saint-Martin/Aosta in pullman costerà
di abbonamento 111.000 lire approssimativamente, mentre la tratta
ferroviaria costerà meno di 60.000 lire.
Sarei curioso di capire come integriamo questi sistemi di
pagamento, se si va ad una differenziazione che è sempre più
accentuata.
Noi diciamo che queste scelte colpiscono gli utenti e non
favoriscono certo uno sviluppo del trasporto pubblico in una Valle
d'Aosta che già soffre della concorrenza delle automobili private
incentivate dalla presenza dei buoni carburante.
In concreto, cosa chiediamo? Chiediamo che il Consiglio
regionale impegni la Giunta regionale in primo luogo a revocare gli
aumenti tariffari decisi con la deliberazione n. 4100/99, e poi che
la Giunta regionale provveda nella prima variazione di bilancio
prevista sul bilancio di previsione ad incrementare le risorse
destinate al trasporto pubblico sia quello su gomma sia quello su
ferrovia.
Président
La discussion générale est ouverte.
La parole au Conseiller Nicco.
Nicco (GV-DS-PSE)
Sia la mozione che è stata presentata,
in particolare al punto 2, sia poi il Consigliere Curtaz nel suo
intervento, pur partendo da uno specifico provvedimento, la
deliberazione di Giunta n. 4100/99, toccano più in generale la
questione dei trasporti su gomma e su ferrovia.
È questa una questione su cui abbiamo già altre volte discusso
all'interno di questo Consiglio e su cui oggi, a fronte di elementi
nuovi e preoccupanti nel settore ferroviario, è opportuno
focalizzare nuovamente la nostra attenzione.
Elementi nuovi e preoccupanti, su cui si sofferma tra l'altro
una seconda petizione, a cui ha fatto riferimento anche il collega
Curtaz, degli utenti della linea Chivasso-Aosta, i quali segnalano
nuovi e gravi disagi; una petizione che è stata consegnata ieri ai
Capigruppo del Consiglio regionale e al Presidente del Consiglio
stesso.
Un po' paradossalmente, forse, la realizzazione di quella che
era stata un'annosa rivendicazione, largamente se non unitariamente
condivisa da tutte le forze politiche, sindacali, dai vari comitati
degli utenti, e cioè la smilitarizzazione della linea, ha prodotto
effetti perversi, ovvero, di fatto, l'abbandono delle stazioni,
oggi chiuse per periodi sempre più lunghi della giornata e della
settimana. In conseguenza, anche nelle stazioni principali, non
sono più agibili neppure le sale di attesa.
Effetti perversi, ma perversi perché la rivendicazione di questo
Consiglio, in più occasioni, verso le ferrovie era di sostituire il
Genio con del personale civile, pur tenendo conto delle innovazioni
tecnologiche, dell'installazione del CTC, ma certo non era quella
di chiedere la sostituzione del Genio con il nulla, così come poi
invece è avvenuto.
Di fronte a questi elementi nuovi credo che occorra una forte
iniziativa politica a diversi livelli, sia sulle prospettive di
medio e lungo periodo che riguardano la linea Chivasso-Aosta nel
suo complesso, sia nell'immediato sulla piena funzionalità delle
stazioni principali, di quelle che erano già state individuate nel
piano di bacino di traffico come centri intermodali.
Perciò in questa direzione vorrei presentare, insieme ai
colleghi Cottino e Martin, una risoluzione in cui, prendendo spunto
dai disagi rilevati nelle due petizioni, e ricordando che la linea
Chivasso-Aosta rappresenta oggi l'unico collegamento ferroviario
fra la Valle d'Aosta e la rete nazionale e internazionale, si
ribadisce la necessità - più volte già espressa in passato da
questo Consiglio - di potenziare e riqualificare il servizio di
trasporto ferroviario con interventi sulle infrastrutture, sul
materiale rotabile e sulla gestione, nonché a breve - questo è
l'elemento più significativo oggi - l'esigenza di garantire la
piena funzionalità delle stazioni, oppure chiamiamoli centri di
interscambio modale, di Aosta, Châtillon, Verrès e
Pont-Saint-Martin. Tutto ciò ovviamente all'interno di quel quadro
più generale di iniziative che sono in corso e che sono state
ricordate anche dal Presidente della Giunta stamattina, per
l'inserimento della Valle d'Aosta nella rete europea del traffico
ferroviario.
Su tale base, con questa risoluzione si vorrebbe impegnare la
Giunta regionale ad assumere sia rispetto al Governo nazionale, sia
rispetto alla società Ferrovie dello Stato, tutte quelle iniziative
che consentano il conseguimento degli obiettivi ai quali ho fatto
riferimento prima, cioè potenziamento, riqualificazione, eccetera,
ed a riferire alla competente commissione consiliare sullo stato
del trasporto ferroviario (situazione, problemi, prospettive), con
particolare riferimento alla tratta Chivasso-Aosta.
Président
Je donne la lecture de la résolution présentée
par les Conseillers Nicco, Cottino et Martin:
Risoluzione Il Consiglio della Valle
Constatata, sulla base anche di due recenti petizioni, la
situazione di grave e crescente disagio per gli utenti della linea
ferroviaria Chivasso-Aosta;
Ricordato che tale linea rappresenta oggi l'unico collegamento
ferroviario tra la Valle d'Aosta e la rete nazionale ed
internazionale;
Ribadita la necessità, già più volte espressa, di potenziare e
riqualificare il servizio di trasporto ferroviario con interventi
sulle infrastrutture, sul materiale rotabile e sulla gestione,
nonché, a breve, l'esigenza di garantire la piena funzionalità dei
centri di interscambio modale di Aosta, Châtillon, Verrès e
Pont-Saint-Martin;
Considerate le iniziative in corso per l'inserimento della Valle
d'Aosta nella rete europea del traffico ferroviario, con
riferimento, in particolare, all'asse Santhià-Aosta-Martigny, in
vista anche del trasferimento su rotaia di significative quote di
traffico merci;
Richiamati la legge regionale 7 aprile 1992, n. 15, "Iniziative
per lo sviluppo del servizio ferroviario" ed il "Piano di bacino di
traffico della Valle d'Aosta per il decennio 2000-2009";
Richiamato altresì il comma 3 del decreto legislativo n.
422/1997, "Conferimento alle regioni ed agli enti locali di
funzioni e compiti in materia di trasporto pubblico";
Impegna
la Giunta regionale
1) ad assumere, sia rispetto al Governo nazionale, sia rispetto
alla società Ferrovie dello Stato S.p.A., tutte quelle iniziative
che consentano di conseguire gli obiettivi summenzionati;
2) a riferire alla competente Commissione consiliare sullo stato
del trasporto ferroviario, con particolare riferimento alla linea
Chivasso-Aosta.
F.to: Nicco - Cottino - Martin
La parole au Conseiller Tibaldi.
Tibaldi (FI)
In questi giorni si sta parlando con una
certa insistenza di un progetto ripescato, che riguarda
l'Aosta-Martigny. Ci sono stati incontri diplomatici anche fra lo
stesso Presidente e l'Assessore competente con gli omologhi della
Svizzera, per cercare di rilanciare un'iniziativa, una proposta che
andava di moda qualche anno fa e che adesso torna di moda.
Purtroppo non si fanno i conti con un'altra realtà che si sta
verificando nella nostra regione e che è stata illustrata anche da
chi mi ha preceduto: che mentre si pensa a sviluppare la tratta
Aosta-Martigny, in realtà non ci si rende conto che la tratta
Aosta-Chivasso sta decadendo, e questo nonostante le buone
intenzioni che sono state espresse nel piano di bacino di traffico
approvato qualche mese fa da questa Assemblea.
Un piano di bacino di traffico di durata decennale, 2000-2009,
che anche se liquidava in un capitoletto di poche pagine la
questione ferrovia, in realtà sosteneva la sua valorizzazione e il
suo potenziamento. Questo non è solo scritto in quel documento, ma
è stato anche ribadito dall'Assessore.
In realtà, parallelamente, mentre si stava approvando questo
piano, venivano soppresse alcune stazioni. Le stazioni dove si può
fare scalo a livello ferroviario sono Aosta, Nus, Châtillon, Verrès
et Pont-Saint-Martin nella tratta Aosta-Chivasso.
Anch'io in questi giorni sono stato contattato da numerosi
utenti, che stanno soffrendo il disagio ferroviario; malgrado
l'entrata in vigore del cosiddetto "CTC" (controllo dei treni
centralizzato da Torino) si sta manifestando un vero e proprio
disastro, e si manifesta un disastro soprattutto nei confronti di
quegli utenti, cosiddetti "pendolari", che per ragioni di studio o
di lavoro si devono recare dalla periferia verso il capoluogo, o
viceversa.
Ma non solo. La stazione di Châtillon, e non è l'unica, ha visto
anche la chiusura della sala di attesa; il servizio di
biglietteria, adesso parlo di Châtillon perché la questione la
conosco da vicino, ma non riguarda solo il paese nel quale risiedo,
ma riguarda anche Verrès e le altre stazioni, viene erogato per 7
ore al giorno, nel resto della giornata per acquistare il biglietto
bisogna andare presso i punti vendita autorizzati e se questi
malauguratamente sono chiusi, si deve acquistarlo sul treno con un
aggravio di spesa di circa 5.000 lire. Questo è il nuovo servizio
ferroviario derivato dal CTC, derivato dal potenziamento e dalla
valorizzazione predicata nel piano di bacino di traffico, derivato
anche da quel contratto di servizio oneroso che è stato prorogato
dalla Regione per sei mesi e per il quale la Regione deve pagare
circa 3 miliardi alle Ferrovie dello Stato, il quale sulla carta
dovrebbe garantire una qualità del servizio e quindi la
soddisfazione dell'esigenza dell'utenza pendolare che
quotidianamente si sposta nella nostra regione o dalla nostra
regione verso Torino, utilizzando la strada ferrata.
Peraltro la smilitarizzazione invocata, che ha visto la
cessazione delle funzioni da parte del Genio, in realtà non è stata
colmata con un servizio sostitutivo, di conseguenza la stessa
stazione di Châtillon è stata recentemente vandalizzata, oggetto di
imbrattamenti e sottoposta all'incuria di chi evidentemente non ha
di meglio da fare, se non deturpare i beni pubblici.
Il problema quindi che è stato sollevato in questa mozione è
indubbiamente urgente, attuale e degno del massimo interesse,
quindi è necessario che da parte della Giunta ci sia la massima
attenzione alla problematica del trasporto nel suo insieme.
Il trasporto, diceva il collega Curtaz, sta vivendo una
situazione di sofferenza perché ci sono poche risorse. Ma 60
miliardi non sono poche risorse, Consigliere Curtaz, in bilancio;
le risorse secondo noi non sono poche, ma sono maldistribuite.
Inoltre, a fronte dell'erogazione di queste risorse l'Assessorato,
la Giunta regionale, la Regione non esercitano il controllo
dovuto.
Adesso l'argomento che è stato affrontato anche con
l'illustrazione di questa mozione si è spostato più sul binario
ferroviario; il gruppo dei Verdi nella sua impegnativa si
soffermava piuttosto sul trasporto su gomma, sulla revoca degli
aumenti tariffari. Non sappiamo se da parte della Regione la
situazione dei trasporti è stata monitorata in maniera adeguata,
non so se l'Assessore è a conoscenza di questi disagi, di questa
raccolta di firme che sta avvenendo un po' in tutti i comuni.
Vi sono ritardi di un'ora e mezza, l'altro giorno alla stazione
ho raccolto un insieme di dati che adesso purtroppo non possiedo
perché stavo preparando un'interpellanza sull'argomento, ma è
pauroso quali sono i ritardi in termini di mezz'ore e di ore che
stanno subendo i pendolari o gli utenti, che non sono solo i
residenti, ma possono essere anche i turisti.
E noi ci proponiamo, come Regione che all'avanguardia guarda
oltre le Alpi Graie, verso Martigny, per proporre un collegamento
ferroviario ad alta velocità, peraltro anche condivisibile, quando
la tratta a valle si sta sgretolando.
Assessore, la mozione e gli argomenti che qui sono stati
sollevati sono di estrema importanza, non penso che possano essere
liquidati dichiarando voto contrario o voto favorevole o meno. Anzi
chiedo al gruppo proponente se è possibile, previa sospensione,
vedere di introdurre alcuni emendamenti per ampliare le
problematiche relative al comparto dei trasporti, perché è proprio
notizia di queste ultime ore l'insorgere di un disagio crescente
relativamente all'utilizzo del treno in Valle d'Aosta!
Assessore, sono problematiche che lei probabilmente conosce; noi
vogliamo puntare l'indice in questo caso sul contratto di servizio
che è stato rinnovato e prorogato. Un contratto di servizio che
dovrebbe garantire una qualità del servizio stesso ma che in realtà
sta solo procurando disagi e io penso che anche lei ne sia al
corrente!
Attendiamo la sua versione sui fatti, e ci riserviamo di
analizzare il documento di proposta.
Si dà atto che, dalle ore 18,42, presiede il Vicepresidente
La Torre.
Presidente
La parola al Consigliere Praduroux.
Praduroux (UV)
Non volevo parlare, farò un intervento
brevissimo, come è mio solito, per dire che sono stato un fruitore
delle ferrovie per parecchi anni dovendo fare il pendolare fra Hône
e Ivrea, e molto spesso si arrivava alla stazione di Ivrea e il
locomotore era guasto, quindi si aspettava alcune ore che ne
arrivasse uno da Chivasso in sostituzione. Però eravamo confortati
dal fatto che si diceva sempre - questo lo hanno detto tutti i
partiti politici - che quando fossero andati via i militari dalle
nostre stazioni, tutto sarebbe migliorato.
Oggi non è colpa di nessuno, però questo si sta avverando nel
giro di pochi mesi e la soluzione è stata che le ferrovie comandano
in modo puntuale e meccanizzato tutto da Torino, per cui ci
troviamo oggi nell'impossibilità di avere delle stazioni
funzionanti, perché saranno chiuse o date ai Comuni. Speriamo che i
Comuni le tengano aperte almeno per non lasciare i passeggeri ad
aspettare delle mezz'ore fuori al freddo.
Abbiamo un grosso problema, che non è sicuramente colpa
dell'Assessore attuale, ma lui provvederà in un modo o nell'altro a
trovare delle soluzioni, e cioè se uno deve acquistare il biglietto
del treno, non sa più dove andare ad acquistarlo, è quasi
impossibile. Soprattutto se sale sul treno con il biglietto non
convalidato, paga anche una multa.
È nata tutta una serie di problemi dovuta alla partenza dei
militari dalle nostre stazioni, per cui non posso che condividere
quanto è stato detto dai miei predecessori, nel senso che tutti
insieme dobbiamo trovare delle soluzioni idonee per garantire un
trasporto su rotaia che oltre alla gomma è l'unico esistente in
Valle d'Aosta e che con il passare degli anni non deve peggiorare,
ma migliorare.
Presidente
Se nessun altro chiede la parola, dichiaro
chiusa la discussione generale.
La parola all’Assessore al turismo, sport,
commercio e trasporti, Lavoyer.
Lavoyer (FA)
Innanzitutto mi pare che sia necessario
scindere i problemi contenuti all'interno della mozione che è
all'ordine del giorno, con tutta una serie di problemi che sono
stati sollevati da coloro che sono intervenuti, che poco hanno a
che vedere con il contenuto della mozione iscritta all'ordine del
giorno.
Su questi problemi a me pare più pertinente, come impostazione
di un eventuale approfondimento degli stessi, ragionare sulla
risoluzione che è stata presentata a firma dei Capigruppo di
maggioranza.
Prima di dare alcune risposte per quanto attiene le
problematiche delle ferrovie, volevo dare le risposte alla mozione,
perché mi trovo a discutere su una mozione che ha un testo ben
preciso. Al primo punto chiede infatti di revocare gli aumenti
tariffari decisi con la deliberazione n. 4100/1999; rispondo subito
che la Giunta non è assolutamente favorevole alla revoca di tale
deliberazione.
Cercherò di spiegare quali sono i motivi per cui questa delibera
è un provvedimento estremamente corretto.
Come sempre, il Consigliere Curtaz ha inserito il problema
contenuto nella mozione nelle petizioni relative alle stazioni
delle ferrovie, che non c'entrano assolutamente nulla con la
mozione oggi in discussione. Come al solito, è molto abile ad
esporre le cose, facendo delle affermazioni che sono completamente
inesatte e non corrette.
La Giunta, dice il Consigliere Curtaz, ha deciso di aumentare,
questo me lo sono annotato, avevo anche una relazione ma non mi
serve la relazione che mi sono fatto fare, perché basta rispondere
alle inesattezze fatte da chi ha illustrato la mozione.
"La Giunta regionale ha deciso di aumentare del 35 percento
le tariffe di abbonamento"
, ha detto Curtaz; questo è
completamente falso, perché la Giunta non ha deciso nessun aumento.
La Giunta ha solo, con questa delibera, fissato i minimi di sconto
sulle tariffe di abbonamento.
Però c'è una cosa importante da sottolineare. C'è un'altra
delibera che il Consigliere Curtaz ha pensato bene di non citare,
ed è la delibera del 25 agosto 1997, quando l'allora Assessore
Riccarand aumentava i biglietti delle corse singole sugli
autobus.
In questa delibera l'Assessore Riccarand
"propone pertanto
per quanto concerne il biglietto di corsa semplice dei servizi
automobilistici di linea a carattere extraurbano di approvare il
sistema tariffario a fasce chilometriche sotto riportato:?"
, e
di seguito approvava gli aumenti di questi biglietti, rinviando
l'adeguamento delle tariffe degli abbonamenti e dei servizi urbani
ad un futuro provvedimento, per ottenere l'introduzione
dell'innovazione con gradualità. Quindi non abbiamo fatto altro che
cercare di dare concretezza a questo provvedimento di Giunta a suo
tempo presentato dal mio predecessore.
C'è un'altra cosa che è grave nell'inesattezza dell'esposizione
del Consigliere Curtaz. Egli porta ad esempio 71.000 a 101.000,
forse questo è il caso limite, ma il Consigliere Curtaz non
sottolinea i casi in cui il provvedimento di Giunta va ad incidere
con la diminuzione degli abbonamenti esistenti.
Allora questo cosa sta a significare? Che quando l'Assessore
Riccarand ha proposto con deliberazione l'aumento delle tariffe
delle corse semplici ed era motivato dalla riorganizzazione e
dall'omogeneizzazione degli aumenti tutto andava bene; quando lo
stesso provvedimento, che va nella direzione di rendere omogeneo
quello che adesso è estremamente confuso e disomogeneo, visto che a
farlo è un altro Assessore, non va più bene!
Faccio degli esempi. L'abbonamento 5 km della linea
Verrès/Saint-Jacques, mantenendo le cose antecedenti a questa
delibera, costava 22.000 lire, l'abbonamento della stessa distanza
Carema-Fabiole costa 33.000 lire; l'abbonamento 10 km Aosta-Bosses
costa 22.000 lire, la linea Derby-Courmayeur, la stessa distanza,
costa 39.000 lire; l'abbonamento 15 km Aosta-Ivrea e Aosta-Rhêmes
costa 24.000 e 44.000.
Con questo provvedimento andiamo ad uniformare tutte le tariffe
dal punto di vista degli abbonamenti in base alle distanze
chilometriche.
Questa uniformità crea in alcuni casi degli aumenti, ma in molti
casi anche una diminuzione dell'attuale costo degli abbonamenti.
Questo va detto, per completezza di informazione.
Va detto altresì che quanto previsto da questa delibera non è un
aumento; abbiamo fissato lo sconto minimo che deve essere fatto
sugli abbonamenti rispetto al costo totale dei biglietti, ma non
abbiamo costretto nessuna società che gestisce i trasporti in
concessione a non adottare degli sconti maggiori. Infatti ci sono
delle linee dove gli abbonamenti non sono stati ritoccati in
aumento, anche se questo era possibile rispetto alla nuova delibera
che abbiamo approvato. Quindi non abbiamo fissato i costi, abbiamo
fissato dei paletti minimi in attuazione e per completare il
provvedimento che a suo tempo era stato fatto dal mio
predecessore.
Questo è importante da sottolineare, vista la forza politica da
cui proviene la mozione. Ma è anche importante sottolineare che
quanto è stato fatto è stato condiviso da tutte le organizzazioni
sindacali, che hanno sottoscritto il documento che abbiamo
approvato come Giunta. L'unica cosa che chiedevano le
organizzazioni sindacali era che, rispetto alle tariffe attualmente
in vigore, non vi fossero aumento puntuali superiori al 25
percento, e questo è il tetto che abbiamo introdotto. Quindi
abbiamo solo regolamentato?
(interruzione del Consigliere Curtaz, fuori
microfono)
? questo è vero. Voglio anche sottolineare un'altra cosa: le
tariffe di abbonamento attualmente esistenti erano ferme al
1991.
Detto questo, noi, se il gruppo Valle d'Aosta per l'Ulivo
manterrà la mozione, non potremo che astenerci sulla mozione.
Chiudo sulla seconda parte dell'impegnativa dove si chiede di
provvedere nella prima variazione del bilancio di previsione, ad
incrementare le risorse destinate al trasporto pubblico. Allora, le
risorse strettamente destinate al trasporto pubblico - che non sono
quelle citate dal Consigliere Tibaldi, che sono invece le risorse
che ammontano al servizio dei trasporti - sono riferite agli anni
precedenti e qui fornisco delle cifre precise: nel 1998 c'erano
24,5 miliardi, nel 1997 23,8 miliardi.
Quindi nel 1997, quando il bilancio era ancora gestito dal mio
predecessore, c'erano 23,8 miliardi destinati al trasporto
pubblico, nel 1998 24,5 miliardi, per il bilancio 1999 ci sono 26,5
miliardi; come vedete, c'è un incremento graduale delle risorse
destinate al trasporto pubblico?
(interruzione del Consigliere Curtaz, fuori
microfono)
? adesso parlo delle ferrovie. Per quanto riguarda le ferrovie,
nel 1997 5,5 miliardi, nel 1998 5,5 miliardi, nel 1999 3 miliardi
per i primi sei mesi. Se Curtaz è bravo a fare della
matematica?
(nuova interruzione del Consigliere Curtaz, fuori
microfono)
? c'è scritto sul contratto di servizi che vi sono 3 miliardi
per i primi sei mesi. Siccome ho lasciato parlare il Consigliere
Curtaz, lo pregherei di lasciarmi finire!
Se non ci sarà il trasferimento delle competenze entro giugno,
senz'altro verrà mantenuto questo contratto di servizi, quindi
saremo almeno in linea, se non superiori alle cifre degli anni
precedenti. Ma il problema delle ferrovie non è questo, ed è
proprio qui la debolezza di questa mozione, il problema non è di
continuare a dare 5,5 miliardi e aumentare i trasferimenti alle
Ferrovie dello Stato per sostenere un contratto di servizi, che
regolarmente non viene rispettato. Noi più che applicare le penali,
in questo momento non possiamo fare.
Sugli altri problemi evidenziati, certamente sono problemi che
affronteremo e stiamo affrontando; innanzitutto non abbiamo
accettato la decisione unilaterale di chiudere in certi orari le
stazioni di Châtillon, Verrès, Pont-Saint-Martin e Aosta, infatti
abbiamo scritto e c'è una fitta corrispondenza con le Ferrovie
dello Stato.
La Presidenza della Giunta aveva chiesto un incontro con Cimoli,
incontro fissato per mercoledì della settimana scorsa, ma è stato
rinviato per impegni sopravvenuti al 9 marzo. Quindi avremo degli
incontri a tutti i livelli per cercare di migliorare questa
situazione, che si verifica dal 15 gennaio. Confondere i due
problemi pertanto non è corretto nella maniera più assoluta, cioè
confondere i problemi degli importi di bilancio con una situazione
di problemi concreti che si stanno verificando dal 15 gennaio in
poi. Ma noi non abbiamo accettato questa situazione, prova ne è che
anche ieri abbiamo avuto un incontro con le amministrazioni dei
Comuni interessati; con gli stessi abbiamo già fissato un incontro
con i vertici delle Ferrovie dello Stato per martedì prossimo, dove
affronteremo il problema della chiusura momentanea delle stazioni
ferroviarie. Parallelamente ci attiveremo ad ogni livello per
cercare di ripristinare tutti questi disservizi che si sono
recentemente presentati.
Non vi è nessun problema da parte dell'Assessore ad aderire a
quanto viene richiesto nella risoluzione, ovvero di andare a
riferire sulla situazione esistente nella commissione
competente.
Presidente
La parola al Consigliere Curtaz.
Curtaz (PVA-cU)
Volevo fare alcune osservazioni. Intanto
rilevo un dato, non so se politico o psicologico: ogni volta che si
parla di trasporti o di altri argomenti, da parte dell'Assessore ai
trasporti si fa sempre riferimento al suo predecessore. Non so se
valutarlo come un fatto positivo o negativo; questo continuo
raffronto da noi non sollecitato, ma che viene da parte del nuovo
Assessore, mi ricorda un po' quello che i latini chiamavano
"excusatio non petita, accusatio manifesta".
Noi non
facciamo nessun raffronto, sono piuttosto gli utenti che cominciano
a fare i raffronti, caro Assessore, con le petizioni, con le
proteste, con gli articoli sul giornale, con i servizi della stampa
in senso lato.
Non sono più le proteste di un gruppo consiliare, di un partito
politico; la situazione è davanti a tutti, o si chiudono gli occhi,
oppure tutti vedono quello che vediamo noi e che peraltro
denunciamo da mesi. E ci sentiamo sempre rispondere: ma quando
c'era Riccarand era così, guardate che anche quando c'era Riccarand
le carrozze non erano pulite, ecc.. Ma queste sono tutte cose che
sappiamo; cominciamo a vedere cosa fa l'Assessore Lavoyer, invece
che sempre guardare indietro cosa faceva o non faceva l'Assessore
Riccarand!
Ripeto, ci sarà qualcosa di psicologico dietro questo continuo
richiamo al passato, ma a me francamente il richiamo al passato
interessa poco!
Contesto non dal punto di vista formale i dati che l'Assessore
ha esposto, lo so anch'io che la delibera riguarda la misura degli
sconti che sono consentiti, ma si tratta di guardare la medaglia da
una faccia o dall'altra; se poi guardiamo cosa in concreto questo
significa, comporta che le società concessionarie possono aumentare
non fino al 25 percento come ha detto l'Assessore, ma fino al 35
percento, perché fino a oggi è possibile un aumento del 25
percento, ma dal 1° luglio, cioè da qui a quattro mesi, sarà del 35
percento. Questo è scritto sulla delibera, quindi penso che non
possiamo avere opinioni divergenti al riguardo!
D'altronde che sia così lo hanno capito un po' tutti: quelli che
protestano, quelli che hanno fatto dei piccoli comitati, quelli che
stanno raccogliendo delle firme, lo hanno capito anche loro che la
misura dell'aumento è questa!
L'Assessore dice che addirittura su certe tratte questo nuovo
sistema avrà portato delle diminuzioni. Non so se questo sia vero,
a me non risulta. Mi sarei aspettato un esempio... Mi sarei
aspettato, se ci sono i comitati di protesta, parallelamente quelli
che gioiscono e mandano plausi per le riduzioni. Non ci sono,
quindi devo ritenere che è piuttosto improbabile questa cosa;
magari su qualche tratta marginale non posso escluderlo, ma gli
esempi che ho fatto non li ho fatti a caso. Ho fatto l'esempio di
una tratta che è molto percorsa, una tratta principale, quella del
centro Valle, dove l'aumento è stato consistente.
Che poi l'ambito di questa mozione sia stato allargato per
questo, caro Assessore, si rivolga ai componenti della maggioranza,
perché non sono stato io ad allargarlo, è stato il Consigliere
Martin, suo compagno di partito, è stato il Consigliere Cottino, è
stato un esponente dei DS a presentare la risoluzione che peraltro,
nonostante sia giusta nelle premesse, è magari un po' debolina
nell'impegno, ma mi sento di condividerla e di votarla.
L'ultima osservazione è sulla questione dei fondi stanziati, e
qui devo dire che l'Assessore su una cosa ha ragione: c'è mancanza
di chiarezza nella nostra mozione, perché quando ci si riferisce al
dimezzamento dei fondi non ci si riferisce a tutti i fondi per i
trasporti, ma ai fondi per la ferrovia. Non voglio dubitare che se
ci sarà un'ulteriore proroga del contratto di servizio, questo
contratto verrà rifinanziato, e peraltro è proprio quello che
chiede la mozione. Però allo stato attuale, Assessore, non esiste
un bilancio semestrale, quindi se sono impegnati 3 miliardi, sono
impegnati per un anno e non per sei mesi, perché questo sarebbe un
paradosso contabile.
Prendo atto con soddisfazione che questa voce di bilancio,
proprio come chiediamo noi, verrà rifinanziata. Prendo però anche
atto che l'Assessore mi sta dicendo che ci sarà un'altra proroga di
sei mesi, o che comunque è probabile, e di questo sono molto meno
contento, perché gli esiti di queste proroghe e di questi
inadempimenti dei contratti di servizio da parte delle Ferrovie
dello Stato sono evidenti.
Noi manteniamo la nostra mozione, sulla quale chiediamo che ci
sia il voto del Consiglio, e per quanto riguarda la risoluzione
posso premettere un nostro atteggiamento favorevole.
Presidente
Pongo in votazione la mozione:
Consiglieri presenti: 29
Votanti e favorevoli: 3
Astenuti: 26 (Agnesod, Bionaz, Borre, Cerise, Charles Teresa,
Collé, Comé, Cottino, Cuc, Ferraris, Fiou, Frassy, La Torre,
Lavoyer, Louvin, Marguerettaz, Martin, Nicco, Ottoz, Pastoret,
Perrin, Praduroux, Tibaldi, Vallet, Vicquéry, Viérin Dino)
Il Consiglio non approva.
Presidente
La parola al Consigliere Tibaldi per
dichiarazione di voto sulla risoluzione.
Tibaldi (FI)
Per una breve dichiarazione di voto sulla
risoluzione.
Malgrado che il dispositivo di questa risoluzione sia un po'
"sciacquato", nel senso piuttosto blando, ci sentiamo di votarla
perché il problema è reale e più che mai attuale.
Tuttavia vorrei soffermarmi su alcune dichiarazioni che ha fatto
l'Assessore relativamente al problema della ferrovia.
Noi non diciamo che le risorse sono poche, diciamo che le
risorse sono maldistribuite, e soprattutto, seconda questione, che
non si esercita il controllo.
E questa seconda questione è stata avvalorata anche da una sua
affermazione che riteniamo piuttosto pesante, del tipo: il
contratto di servizio Regione-Ferrovie dello Stato regolarmente non
viene rispettato.
Se così accadeva in passato per opera del suo predecessore,
potrebbe essere un elemento migliorativo quello di evitare che
continui a non essere rispettato, perché se questo contratto prima
aveva un'incidenza semestrale di 2,75 miliardi e adesso è stato
portato a 3 miliardi, è vero che non c'è un decremento, anzi c'è un
incremento, quindi una maggiore attribuzione di risorse a favore
dell'ente ferrovie, ma è altrettanto vero che questo contratto
individua precisi oneri in capo all'ente ferroviario. Se prima
questi precisi oneri non venivano rispettati e ciò nonostante si
continuava ad erogare il contributo, oggi non è giusto e non
possiamo più permetterci di erogare soldi pubblici a fronte di un
servizio che non va a vantaggio della collettività, ma crea dei
disagi e lo sappiamo tutti quanti.
Lo stesso Consiglio comunale di Verrès ha recentemente approvato
all'unanimità una risoluzione dove sollecitava l'ente Regione a
vigilare e controllare sull'efficienza del servizio ferroviario in
Valle. Tra l'altro il contratto di servizio - l'Amministrazione
regionale lo conosce molto bene - prevede un comitato di
monitoraggio che deve verificare il rispetto di queste
clausole.
Quindi l'invito che facciamo, oltre a questa impegnativa
"sciacquata" della risoluzione, è che effettivamente da questi
incontri scaturisca un controllo e una sollecitazione concreta da
parte vostra, altrimenti questo momento di disagio difficilmente
verrà superato.
Presidente
La parola all’Assessore al
turismo, sport, commercio e trasporti, Lavoyer.
Lavoyer (FA)
Per annunciare il voto favorevole alla
risoluzione e per fare una brevissima precisazione sulle
problematiche relative ai controlli.
Più volte il contratto di servizio non viene rispettato, ciò non
significa che la Regione, l'Assessorato, i servizi competenti non
controllino il rispetto del contratto di servizio.
Il controllo è capillare e nell'ultimo contratto di servizio si
sono ulteriormente inasprite le pene pecuniarie per ogni minimo
disservizio, dalla mancanza di pulizie ai ritardi, e queste pene
pecuniarie vengono applicate; non ho qui i dati precisi ma si parla
di decine e decine di milioni.
Purtroppo l'interlocutore è un interlocutore che non viene
sollecitato neanche dal pagamento di queste penali, che vengono
decurtate dal trasferimento di fondi che la Regione fa nel rispetto
del contratto di servizio.
Questo mi sembrava giusto precisarlo.
Presidente
Pongo in votazione la risoluzione:
Consiglieri presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK