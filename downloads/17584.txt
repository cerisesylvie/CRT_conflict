Consiglio Regionale della Valle d'Aosta - Oggetto del Consiglio n. 128 del 9 novembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 128 del 9 novembre 1988 - Resoconto
OGGETTO N. 128/IX - INIZIATIVE PER GARANTIRE LA
RAPPRESENTANZA DELLA COMUNITA' VALDOSTANA IN SENO AL PARLAMENTO
EUROPEO. (Approvazione di risoluzione).
PRESIDENTE: In relazione alla richiesta formulata dai
Consiglieri Aloisi, Lavoyer, Louvin, Mafrica, Pascale, Riccarand,
Rusci, Stévenin e Vesan, invito il Consiglio a deliberare di
procedere all'immediata discussione e alla decisione sull'argomento
in oggetto, che riveste carattere di urgenza.
Do lettura della proposta di deliberazione.
IL CONSIGLIO
- ai sensi del secondo comma dell'articolo 53 del Regolamento
interno del Consiglio;
DELIBERA
di procedere nell'adunanza in corso alla discussione e alla
decisione sull'oggetto: "Iniziative per garantire la rappresentanza
della comunità valdostana in seno al Parlamento europeo"
PRESIDENTE:
Se nessuno chiede la parola, pongo in
votazione la proposta di deliberazione testé letta.
ESITO DELLA VOTAZIONE
Presenti: 28
Votanti: 27
Favorevoli: 27
Astenuti: 1 (Gremmo)
Il Consiglio approva
PRESIDENTE: Visto l'esito della votazione, do lettura della
risoluzione in oggetto e la pongo in discussione.
RISOLUZIONE
VISTI gli sviluppi del recente dibattito in cui sono intervenuti
esponenti del Governo italiano e autorevoli politici circa la
necessità di modificare l'attuale normativa elettorale in materia
di elezione del Parlamento Europeo;
CONSIDERATO che l'attuale legge elettorale (L. 24/1/1979 n. 18,
modificata dalla legge 9/4/1984 n. 61) non garantisce concretamente
alla Comunità valdostana di esprimere propri eletti in seno
all'Assemblea parlamentare europea;
RICORDATO che l'art. 47 dello Statuto speciale prevede la
riserva di un rappresentante della Valle d'Aosta, considerata come
circoscrizione elettorale uninominale, in seno a ciascun ramo del
Parlamento nazionale;
AVUTA NOTIZIA del prossimo inizio della discussione della nuova
normativa elettorale da parte della Commissione Affari
Costituzionali della Camera dei Deputati;
SOTTOLINEATA l'importanza storica del ruolo che il Parlamento
europeo eletto il prossimo anno è chiamato a svolgere nel quadro
del processo di integrazione europea, processo a cui la Valle
d'Aosta, Regione bilingue e di frontiera, sente di dover dare il
proprio contributo costruttivo;
INVITA
la Commissione Affari Costituzionali della Camera a prendere in
seria considerazione la possibilità di inserire, nel quadro delle
modifiche che essa riterrà opportuno elaborare all'attuale
normativa per l'elezione del Parlamento Europeo, la costituzione di
una circoscrizione elettorale uninominale per la Regione Valle
d'Aosta ovvero analoghe soluzioni atte a conseguire identiche
finalità;
IMPEGNA
il Presidente della Giunta regionale e tutte le forze politiche
rappresentate in Consiglio regionale a promuovere ogni iniziativa
utile in vista del riconoscimento e dell'attuazione del diritto
della comunità valdostana ad ottenere un proprio rappresentante
all'interno del Parlamento europeo in vista delle consultazioni
elettorali del mese di Giugno 1989;
DA MANDATO
al Presidente del Consiglio regionale di inoltrare
immediatamente la presente risoluzione agli organi interessati alla
procedura di revisione dell'attuale normativa elettorale.
PRESIDENTE:
Per buona conoscenza del Consiglio do notizia
che nel pomeriggio di oggi si riunisce la Commissione parlamentare
"Affari Costituzionali" in previsione della discussione sulle
modifiche da apportare all'attuale normativa elettorale in materia
di elezione del Parlamento europeo.
Ha chiesto la parola il Consigliere Louvin; ne ha facoltà.
LOUVIN (U.V.):
Très brièvement, juste pour introduire
l'argument et pour souligner l'importance de cet ordre du jour qui
a été présenté et signé presque par tous les chefs de groupe
présents dans ce Conseil.
Nous connaissons tous les précédents de 1979 et 1984, les
différentes interventions politiques et des organes institutionnels
de la Région tendant à obtenir la création d'un collège électoral
uninominal pour les élections européennes et visant, donc, à
assurer, au sein du Parlement de Strasbourg, une représentance de
la communauté valdôtaine.
La loi électorale de 79, modifiée en 84, ne nous assure pas,
tout en prévoyant certains mécanismes qui portent leur attention
sur l’existence des communautés d'expression
non-italienne (donc des minorités linguistiques comme celle
slovène, sud-tirolienne et valdôtaine), la possibilité d'avoir des
élus au sein de l'Assemblée Parlementaire de Strasbourg. C'est pour
cette raison que, d'abord, au moment de la formation de la majorité
qui a porté à l'élection du Gouvernement régional, ce problème a
été évoqué pour souligner l'importance d'obtenir la garantie d'un
représentant au sein du Parlement européen. Mais il me paraît que à
ce moment l'argument dépasse longuement le clivage qui peut exister
entre majorité et opposition. C'est donc dans ce sens que
j'interprète l'adhésion à cette initiative de certains chefs de
groupe de l'opposition.
Cette initiative tend simplement à souligner l'importance de la
liaison qui doit se créer d'un point de vue institutionnel entre la
Vallée d'Aoste et la Communauté Economique Européenne (et donc avec
le Parlement de Strasbourg) et l'importance d'obtenir, en vue
surtout de l'année 1993, un représentant dans l'Assemblée
Parlementaire Européenne.
Le contenu de cet ordre du jour est extrêmement simple et
synthétique car il rappelle l'opportunité de l'institution d'un
collège uninominal ou de la recherche d'autres solutions
alternatives qui permettent d'obtenir, vis-à-vis de la communauté
valdôtaine, exactement ce même résultat.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (U.A.P.):
Signor Presidente e signori colleghi, io
non ho firmato questa risoluzione perché, al di là dell'indubbio
valore che ha nel richiamare l'attenzione del Consiglio regionale e
dell'opinione pubblica sull'infausta legge elettorale per il
Parlamento europeo, ritengo che essa contenga da un lato
sicuramente una buona dose di ingenuità politica e di mal riposta
fiducia nelle forze politiche romane e, dall'altro lato, ponga in
termini non del tutto centrati il problema che sta a cuore a tutti
quanti, cioè il fatto di avere una rappresentanza valdostana al
Parlamento europeo.
Sul fatto che l'attuale legge per il Parlamento europeo sia una
tra le più sbagliate dal punto di vista dei meccanismi credo che
non ci siano dubbi. Ricordo in proposito che essa è stata votata in
quindici giorni, sotto la spinta delle elezioni del 1979. In essa
si prevede, ad esempio, che per la presentazione di una nuova lista
non presente in Parlamento si debbano raccogliere 35.000 firme in
una delle cinque attuali circoscrizioni dello Stato italiano,
almeno una decima parte delle quali deve però essere raccolta in
ognuna delle varie regioni che la compongono. Per la Valle d'Aosta
ciò corrisponderebbe ad una raccolta di 3.500 firme, cosa che, per
una forza nuova, sarebbe un'impresa molto difficile, anche se non
impossibile. Ho citato questo dato, ma posso ricordare che lo
stesso meccanismo di considerare mega-circoscrizioni elettorali 4
Regioni, indubbiamente penalizza la possibilità di avere dei
rappresentanti che poi siano l'effettiva espressione di comunità e
non di partiti.
Credo, quindi, che da parte mia non vi siano dubbi sulla critica
all'attuale legge elettorale; mentre vi sono dei dubbi sul fatto
che ci si vada ad illudere, noi per primi e poi evidentemente anche
l'opinione pubblica, sul fatto che il Parlamento di Roma, che da
sempre ha dimostrato di essere orientato in una direzione
sicuramente ostile alla nostra comunità, vada poi a portare a buon
fine un documento di questo tipo.
Se mi permettete, ora io comincio ad essere un pochino stufo di
continuare a credere nella possibilità della buona volontà di
altri, che è fondata sulla nostra base di essere buoni. A questo
punto non mi sento di pensare, credere ed illudermi ancora una
volta che possa avere buon ascolto un documento di questo tipo; non
mi sento di sottoscrivere questa speranza, "cet espoir", proprio
perché non sono tanto convinto che a questo punto le speranze
possano avere buona accoglienza.
Ha fatto bene l'amico Consigliere Louvin a richiamare la
mancanza, finora, di una rappresentanza valdostana al Parlamento
europeo. Ha ricordato varie esperienze, ma pur tralasciando di
entrare nel merito di queste esperienze, che sicuramente non sono
state edificanti, io non penso che sia il momento di seguire delle
scorciatoie per risolvere il problema; ritengo invece che ci sia
una possibilità molto più praticabile nella direzione che ci
interessa. Secondo me, come avevo già detto in altre occasioni e
per altre tematiche, essa è individuabile nella possibilità di
coinvolgere, rispetto all'esigenza della Valle d'Aosta, le forze
che nel resto dello Stato italiano credono all'autonomia.
Io sono più certo che la Valle d'Aosta potrà avere un suo
rappresentante al Parlamento europeo se riuscirà a spiegare che il
discorso dell'autonomia non è legato a situazioni di
particolarismo, ma coinvolge gli interessi dei grandi popoli
dell'arco alpino, prima di tutto, e poi dei grandi popoli della
pianura padana e dei grandi popoli che oggi sono schiacciati nella
loro identità, nei loro bisogni e nelle loro necessità. Secondo me,
non è con gli "escamotages" giuridici che si risolve un problema
politico di grande respiro, che può essere incentrato nell'assunto:
la Valle d'Aosta avrà un suo rappresentante al Parlamento europeo
perché gode dell'appoggio, della solidarietà e del comune cammino
di altri popoli che numericamente sono più forti. Questa, secondo
me, è la sola strada percorribile.
Al di là pertanto di questa risoluzione, dal votare la quale io
mi asterrò, credo che il vero problema politico sia quello di
portare, ognuno nel suo partito o nell'ambito delle forze in cui si
muove, il dibattito sulle autonomie e sul federalismo in altre
sedi, fuori, anche oltre Pont-Saint-Martin. Chi è in un partito
stato-nazionale può tentare di farlo, ma secondo me non ci
riuscirà, mentre le forze autonomistiche e regionalistiche devono
avere l'intelligenza di capire che solo con un discorso di
correlazione con le forze autonomistiche presenti oltre
Pont-Saint-Martin la Valle d'Aosta potrà avere un suo
rappresentante. Non è certamente illudendosi ancora una volta che
Roma faccia un "cadeau" che si può arrivare a perseguire questo
obiettivo; invece la Valle d'Aosta potrà essere garantita solo
innescando un meccanismo di alterità politica e, quando è il
momento, anche di alterità rispetto ai meccanismi che si muovono
oggi a livello romano.
Per questo motivo, pur comprendendo le ragioni che hanno spinto
altri a muoversi adesso, cosa che secondo me è piuttosto prematura,
e ripetendo che ravviso una grande dose di ingenuità in questo
continuare a sperare e a dare cambiali in bianco da firmare a Roma,
non intendo associarmi ad esse e desidero comunque rimanere fuori
da iniziative che, secondo me, non entrano nel merito del problema
politico dei prossimi anni, che può essere incentrato nell'assunto
che la Valle d'Aosta riuscirà a difendere la propria autonomia solo
innescando un dibattito sull'autonomia e sul federalismo nei grandi
popoli e con i grandi popoli alpini e padani e che, come ricordava
il Consigliere Riccarand citando anche dei dati, hanno un peso non
solo numerico e fiscale.
PRESIDENTE:
Ha chiesto la parola il Consigliere Tonino; ne
ha facoltà.
TONINO (P.C.I.):
A differenza del Consigliere Gremmo, io
ritengo invece che sia necessario muoverci subito su questo tema,
perché sono state manifestate alcune possibilità di revisione della
legge che regola l’elezione del Parlamento europeo,
ma allo stato dei fatti, nel dibattito nazionale, non esiste una
proposta della Valle d'Aosta. Questo è il vuoto che dobbiamo
colmare.
La risoluzione va in questa direzione e quindi noi
l'approveremo. Aggiungo che, oltre ad approvare la risoluzione, noi
dovremmo avviare fin da adesso una iniziativa politica e (perché
no?) anche una proposta di legge di iniziativa regionale che
espliciti la richiesta della Valle d'Aosta d'avere un collegio
uninominale per una propria rappresentanza in seno al Parlamento
europeo. Io credo che sia questo l'obiettivo unanime per il cui
perseguimento noi dobbiamo lavorare.
Capisco la voglia del Consigliere Gremmo di fare, sulla
questione in discussione, un grande "battage" che, oltre agli
interessi della Valle d'Aosta, guardi anche agli interessi
dell'Unione Piemonteisa e di altri movimenti nazionali; però a noi
preme in primo luogo un ragionamento che ha valore istituzionale e
che ha l'obiettivo di rappresentare questa comunità nel Parlamento
europeo, anche in vista del processo in corso di unificazione
europea. Per raggiungere questo obiettivo, a nostro parere, occorre
percorrere tutte le strade praticabili.
Dico questo perché nel passato Consiglio regionale aveva già
approvato ordini del giorno di questa portata, che puntavano ad
avere un collegio uninominale, ma non furono tentate anche altre
strade. Ricordo che si cercò il numero di preferenze necessarie per
eleggere un deputato nel caso di apparentamento di un movimento ad
un'altra formazione politica. Non sono particolarmente entusiasta
nei confronti di una soluzione di questa natura, anche perché, come
i Consiglieri ben sanno, il rappresentante della Sudtiroler
Volkspartei è eletto al Parlamento europeo perché è apparentato
alla Democrazia Cristiana e perché raccoglie 50.000 preferenze.
Prima delle precedenti elezioni europee del 1983-84 noi
proponemmo di abbassare il quorum almeno a 25.000, cifra
quest'ultima che potrebbe consentire l'elezione di un
rappresentante valdostano al Parlamento europeo. Questa è una delle
strade intermedie che, ripeto, pur non essendo entusiasmanti,
devono essere valutate alla luce dell'obiettivo che si vuole
raggiungere.
Il Consigliere Gremmo, invece, ha riproposto la strada
dell'apparentamento con delle altre formazioni politiche che nel
Paese rappresentano varie minoranze etniche e linguistiche. Lascio
che sia l'Union Valdôtaine a fare delle valutazioni in merito,
anche perché, allo stato attuale dei fatti, sembra che ci sia
ancora un Columbu che non vuole volare e che è ancora saldamente
ancorato al seggio del Parlamento europeo, per cui non so se
l'aspirazione di vedere al suo posto un rappresentante dell'Union
Valdôtaine sia realizzabile o meno. Si tratta, comunque, di
valutazioni che lasciamo all'Union Valdôtaine, perché qui a noi
preme fare un ragionamento che guardi alle istituzioni.
PRESIDENTE:
Se nessuno chiede la parola, pongo in
votazione la risoluzione in oggetto, iscritta all'ordine del giorno
in via d'urgenza.
ESITO DELLA VOTAZIONE
Presenti: 25
Votanti: 24
Favorevoli: 24
Astenuti: 1 (Gremmo)
Il Consiglio approva
PRESIDENTE:
Ricordo ai signori Consiglieri che la vecchia
dizione "ordine del giorno", ai sensi del nuovo Regolamento, viene
sostituita dalla nuova dizione "risoluzione del Consiglio
regionale".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK