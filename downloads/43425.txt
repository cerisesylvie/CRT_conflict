Consiglio Regionale della Valle d'Aosta - Oggetto del Consiglio n. 796 del 21 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 796 del 21 luglio 2021 - Resoconto
OGGETTO N. 796/XVI - D.L. n. 32: Modificazioni urgenti alla
legge regionale 16 giugno 2021, n. 15 (Assestamento al bilancio di
previsione della Regione autonoma Valle d'Aosta/Vallée d'Aoste per
l'anno 2021, misure di sostegno all'economia regionale conseguenti
al protrarsi dell'emergenza epidemiologica da COVID-19 e primo
provvedimento di variazione al bilancio di previsione della Regione
per il triennio 2021/2023).
Bertin (Presidente) -
Passiamo al punto n. 3.01
dell'ordine del giorno. Sul disegno di legge n. 32, che modifica la
legge regionale n. 15 del 2021, è stato depositato un emendamento
da parte della II Commissione. Il relatore del disegno di legge è
presidente della II Commissione, il consigliere Malacrinò a cui
passo la parola.
Malacrinò (PCP) -
Il disegno di legge n. 32 che ci
accingiamo a votare si compone di sei articoli e reca "Modifiche
urgenti alla legge regionale 15 del 16 giugno 2021". L'intervento
si è reso necessario al fine di risolvere alcune criticità
applicative e dirimere possibili dubbi interpretativi emersi in
fase di attuazione.
L'articolo 1 modifica l'articolo 13 in materia di contributi per
le società cooperative: viene meglio specificato l'importo massimo
concedibile e il metodo di calcolo degli addetti.
L'articolo 2 modifica l'articolo 16 stabilendo il divieto di
cumulo con altri contributi regionali in conto capitale.
L'articolo 3 modifica l'articolo 26 eliminando la non
cumulabilità con i contributi previsti dalla legge regionale n. 3
del 29 marzo 2021 e mantenendola per i contributi previsti
dall'articolo 21, sempre della legge regionale 15 del 2021.
L'articolo 4 modifica il comma 2 dell'articolo 31 in tema di
assunzione di personale.
L'articolo 5 reca la clausola di invarianza finanziaria.
L'articolo 6 la dichiarazione di urgenza.
Il disegno di legge 32, "Modificazioni urgenti alla legge
regionale 15 del 16 giugno 2021", è stato portato all'attenzione
della II Commissione consiliare in data 20 luglio 2021 che ha
espresso all'unanimità parere favorevole.
Presidente -
Apriamo la discussione generale su questo
disegno di legge. Non vedo richieste. La discussione generale è
chiusa. Per il Governo qualcuno intende intervenire? L'assessore
Bertschy, ne ha facoltà.
Bertschy (AV-SA) -
Ringrazio il Presidente della II
Commissione e tutti i gruppi consiliari per la celerità con la
quale si è avviata la discussione di questa modifica urgente,
integrazione la chiamerei, della legge 15 che ci permetterà, una
volta approvata, cercando di essere altrettanto celeri nella
trasmissione e pubblicazione della norma, di completare l'avvio
delle misure.
Come avete potuto rilevare una serie di articoli hanno già
iniziato a dare risposta attraverso l'organizzazione
tecnico-amministrativa che abbiamo messo in campo. Rimangono alcuni
articoli importanti, l'articolo 26 quello sulle famiglie e in
particolare quelli degli investimenti, quindi queste due modifiche
ci permetteranno di dare avvio a tutte le misure entro le prossime
due o tre settimane. Nel frattempo, lunedì ha iniziato ad attivarsi
la misura più importante della legge, quella dell'articolo 9. Come
comunicato ieri sera, le prime sono risposte importanti, sono già
state fatte richieste per circa 16 milioni di euro e questa sera
vedremo, a due giorni dall'attivazione della misura, se il
trend
di richieste sarà conseguente a queste prime
informazioni, anche per capire la vera applicazione rispetto alle
disponibilità.
Nel frattempo, continuiamo a lavorare sul piano anche con le
altre Regioni e con il Governo per dare vita anche a quelle misure.
In particolare, stiamo attendendo la comunicazione definitiva
riguardo alla misura per i maestri di sci e anche alcune
disposizioni per l'utilizzo delle risorse che provengono dai fondi
di Stato.
Quindi il lavoro, grazie anche alla collaborazione che si sta
portando avanti nel tavolo settimanale che affronta la legge, è un
lavoro che va avanti nella sua concretezza e direi, come
comunicazione a nome un po' di tutti, rispetto alle imprese e ai
professionisti, siamo a rilevare le eventuali piccole criticità che
si presentano per andare a fare eventualmente nelle prossime
settimane ulteriori integrazioni per dare la migliore risposta a
tutti. Quello che è importante che venga compreso è che c'è la
disponibilità a lavorare in termini anche legislativi per
completare la legge nel caso che si dovessero presentare ulteriori
criticità.
Ribadisco l'importanza di una pubblicazione celere della legge,
di modo che già a partire dal 2 agosto sia l'articolo 26 che
riguarda le famiglie, sia gli altri articoli possano trovare una
pronta risposta.
Presidente -
Consigliere Carrel ne ha facoltà.
Carrel (PA) -
Solo per ribadire quanto già segnalato in
Commissione. Come gruppo ci andremo ad astenere sugli articoli che
già non avevamo votato sulla legge 15, semplicemente per una
questione un po' di coerenza e di giusti rapporti appunto che hanno
contraddistinto questo tavolo.
Ringrazio gli uffici e l'assessore per queste modifiche. Come ha
giustamente detto segnalo che stanno uscendo altre difficoltà e
altre imperfezioni dal testo di legge 15, quindi mi auguro che
anche con il nostro contributo, perché continuiamo a cercare di
captare quali siano i problemi e di segnalarli alla struttura
competente, si possa agire nel più breve tempo possibile per
rendere più performante possibile questa misura che è assolutamente
essenziale per tutti i valdostani.
Presidente -
Consigliere Aggravi ne ha facoltà.
Aggravi (LEGA VDA) -
Per confermare ovviamente il voto
favorevole alla maggior parte di queste modifiche, tranne quelle
che riguardano, come già detto anche dal collega Carrel, quegli
interventi che non ci hanno già trovato favorevoli nel voto della
legge 15.
La legge 15 è un po' come la legge 8 che tutti conosciamo, una
legge complessa che purtroppo in alcune situazioni necessita di una
mise à jour
e soprattutto di una sistemazione in corso
d'opera, perché tra il quadro generale e quello che poi è
l'applicazione e l'attuazione particolare ci possono essere delle
differenze e soprattutto delle problematiche applicative, che però,
per volontà di tutti i gruppi, oggi siamo qua a cercare di
risolvere quanto prima. L'attività che stiamo portando avanti con
tutti i gruppi consiliari al tavolo informale che è stato
costituito penso che sia più che positiva e abbia non solo la
finalità di monitorare quella che è l'applicazione della legge, ma
soprattutto poter portare un contributo utile, io direi a questo
punto agli uffici soprattutto e al Governo, per poter mettere in
fase tutte le misure e soprattutto evitare che la volontà espressa
da tutti i gruppi con l'approvazione della legge 15 venga meno,
ovvero il fatto di rispondere a tutti i soggetti che abbiamo citato
nella discussione della legge 15.
Presidente -
Assessore Bertschy.
Bertschy (AV-SA) -
Ringrazio e anche a nome dei gruppi di
maggioranza credo sia corretto informare che è in corso di
elaborazione una valutazione su alcune criticità che si sono
presentate e che porteremo nella discussione legata
all'approvazione poi del collegato e dell'assestamento. Proprio per
tranquillizzare tutti, si segnalano le cose, si studiano,
eventualmente si emendano per dare la risposta che tutti ci
attendiamo che si possa dare. Quindi è un lavoro, diciamo, di
collaborazione che deve continuare nell'interesse della migliore
espressione della legge: avremo questo appuntamento di qui a
qualche giorno per fare ancora alcune piccole modifiche.
Presidente -
Altri in dichiarazione di voto? Non vedo
altre richieste, possiamo passare alla votazione dell'articolato.
Come dicevo, è stato presentato un emendamento della II Commissione
all'articolo 1, che introduce un nuovo articolo 01. Iniziamo
pertanto votando l'emendamento della II Commissione. La votazione è
aperta.
Esito della votazione:
Presenti, votanti e favorevoli: 33
Il Consiglio approva all'unanimità.
L'emendamento è approvato.
Consigliere Manfrin.
Manfrin (LEGA VDA) -
Solo per comprendere, Presidente.
Questo emendamento che abbiamo votato si vota adesso di concerto
con l'articolo 1? Si vota separatamente, quindi la votazione
dell'articolo 01 è questa, poi si voterà l'articolo 1. Perfetto,
grazie.
Presidente -
L'articolo 01 è già stato votato, adesso
votiamo l'articolo 1. La votazione è aperta.
Esito della votazione:
Presenti: 33
Votanti: 20
Favorevoli: 19
Contrari: 1
Astenuti:13 (Aggravi, Baccega, Brunod, Carrel, Distort, Foudraz,
Ganis, Lavy, Perron, Planaz, Rollandin, Sammaritani, Spelgatti)
L'articolo 1 è approvato.
Mettiamo in votazione l'articolo 2. La votazione è aperta.
Esito della votazione:
Presenti, votanti e favorevoli: 33
Il Consiglio approva all'unanimità l'articolo 2.
Articolo 3. La votazione è aperta.
Esito della votazione:
Presenti, votanti e favorevoli: 33
Il Consiglio approva all'unanimità l'articolo 3.
Articolo 4. La votazione è aperta.
Esito della votazione:
Presenti, votanti e favorevoli: 33
Il Consiglio approva all'unanimità l'articolo 4.
Articolo 5. La votazione è aperta.
Esito della votazione:
Presenti, votanti e favorevoli: 33
Il Consiglio approva all'unanimità l'articolo 5.
Articolo 6. La votazione è aperta.
Esito della votazione:
Presenti, votanti e favorevoli: 33
Il Consiglio approva all'unanimità l'articolo 6.
Votiamo adesso il disegno di legge nel suo insieme. La votazione
è aperta.
Esito della votazione:
Presenti, votanti e favorevoli: 33
Il Consiglio approva all'unanimità il disegno di legge.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK