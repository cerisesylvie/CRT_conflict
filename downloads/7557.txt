Consiglio Regionale della Valle d'Aosta - Oggetto del Consiglio n. 2281 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2281 del 22 ottobre 1986 - Resoconto
OGGETTO N. 2281/VIII - NORMALIZZAZIONE DELLA SITUAZIONE
ESISTENTE ALL'OSPEDALE DI AOSTA PER L'EFFETTUAZIONE DI ANALISI DI
LABORATORIO E DI VISITE SPECIALISTICHE. - (Interrogazione)
PRESIDENTE
: Do lettura dell'interrogazione presentata dal
Consigliere Baldassarre:
INTERROGAZIONE
In considerazione del 'caos' che continua a regnare al
laboratorio di analisi dell'Ospedale regionale di Aosta, causa,
ormai da diversi anni, di gravi disagi agli utenti valdostani
nonostante le continue assicurazioni dell'Assessore competente di
normalizzazione del sistema;
Considerate inoltre le legittime proteste dei cittadini che
lamentano lunghi tempi d'attesa prima di essere sottoposti a visite
specialistiche (pare addirittura mesi) e ciò non può essere
accettato!;
Il sottoscritto Consigliere regionale
INTERROGA
l'Assessore regionale alla Sanità ed Assistenza Sociale per
sapere quali provvedimenti intende adottare con i fatti e non con
promesse, che non servono alla collettività, per normalizzare la
situazione esistente al laboratorio di analisi e quello delle
visite specialistiche.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Sono stato sorpreso dalla presentazione di
questa interrogazione, non tanto per chi l'abbia presentata, ma
soprattutto per la sua forma. Sotto questo aspetto la ritengo
offensiva, non nei miei confronti, ma nei confronti di chi lavora
in questo settore, ed è anche un insulto a chi in questi ultimi
mesi si è dato daffare per migliorare i risultati nel settore
soprattutto del laboratorio, risultati di cui dirò in seguito.
È vero che il settore sanitario è un settore difficile da
seguire; ma ogni tanto si potrebbe anche interessare senza bisogno
di presentare delle interrogazioni di questo genere. Non si può per
certo prendere dei casi isolati, come regola fissa.
Pur tenendo in considerazione che abbiamo dato da fare
all'Istituto Mario Negri, uno studio di controllo di proposte, di
una migliore organizzazione di questo laboratorio, questo studio
sarà consegnato solo entro la fine dell'anno; inoltre la
concessione edilizia per la costruzione del nuovo laboratorio è
stata concessa dal Comune solo il 17 ottobre, dopo ben due mesi e
più che abbiamo presentato il progetto.
I prelievi ora sono fatti dalle 7,30 del mattino fino alle 9,30
(massimo 9,45) contro le 10,15-10,30 di alcuni mesi fa. Questo
grazie anche al lavoro svolto e ai punti di prelievo che abbiamo
aumentato.
Le risposte: per circa il 90% delle analisi effettuate al
laboratorio dell'ospedale si hanno i risultati dopo uno o due
giorni. La consegna viene fatta dopo due-tre giorni, massimo
quattro, per circa il 90% delle analisi, contro i 10-12 o
addirittura 15 giorni di alcuni mesi fa, soprattutto in
primavera.
Per il restante 10% delle analisi, di cui molta gente parla
perchè viene data risposta solo dopo due-tre settimane, bisogna
considerare che sono analisi molto particolari, che richiedono
tempo. Soprattutto sono esami che riguardano diagnosi dei tumori,
ed esami ormonali che servono quindi per la tiroide, per le
patologie della gravidanza e per gli stati di infertilità.
Questi esami che abbisognano a volte di più prelievi anche nel
tempo, richiedono due o anche tre settimane. Questo per quanto
riguarda il laboratorio. Quindi ritengo che la situazione di
normalizzazione (non ancora la perfezione) di cui si era parlato,
la stiamo oramai per raggiungere.
Per quanto riguarda invece le visite specialistiche, qui
basterebbe fare un raffronto anche con quanto succedeva circa un
anno fa, e chiederci in tutti i casi perchè in questi settori ci
sono dei ritardi. A qualcuno i tempi attuali potranno sembrare
lunghi, ma vedendo quelle che sono le disponibilità che abbiamo in
Valle d'Aosta, raffrontate con le necessità e le esigenze che ci
sono anche in altre Regioni, riteniamo che siano tempi anzitutto
migliorabili, e non così gravi come si vuol far credere. Teniamo
presente che tutte le urgenze sono fatte immediatamente.
Per una ecografia ci vogliono da 20 giorni ad un mese al
massimo, la nefrologia richiede dieci giorni di tempo, la
neurologia venti giorni, l'urologia venti giorni. La chirurgia in
generale si ha nella settimana, la ginecologia in settimana,
l'U.r.l. in venti giorni, l'ortopedia in 15 massimo 20 giorni. Per
la chirurgia vascolare - questo era il problema che si era discusso
anche in precedenti interrogazioni e interpellanze - ci vogliono
ancora due mesi; questo ritardo è dovuto alle richieste che sono
sempre in aumento.
Per quanto riguarda l'oculistica, purtroppo abbiamo ancora
problemi di personale in quanto medici hanno chiesto anche dei mesi
di permesso e non è stato possibile da parte dell'U.S.L. rifiutare.
I tempi per questa disciplina sono: in via G. Rey venti giorni, e
in Piastra due mesi, purtroppo.
La cardiologia viene fatta in settimana, l'odontostomatologia in
un mese, e c'è un medico solo, la neurologia in settimana, fatta
sul territorio.
Questi tempi possono sembrare troppo lunghi, ed in certi casi li
riteniamo tali, ma nella maggioranza dei casi sono sopportabili,
tenendo presente che tutte le urgenze che passano tramite Pronto
Soccorso, oppure ritenute dal medico in corsia urgenti, vengono
fatte immediatamente.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.)
- Non riesco a capire cosa ci sia
di tanto offensivo in questa mia interrogazione.
Non era mia intenzione insultare né offendere, anzi i lavoratori
del laboratorio hanno tutta la mia ammirazione, perchè questi fanno
degli enormi sacrifici per eliminare quei tempi lunghi, che non
sono stati ancora eliminati. È un tentativo che loro stanno
facendo, ed è vero, abbiamo recuperato un quarto d'ora, però
l'Assessore quando va in ospedale ha delle precedenze particolari.
Sono andato al laboratorio non più di venti giorni fa, ho avuto la
sfortuna di arrivare un po' in ritardo, ho incontrato per le scale
che portano al laboratorio gente che continuava a lamentarsi delle
lunghe attese. La lunga attesa l'ho sperimentata a mie spese e così
mi sono permesso di presentare una interrogazione per chiedere
spiegazioni in merito. Questo problema, che non è ancora risolto,
non è un problema che viene evidenziato solo con questa
interrogazione; sono state presentate altre 4-5 interrogazioni in
diversi Consigli precedenti, e addirittura anche un anno fa ne
abbiamo discusso. Ogni volta l'Assessore si è preso l'impegno di
prendere rimedi per questa situazione.
Ma non voglio far ricadere la responsabilità sull'Assessore alla
Sanità, evito di fare queste polemiche altrimenti finisco sui
giornali; però quando per una visita oculistica, prenotata il 14
ottobre 1986, viene dato un appuntamento per il 25 gennaio 1987, e
quindi si è costretti ad aspettare tre mesi, quando si deve
aspettare non dieci-dodici giorni, ma un mese o due per una visita
ortopedica, e così via, questo sta a dimostrare che qualcosa non
funziona. L'aver presentato una interrogazione di questo genere
significa voler evidenziare il problema nei confronti
dell'Amministrazione regionale, dell'USL, perchè i fiori
all'occhiello è necessario che qualche volta i responsabili se li
mettano, ma prima ci vogliono i fatti. Non è possibile che in una
Regione, dove c'è stata una riforma sanitaria delle strutture, dove
sono stati acquistati macchinari ultramoderni, ci si trovi ancora
in una situazione che non si differenzia molto da quella di altre
Regioni.
Ripeto che questa interrogazione non voleva assolutamente essere
offensiva, anzi approfitto per esprimere in questa sede la mia
solidarietà ai lavoratori del laboratorio per il sacrificio enorme
che stanno portando avanti per tentare di normalizzare una
situazione che normale non è.
Si dà atto che dalle ore 11,33 assume la Presidenza il Vice
Presidente Franco DE GRANDIS.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK