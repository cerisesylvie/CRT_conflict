Consiglio Regionale della Valle d'Aosta - Oggetto del Consiglio n. 2585 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2585 del 8 giugno 2023 - Resoconto
OGGETTO N. 2585/XVI - Interpellanza: "Interventi per la
riqualificazione del Quartiere Cogne e relative fonti di
finanziamento".
Bertin (Presidente) -
Punto n. 55. Consigliere Baccega, a
lei la parola.
Baccega (FI) -
Ero rimasto esterrefatto dalla risposta
che l'Assessore aveva dato all'interpellanza che aveva proposto il
collega Manfrin. Io chiederei a lei, Assessore, se dopo l'inizio
dei lavori al Quartiere Cogne lei ha avuto il tempo di fare un
sopralluogo per verificare lo stato delle cose, perché sapere che
si fa un efficientamento energetico con cappotti a metà è davvero
drammatico.
Inoltre le giustificazioni rispetto ai riferimenti di Cassa
Depositi e Prestiti lo capiremo nell'ambito della Commissione se si
vorrà in qualche modo convocare... una Commissione che ci potrà
dire se la documentazione inviata fosse tutta correttamente
predisposta per poter ottenere i finanziamenti perché quei tempi
così lunghi ci paiono abbastanza complicati, ma vorrei anche
sottolineare l'interesse del nostro gruppo consiliare alla
riqualificazione del Quartiere Cogne, a questo lungo percorso che
si è avviato anni fa quando già al Comune di Aosta avevamo dato il
nostro sostegno e tutto l'impegno che era necessario, dove si è
iniziato prima con il contratto di Quartiere 1, che è una cosa
vecchia, successivamente con il quarto lotto e poi ancora con una
serie di interventi, quindi un intervento globale che condividiamo
e sosteniamo senza "se" e senza "ma": lo dico perché qualcuno, come
il Sindaco, pensa che noi non siamo d'accordo a questo progetto di
riqualificazione, lo diciamo con chiarezza: noi siamo d'accordo ma
vogliamo anche capire se si procede nella direzione giusta e oggi
abbiamo appreso che c'è qualche difficoltà. Chiediamo che gli
interventi si facciano con consapevolezza, con razionalità, con
efficacia, con trasparenza rispetto agli investimenti programmati o
da programmare, cosa che per certi aspetti in realtà non è così. Se
di riqualificazione del Quartiere Cogne si parla, il Quartiere
Cogne è un
unicum
, perché tralasciare gli edifici più
storici del Quartiere, ovvero le villette che sono state realizzate
nel 1919? Le villette degli impiegati oggetto di piano vendita,
quindi un condominio misto, come ce ne sono altri che sono
interessati dagli interventi di riqualificazione... i condomini
misti sono quelli che hanno delle proprietà pubbliche e delle
proprietà private, proprietà private legate al fatto che ci sono
stati dei piani vendita che, in qualche modo, hanno portato delle
risorse. Inoltre perché aspettare tanto per abbattere i famosi due
grattacieli che si sono presentati ancora nelle schede di
programmazione con un intervento che costa 1.316.722 euro quando
quell'intervento costerà oltre 4.700.000 euro? Cosa facciamo? Prima
mettiamo a posto i cappotti e poi abbattiamo i due grattacieli? Non
era questa l'intenzione, un buon pianificatore di interventi non fa
un'operazione di questo tipo.
È vero che i primi due anni e mezzo di legislatura hanno visto
una certa poca attenzione della Giunta nel sollecitare quegli
interventi e quelle giustificazioni che lei oggi ha dato vanno
tutte verificate, perché sono sicuro che non è così. Ho fatto un
approfondimento rispetto ai documenti presentati e richiesti negli
anni, la delibera del 2020, quella delibera degli indirizzi,
composta da undici schede, prevedeva il quarto lotto, il programma
Superbonus 110%, la ristrutturazione della sede ARER, la
sostituzione delle ante esterne per Filippini e Stura, le
manutenzioni straordinarie e allacci alla rete del
teleriscaldamento delle Case Giacchetti che nessuno voleva, Fresia
Basse e Via Liconi, con sostituzione serramenti in Viale Europa e
Quartiere Dora. Confrontando il POA, il piano operativo 2020, si
sono aggiunte Casa Mattioda e l'intervento di ristrutturazione
delle case di Morgex da noi sollecitato più volte. Nella delibera
degli indirizzi del 2021 le schede scendono da undici a sette:
Superbonus 110%, il progetto "PINQuA", il programma di
riqualificazione, l'accordo quadro con i Comuni vari coinvolti, Via
Liconi e Hône; certo nella Commissione queste cose le
approfondiremo una a una, oggi non abbiamo il tempo di farlo. Il
POA 2021 passa da sette schede allegate nella delibera degli
indirizzi a dodici schede, ricompare il quinto lotto, la sede
dell'ARER, il Superbonus 110%. Sembra che Assessorato e ARER non si
sono parlati, questa è la fotografia. In tutto questo mai sono
state citate le risorse provenienti dai buoni fruttiferi, i famosi
8.258.664 euro, che qualcuno in tempo passato aveva correttamente
programmato di mettere da parte perché prima o poi sarebbero
serviti.
La delibera 1586/2022 del 12 dicembre prevede gli indirizzi del
2023 confermati dalla nota dell'ARER con dieci schede, la
riqualificazione energetica, qui vado a citare anche i valori ai
Comuni vari, 20 milioni, con 17 milioni e mezzo di apertura di
credito della Banca Popolare di Sondrio e 2 milioni e mezzo a breve
della Banca di Credito Cooperativo, il programma "PINQuA"
19.275.000 euro, abbiamo citato le varie fonti di finanziamento,
Liconi, Stura, Filippini e Giacchetti, manutenzione straordinaria
per 25.100.000 euro di cui 17.430.000 per il finanziamento in linea
110%, Cassa Depositi e Prestiti. 7.601.000 euro, mutuo
chirografario sempre di Cassa Depositi e Prestiti, l'abbiamo citato
poco fa, poi il programma "Verde, sociale e sicuro", una
riqualificazione urbana per 2.703.000, il "Sicuro, verde e
sociale", un altro 1.137.500 e la manutenzione straordinaria con
l'accordo quadro 1.080.000 euro, questi fondi ARER, il rifacimento
delle reti di scarico, fondi che derivano dal piano di alienazione,
quindi dal piano vendita, sostituzione di serramenti esterni con
fondi ARER per 1.005.000 euro, manutenzioni per 1.080.000 euro,
finanziamento ARER, eccetera. Anche qui, in tutte queste schede, le
famose dieci schede del 2023 sulla delibera 2022 non si parla degli
8.258.664 euro derivanti dall'introito dei buoni fruttiferi, dove
sono finiti non si capisce, come sono stati collocati non si
capisce. Noi quindi chiediamo: non è il caso di fare una revisione,
valutare bene e quanto meno mettere a posto le carte?
Poi lo ha richiamato lei il fatto che nella mozione approvata
all'unanimità il 23 marzo accoglieva i miei stimoli e sarebbe stato
promotore di un confronto che sarebbe stato costruttivo sicuramente
in Commissione, lo ha ribadito poco fa, cerchiamo di dare corpo.
Noi quindi non abbiamo visto nella delibera degli indirizzi - che
vogliamo sia aggiornata, perché sarebbe corretto farlo -, non
sappiamo qual è lo stato dell'arte degli interventi, ma lo vediamo,
perché viviamo la città, ci confrontiamo e andiamo anche noi a fare
i sopralluoghi; l'auspicio è che non si rimanga indietro. Se sono
necessarie altre fonti di finanziamento per completare il tutto...
ho la sensazione di sì, ma lo vedremo, perché è tutto in divenire.
Se si è redatto un cronoprogramma degli interventi, l'abbiamo
chiesto un anno fa, un cronoprogramma degli interventi, edificio
per edificio.
Concludo dicendo se intende portare in Commissione, come aveva
annunciato, questa "tanta roba" ma aveva già detto, ha detto di sì,
auspichiamo che si faccia quanto prima.
Presidente -
Risponde l'assessore Sapinet.
Sapinet (UV) -
La risposta è corposa come le avevo
preannunciato, abbiamo tolto qualche elenco ma poi gliene darò
copia.
La deliberazione della Giunta regionale, la 1586 del 12
dicembre, approvava gli indirizzi della Regione all'ARER e non
contiene espressi riferimenti ai buoni fruttiferi citati
nell'interpellanza. La delibera stessa e le schede allegate non
parlavano dei buoni fruttiferi perché poi, da un lato, con la
delibera dell'ARER n. 2/2023 che con il bilancio di previsione ha
recepito l'indirizzo e poi si è data priorità e si preferito
proseguire con l'importante cronoprogramma dei lavori e soprattutto
in previsione delle scadenze previste. Si conferma che all'interno
proprio della delibera ARER, come già spiegato in una recente
iniziativa, per quanto concerne i buoni fruttiferi, ARER ha
provveduto a destinarli integralmente a bilancio per investimento e
spese collegate.
Riguardo agli altri quesiti, relativamente agli interventi di
efficientamento e riqualificazione energetica di cui al DL 34/2020,
Superbonus, l'azienda risulta oggi impegnata nello sviluppo e nella
realizzazione di due distinti programmi: uno è il programma
Superbonus per i lavori di manutenzione straordinaria e per
l'efficientamento energetico dei fabbricati di proprietà dell'ARER
della Valle d'Aosta siti sul territorio regionale. Con
l'approvazione definitiva della legge n. 77/2020, che ha convertito
in legge il decreto del 19 maggio 2020 n. 34 recante: "Misure
urgenti in materia di salute, sostegno al lavoro e all'economia,
nonché di politiche sociali connesse all'emergenza epidemiologica
da Covid-19", si sono aperti per l'azienda scenari di particolare
interesse in un'ottica di diffusa riqualificazione del proprio
patrimonio, permettendo di ipotizzare le seguenti nuove
opportunità: pianificare e realizzare nell'arco di un biennio un
ampio programma di riqualificazione energetica di parte consistente
del proprio patrimonio ed eseguire tale programma con i vantaggi
offerti dalla cessione del credito d'imposta maturato a un istituto
di credito che in forma di corrispettivi per l'avvenuta cessione
avrebbe anticipato il 100% delle spese necessarie all'esecuzione
dei lavori. Il primo passo per la definizione di tale programma è
stato individuato nei fabbricati le cui caratteristiche tipologiche
e tecnologiche rendessero auspicabili e consigliabili un intervento
di riqualificazione energetica.
Scelti i criteri di selezione, si è quindi operata una prima
selezione individuando un gruppo di 22 fabbricati per un totale di
319 unità immobiliari localizzati sull'intero territorio regionale
in condizioni climatiche anche molto differenziate, interventi
anche nei comuni di Morgex, quello di Pont-Saint-Martin e in altri
ancora. Per questo quindi sono stati adottati atti vari che poi le
elencherò e le trasmetterò. Alla data odierna tutti i comparti
risultano avviati e per tutti si prevede la conclusione dei lavori
nell'annualità corrente. L'importo complessivo del programma
avviato interessa 22 fabbricati per un totale di 319 unità
abitative ed è pari, considerati i ribassi d'asta formulati, a
17.897.091 euro. Si dovrebbero conseguire per i 22 fabbricati
oggetto del programma i seguenti risultati: una complessiva
riduzione dei consumi di energia valutata nel 51,6% e una riduzione
delle emissioni di CO2 valutata nel 52,3%.
Vi è il secondo programma generale di riqualificazione del
Quartiere Cogne nel Comune di Aosta all'interno del quale convivono
i due seguenti ulteriori programmi distinti ma comunque
complementari: il programma innovativo nazionale per la qualità
dell'abitare, istituito e finanziato dal decreto interministeriale
395/2020 in cui il Comune di Aosta ha aderito in qualità di
soggetto proponendo e avvalendosi dell'ARER come soggetto
attuatore. Con decreto poi direttoriale del Ministero delle
infrastrutture e della mobilità sostenibile n. 804/2022, 20
gennaio, la proposta del Comune di Aosta incentrata sul recupero
urbanistico del Quartiere Cogne è stata definitivamente ammessa a
finanziamento per l'importo di euro 14.957.988. Il progetto prevede
un insieme di interventi inerenti sia gli spazi pubblici del
Quartiere, sia la sua componente residenziale maggiormente
degradata, localizzata essenzialmente sui fabbricati Fresia e
Gazzera, costituenti insieme il cosiddetto "quinto lotto".
L'intervento sul Quartiere si sostanza quindi nei seguenti
elementi: riqualificazione del suo asse centrale con la completa
pedonalizzazione, recupero delle autorimesse interrate in Via
Liconi per circa 380 posti, riqualificazione degli spazi pubblici
presenti nel Quartiere, ristrutturazione e sostituzione dei quattro
fabbricati costituenti il già citato quinto lotto per la
realizzazione di 72 nuove unità abitative, interventi di recupero
di facciate monumentali da eseguirsi su alcuni dei fabbricati
costituenti il rimanente tessuto del quartiere.
Il 2B, il programma complementare di ARER, come già illustrato
il progetto del Comune di Aosta, ammesso al finanziamento PINQuA,
si focalizza essenzialmente su un insieme di interventi riguardanti
gli spazi pubblici del Quartiere, interessando quindi solo
marginalmente il tessuto residenziale di proprietà dell'ARER,
necessitante anch'esso di consistenti lavori di ammodernamento e
riqualificazione.
Considerato che l'ARER ed ex IACP era nelle condizioni di poter
accedere alle agevolazioni di natura fiscale previste dall'articolo
119 del decreto-legge 34/2020, ovvero il Superbonus, l'azienda, di
concerto con il Comune di Aosta e con la Regione Autonoma Valle
d'Aosta, ha provveduto a formulare un ulteriore programma di
interventi, complementare a quanto già previsto dal programma
"PINQuA" finanziato dal Ministero, relativo al tessuto residenziale
di una sua proprietà presente nel Quartiere. A tal fine si è
provveduto a suddividere l'insieme dei fabbricati oggetto di
possibile intervento integrativo e complementare rispetto al
programma denominato "PINQuA" nei comparti di attuazione per
complessive 510 unità abitative. Su tale comparto si è previsto di
eseguire i classici interventi riconducibili alla manutenzione
straordinaria ai fini del loro efficientamento energetico tramite
le seguenti tipologie di intervento, quindi la progettazione di
tali interventi ha trovato conclusione poi nell'aprile del 2022 e,
parallelamente a quanto sopra esposto, ARER e la Regione Autonoma
Valle d'Aosta hanno provveduto alla costituzione dei fondi
necessari all'esecuzione dei lavori prima con l'approvazione della
legge n. 8/2022 e successivamente la Regione ha definito il quadro
normativo di riferimento e in seguito, con la stipula da parte di
ARER dei due contratti con Cassa Depositi e Prestiti la cui
definizione risultava particolarmente laboriosa e complessa, come
dicevo precedentemente, si è giunta a una completa definizione solo
nel dicembre del 2022. Ottenute le necessarie coperture
finanziarie, è stato possibile dare avvio alle procedure per
l'affidamento dei lavori. Alla data odierna tutti i comparti
d'intervento hanno visto l'avvio dei lavori e l'installazione dei
cantieri, fatta eccezione per il comparto Stura, che ha dovuto
registrare la rinuncia all'esecuzione dei lavori da parte delle
prime due imprese risultanti dalla graduatoria di gara,
costringendo la stazione appaltante a riaprire la procedura di
affidamento sulla piattaforma e ad aggiudicare all'unica impresa
resasi disponibile. L'importo complessivo del programma
complementare ARER per l'efficientamento energetico del Quartiere
Cogne interessa 15 fabbricati per un totale di 525 unità abitative
ed è pari, al netto degli eventuali ribassi d'asta, a circa 25
milioni di euro. Si intendono conseguire per 15 fabbricati oggetto
del programma dei risultati per una complessiva riduzione dei
consumi di energia valutata dal progetto di circa il 45%.
Terzo quesito: "quale altra fonte di finanziamento si ritiene
debba essere attivata per rispondere alla pianificazione", la
pianificazione degli interventi di riqualificazione è avvenuta con
le coperture contabili necessarie per appaltare le opere, sia sul
Quartiere Cogne, sia su altri immobili di ERP. Siamo infatti sia
per quel che riguarda il Superbonus, sia per quanto riguarda i
bandi del PNRR in un contesto di normativa statale per cui molte
cose sono state messe in campo e diverse aspettano interventi del
Governo, interventi necessari a chiudere questi investimenti senza
intoppi. Io ricordo l'importante sforzo che ha fatto e sta facendo
il Governo in quest'anno e negli anni passati per l'ERP a partire
da questa legge, la 8/2022, e guardo il collega Barmasse, che ha
seguito prima di me questi
dossier
, i prossimi interventi in
assestamento per garantire la realizzazione di quanto sopra
esposto, interventi in assestamento proprio per quegli alloggi, per
quelle unità abitative per le quali non è stato possibile ottenere
altri finanziamenti; non manca inoltre, e su questo la
tranquillizzo, il monitoraggio sia sul territorio da parte del
sottoscritto ma sia di eventuali occasioni da parte dell'azienda in
operazioni simili al Superbonus o al PNRR che potrebbero essere
messe in campo. Citava poi anche l'abbattimento dei due
grattacieli, che, ricordo, è un intervento finanziato, gestito e
oggetto del Comune di Aosta.
Presidente -
Replica il consigliere Baccega.
Baccega (FI) -
Ringrazio anche l'Assessore perché quello
che ha dovuto leggere... ovviamente anche con una certa fretta per
rimanere nei tempi, per questo io le chiederei di farmi avere
adesso una fotocopia del suo intervento ma le chiederei anche una
copia dell'intervento della risposta che ha dato al collega Manfrin
rispetto alla n. 53, perché sono decisamente collegate, nel senso
che, in un momento come questo in cui il Quartiere è impegnato in
una pesante ristrutturazione, è opportuno che tutti quanti si possa
vigilare in modo chiaro e significativo.
Lei mi dice che 8.200.000 euro sono stati inseriti in parte
investimenti dalla delibera del Consiglio di amministrazione
dell'ARER ma non poteva essere altrimenti, certo non potevano
essere spesi per spese correnti o per assunzione di "Pincopallo",
però non si capisce dove li hanno messi, perché non so se lei l'hai
visto, ma il piano operativo 2023, che è in mia mano adesso, che io
ho in mano, non prevede ancora nessun intervento, prevede ancora
che l'abbattimento dei due grattacieli costa 1.300.000 euro, invece
costa 4.700.000 almeno, quindi c'è una discrepanza di notizie che
le danno e di concretezze che vengono sulla base dei piani. Il
piano operativo richiama espressamente la delibera del 2022 e
richiama tutti i passaggi a ritroso che si sono fatti ma non è
aggiornato. Noi chiediamo questa chiarezza, Assessore! Guardo i due
Presidenti della III e della V, convochiamo quanto prima una
Commissione prima che i lavori vadano allo sfacelo. Il fatto che si
faccia dei cappotti a metà, soltanto due lati, anziché quattro, è
un buttare via i soldi perché non servirà a niente, l'ha spiegato
con grande chiarezza il collega architetto Distort. Io mi sono
informato e mi hanno confermato questa cosa dei tecnici e degli
architetti e in Commissione faremo venire fior di tecnici per
certificare che non è possibile buttare via i soldi in quel modo,
glielo assicuro!
Le dico che siamo molto preoccupati, siamo decisamente
preoccupati, l'invito è a fare un'attenta riflessione rispetto a
quello che si sta facendo.
Non mi ha risposto rispetto alle villette, perché le villette
sono parte integrante del Quartiere Cogne, le villette degli
impiegati sono i primi edifici che sono stati realizzati nel 1919 e
lei, il suo predecessore e anche quelli prima continuate a non dare
risposte. È vero che sono del Comune di Aosta in proprietà in parte
ma dovevano essere destinate a quest'intervento di ristrutturazione
perché è una porcata lasciare edifici che avranno poi un aspetto
esterno mi auguro piacevole, almeno quelli che avranno tutti e
quattro i lati cappottati, e avere le villette in quello stato.
Villette che hanno dei problemi di stabilità, lo dico con grande
chiarezza, i tetti sono davvero fortemente in difficoltà, vanno
rifatti e allora anche lì si preoccupi di capire se si può agire in
qualche modo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK