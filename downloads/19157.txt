Consiglio Regionale della Valle d'Aosta - Oggetto del Consiglio n. 2297 del 15 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
Precedente
Successivo
Resoconto integrale del dibattito dell'aula
Oggetto del Consiglio n. 2297 del 15 novembre 2001 - Resoconto
OGGETTO N. 2297/XI Disegno di legge: "Nuova disciplina
dell’artigianato. Abrogazione di leggi regionali in
materia di artigianato".
CAPO I DISPOSIZIONI GENERALI
Articolo 1 (Finalità)
1. La Regione, nell'esercizio della competenza di cui
all'articolo 2, comma primo, lettera p), della legge costituzionale
26 febbraio 1948, n. 4 (Statuto speciale per la Valle d'Aosta), con
la presente legge disciplina la materia dell'artigianato al fine
di:
a) adeguarla alle attuali esigenze dell'impresa artigiana, con
particolare riferimento all'integrazione nel mercato europeo;
b) semplificare e razionalizzare le relative procedure
amministrative;
c) intensificare la partecipazione diretta degli imprenditori
artigiani agli organismi pubblici di rappresentanza e tutela
dell'artigianato;
d) valorizzare e tutelare la peculiarità del lavoro artigiano in
tutte le sue manifestazioni.
Articolo 2 (Imprenditore artigiano)
1. È imprenditore artigiano colui che esercita personalmente,
professionalmente e in qualità di titolare dell'impresa,
un'attività economica organizzata avente i requisiti e le finalità
di cui all'articolo 3, svolgendo in misura prevalente il proprio
lavoro nel processo produttivo e assumendo le funzioni di direzione
e di gestione tecnico-produttiva in modo preminente rispetto
all'organizzazione dei fattori di produzione.
2. L'imprenditore artigiano, nell'esercizio di particolari
attività che richiedono una peculiare preparazione ed implicano
responsabilità a tutela e garanzia degli utenti, deve essere in
possesso dei requisiti tecnico-professionali previsti dalla
normativa vigente.
Articolo 3 (Impresa artigiana)
1. È artigiana l'impresa che, esercitata dall'imprenditore
artigiano nei limiti dimensionali di cui all'articolo 4, ha per
scopo prevalente:
a) lo svolgimento di un'attività di produzione di beni, anche
semilavorati;
b) lo svolgimento di un'attività di prestazione di servizi,
escluse le attività agricole e le attività di prestazione di
servizi commerciali, di intermediazione nella circolazione dei beni
o ausiliarie di queste ultime, di somministrazione al pubblico di
alimenti e bevande, salvo il caso che siano solamente strumentali e
accessorie all'esercizio d'impresa.
2. L'impresa artigiana può essere esercitata in luogo fisso,
presso l'abitazione dell'imprenditore o di uno dei soci, in
appositi locali o in altra sede designata dal committente, ovvero
in forma ambulante o di posteggio.
3. L'imprenditore artigiano può essere titolare di una sola
impresa artigiana; egli può assumere partecipazioni in altre
società artigiane e in tal caso è escluso dal computo di cui
all'articolo 4, comma 3, lettera b).
4. L'impresa artigiana può essere costituita ed esercitata in
forma individuale o in forma di società, anche cooperativa o a
responsabilità limitata, escluse le società per azioni e in
accomandita per azioni, a condizione che la maggioranza dei soci, o
uno nel caso di due soci, sia imprenditore artigiano così come
definito all'articolo 2.
5. Il socio unico di società a responsabilità limitata deve
essere in possesso dei requisiti di cui all'articolo 2 e non può
essere unico socio di altra società a responsabilità limitata o
socio accomandatario di una società in accomandita semplice.
6. L'impresa costituita ed esercitata in forma di società a
responsabilità limitata pluripersonale, che, operando nei limiti
dimensionali di cui all'articolo 4 e per gli scopi di cui al comma
1, presenta domanda alla Commissione regionale per l'artigianato di
cui all'articolo 13, di seguito denominata Commissione, ha diritto
al riconoscimento della qualifica di artigiana e alla conseguente
iscrizione all'Albo regionale delle imprese artigiane di cui
all'articolo 6, se la maggioranza dei soci, o uno nel caso di due
soci, svolge in prevalenza lavoro personale, anche manuale, nel
processo produttivo e detiene la maggioranza del capitale sociale e
negli organi deliberanti della società medesima.
7. Qualora l'attività artigiana sia organizzata in forma di
società, i requisiti tecnico-professionali di cui all'articolo 2,
comma 2, devono essere posseduti da almeno un socio.
Articolo 4 (Dimensioni dell'impresa artigiana)
1. L'impresa artigiana può essere esercitata anche con la
prestazione d'opera di personale dipendente diretto personalmente
dall'imprenditore o, se costituita in forma di società, dai soci
che risultino in possesso dei requisiti di cui all'articolo 2,
sempre che non superi i seguenti limiti:
a) per l'impresa che non svolge attività lavorativa in serie, un
massimo di diciotto dipendenti, compresi gli apprendisti in numero
non superiore a nove; il numero massimo dei dipendenti può essere
elevato fino a ventidue a condizione che le unità aggiuntive siano
apprendisti;
b) per l'impresa che svolge attività lavorativa in serie, un
massimo di nove dipendenti, compresi gli apprendisti in numero non
superiore a cinque; il numero massimo dei dipendenti può essere
elevato fino a dodici a condizione che le unità aggiuntive siano
apprendisti;
c) per l'impresa che svolge la propria attività nei settori
delle lavorazioni artistiche, tradizionali e dell'abbigliamento su
misura, un massimo di trentadue dipendenti, compresi gli
apprendisti in numero non superiore a sedici; il numero massimo dei
dipendenti può essere elevato fino a quaranta a condizione che le
unità aggiuntive siano apprendisti;
d) per le imprese che svolgono attività di trasporto di persone
o di cose o di sgombero neve un massimo di otto dipendenti;
e) per le imprese di costruzioni edili un massimo di dieci
dipendenti, compresi gli apprendisti in numero non superiore a
cinque; il numero massimo dei dipendenti può essere elevato fino a
quindici a condizione che le unità aggiuntive siano
apprendisti.
2. Ai fini del calcolo dei limiti di cui al comma 1 non sono
computati:
a) per un periodo di due anni, gli apprendisti passati in
qualifica ai sensi della legge 19 gennaio 1955, n. 25 (Disciplina
dell'apprendistato) e mantenuti in servizio dalla stessa impresa
artigiana;
b) i lavoratori a domicilio di cui alla legge 18 dicembre 1973,
n. 877 (Nuove norme per la tutela del lavoro a domicilio), sempre
che non superino un terzo dei dipendenti non apprendisti occupati
presso l'impresa artigiana;
c) i portatori di handicap fisici, psichici o sensoriali.
3. Ai fini del calcolo dei limiti di cui al comma 1 sono
computati:
a) i familiari dell'imprenditore, anche se partecipanti
all'impresa familiare di cui all'articolo 230bis del codice civile,
che svolgono le loro attività di lavoro prevalentemente e
professionalmente nell'ambito dell'impresa artigiana;
b) i soci, tranne uno, che svolgono prevalentemente lavoro
personale nell'impresa artigiana;
c) i dipendenti, qualunque siano le mansioni svolte.
4. Le imprese artigiane che superano fino ad un massimo del 20
per cento al mese i limiti di cui al comma 1, con approssimazione
all'unità superiore, e per la durata non superiore a sei mesi
all'anno, mantengono l'iscrizione all'Albo regionale delle imprese
artigiane di cui all'articolo 6.
5. Le attività di cui al comma 1, lettera c), sono individuate,
ai fini dimensionali, con provvedimento della Giunta regionale su
proposta dell'Assessore regionale competente in materia di
artigianato, sentita la Commissione e le associazioni di categoria
delle imprese artigiane.
Articolo 5 (Istruzione artigiana)
1. Al fine di assicurare un sistema di interventi formativi
finalizzati all'acquisizione delle conoscenze teoriche e delle
abilità pratiche necessarie per svolgere ruoli professionali nel
settore artigiano, la struttura regionale competente in materia di
artigianato promuove, sentite le associazioni di categoria, i corsi
di istruzione artigiana nell'ambito di programmi regionali di
formazione professionale garantendone l'effettuazione anche tramite
rapporti di convenzione con soggetti accreditati.
2. La Giunta regionale, con proprio provvedimento, stabilisce le
modalità di organizzazione, la durata e le materie dei corsi di cui
al comma 1.
CAPO II ALBO REGIONALE DELLE IMPRESE ARTIGIANE
Articolo 6 (Istituzione dell'Albo regionale delle imprese
artigiane)
1. È istituito, presso la struttura regionale competente in
materia di artigianato, l'Albo regionale delle imprese artigiane,
di seguito denominato Albo, al quale devono iscriversi, con le
formalità e nei termini previsti per il registro delle imprese di
cui all'articolo 8 della legge 29 dicembre 1993, n. 580
(Riordinamento delle camere di commercio, industria, artigianato ed
agricoltura) e successive modificazioni, tutte le imprese che hanno
la sede legale e operativa nel territorio della regione.
2. La Commissione provvede alla tenuta dell'Albo.
3. L'Albo è pubblico e chiunque può ottenere notizie contenute
nello stesso.
Articolo 7 (Procedure di iscrizione, modificazione e
cancellazione dall'Albo)
1. L'imprenditore artigiano deve presentare domanda per
l'iscrizione all'Albo entro trenta giorni dalla data di inizio
dell'attività.
2. L'iscrizione all'Albo è costitutiva della qualifica artigiana
e condizione per la concessione delle agevolazioni a favore delle
imprese artigiane.
3. Le domande di iscrizione all'Albo e le successive domande di
modifica e di cancellazione sono indirizzate alla Commissione e
sono presentate sui modelli approvati dal Ministero dell'industria,
del commercio e dell'artigianato per l'iscrizione al registro delle
imprese di cui all'articolo 8 della l. 580/1993 e successive
modificazioni, e delle denunce al repertorio delle notizie
economiche e amministrative di cui all'articolo 9 del decreto del
Presidente della Repubblica 7 dicembre 1995, n. 581 (Regolamento di
attuazione dell'articolo 8 della legge 29 dicembre 1993, n. 580, in
materia di istituzione del registro delle imprese di cui
all'articolo 2188 del codice civile) e successive
modificazioni.
4. I modelli di cui al comma 3 possono essere integrati con
appositi intercalari, approvati dal dirigente della struttura
regionale competente in materia di artigianato, qualora si intenda
acquisire notizie di specifico rilievo ai fini della gestione
dell'Albo nonché per l'esercizio delle funzioni regionali in
materia di artigianato.
5. Le domande di iscrizione, modificazione e cancellazione
dall'Albo e le relative decisioni della Commissione sono comunicate
dalla Commissione stessa, secondo le modalità e i termini previsti
all'articolo 19 del d.P.R. 581/1995 e successive modificazioni,
all'Ufficio del Registro delle imprese che provvede, ai sensi
dell'articolo 8, comma 4, della l. 580/1993 e successive
modificazioni, ad eseguire la relativa annotazione nella sezione
speciale del registro.
6. Alle domande di iscrizione, modificazione e cancellazione
dall'Albo e ai documenti emessi, si applicano gli importi dei
diritti di segreteria sull'attività certificativa svolta, e sulla
iscrizione in ruoli, elenchi, registri e albi, tenuti dalle Camere
di commercio, industria, artigianato ed agricoltura.
Articolo 8 (Iscrizione all'Albo ed effetti dell'iscrizione)
1. La Commissione, verificata la completezza della domanda e
accertata la sussistenza dei requisiti dell'impresa artigiana,
delibera l'iscrizione nell'Albo entro il termine di sessanta giorni
dalla data di presentazione della domanda, con decorrenza dal
momento in cui è iniziata l'attività.
2. Decorso il termine di cui al comma 1, la domanda di
iscrizione si intende accolta.
3. La Commissione, qualora in sede di esame ravvisi la necessità
di completare o rettificare la domanda, ovvero di integrare la
documentazione, invita l'impresa richiedente a completare o
rettificare la stessa, assegnando un termine non superiore a trenta
giorni, trascorso inutilmente il quale, con deliberazione motivata,
rifiuta l'iscrizione.
4. La Commissione, qualora accerti l'assenza dei requisiti per
l'iscrizione, rigetta l'istanza con decisione motivata.
5. I provvedimenti della Commissione sono comunicati a mezzo di
lettera raccomandata con avviso di ricevimento entro venti giorni
successivi all'adozione del provvedimento stesso.
6. Le unità locali istituite fuori del territorio della Valle
d'Aosta sono comunicate alla Commissione.
7. La Commissione, relativamente alla tenuta dell'Albo degli
elenchi nominativi di cui alla legge 29 dicembre 1956, n. 1533
(Assicurazione obbligatoria contro le malattie per gli artigiani) e
successive modificazioni, ed alla legge 4 luglio 1959, n. 463
(Estensione dell'assicurazione obbligatoria per la invalidità, la
vecchiaia ed i superstiti agli artigiani e ai loro familiari),
adotta provvedimenti vincolanti.
8. In caso di invalidità, di morte o di intervenuta sentenza che
dichiari l'interdizione o l'inabilitazione dell'imprenditore
artigiano, la relativa impresa può conservare, su richiesta,
l'iscrizione all'Albo, anche in mancanza di uno dei requisiti di
cui agli articoli 2, 3 e 4, per un periodo massimo di cinque anni o
fino al compimento della maggiore età dei figli minorenni, sempre
che l'esercizio dell'impresa sia assunto dal coniuge o dai figli
maggiorenni o minori emancipati o dal tutore dei figli minorenni
dell'imprenditore invalido, deceduto, interdetto o inabilitato.
L'esercizio dell'attività è comunque subordinato al possesso dei
requisiti tecnico-professionali, se richiesti dalla normativa di
settore, da parte del soggetto che assume la conduzione
dell'impresa, il quale, qualora non ne sia in possesso, può
preporre all'esercizio dell'attività medesima un responsabile
tecnico in possesso dei medesimi requisiti.
9. Alle imprese artigiane iscritte all'Albo non si applicano le
disposizioni di cui al decreto legislativo 31 marzo 1998, n. 114
(Riforma della disciplina relativa al settore del commercio, a
norma dell'articolo 4, comma 4, della legge 15 marzo 1997, n. 59),
qualora svolgano attività di vendita nei locali di produzione, o ad
essi contigui, dei beni di propria produzione, ovvero forniscano al
committente beni accessori all'esecuzione dell'opera o alla
prestazione del servizio.
10. Nessuna impresa può adottare, quale ditta o insegna o
marchio, una denominazione in cui ricorrano riferimenti
all'artigianato se essa non è iscritta all'Albo; lo stesso divieto
vale per i consorzi e le società consortili fra imprese che non
siano iscritti nella separata sezione dell'Albo. Le relative
funzioni di vigilanza e controllo sono svolte dai Comuni.
Articolo 9 (Variazioni, cancellazioni, revisioni e accertamenti
d'ufficio)
1. L'impresa artigiana deve comunicare alla Commissione, entro
il termine di trenta giorni, le variazioni dello stato di fatto e
di diritto riguardanti l'impresa medesima.
2. La Commissione, effettuati gli accertamenti eventualmente
occorrenti, dispone entro il termine di sessanta giorni le
opportune variazioni all'Albo, dandone comunicazione agli
interessati con le stesse modalità previste per l'iscrizione.
3. La Commissione, ai fini della verifica della sussistenza dei
requisiti, può disporre accertamenti d'ufficio.
4. L'Ispettorato del lavoro, gli enti erogatori di agevolazioni
in favore di imprese artigiane e qualsiasi pubblica amministrazione
interessata che, nell'esercizio delle loro funzioni, riscontrino
l'inesistenza di uno dei requisiti di cui agli articoli 2, 3 e 4,
nei riguardi di imprese iscritte all'Albo, possono darne
comunicazione alla Commissione, ai fini degli accertamenti
d'ufficio e delle relative decisioni di merito, che devono comunque
essere assunte entro sessanta giorni e che fanno stato a tutti gli
effetti.
5. I provvedimenti adottati dalla Commissione ai sensi del comma
4 sono comunicati all'interessato entro venti giorni dal
provvedimento, a mezzo lettera raccomandata con avviso di
ricevimento. I provvedimenti della Commissione sono trasmessi anche
agli organismi che hanno effettuato la comunicazione.
6. Le cancellazioni avvengono su domanda o per accertamento
d'ufficio, qualora manchi uno dei requisiti per l'iscrizione. La
cancellazione d'ufficio deve essere effettuata con decisione
motivata, previa audizione del titolare dell'impresa artigiana,
entro il termine stabilito dalla stessa Commissione.
7. La Commissione accerta la sussistenza, la modificazione o la
perdita dei requisiti richiesti per il riconoscimento della
qualifica di impresa artigiana. La cancellazione dall'Albo ha
effetto dalla data di cessazione dell'attività dell'impresa o dalla
data del provvedimento negli altri casi.
Articolo 10 (Revisione dell'Albo)
1. La Commissione dispone, ogni cinque anni, la revisione
completa dell'Albo.
2. I criteri e le modalità per la revisione dell'Albo sono
stabiliti con deliberazione della Giunta regionale su proposta
dell'Assessore regionale competente in materia di artigianato,
sentita la Commissione.
Articolo 11 (Consorzi e società consortili)
1. I consorzi e le società consortili costituiti anche in forma
cooperativa tra imprese artigiane sono iscritti in separata sezione
dell'Albo.
2. Nella sezione separata di cui al comma 1 sono altresì
iscritti i consorzi e le società consortili, costituite anche in
forma cooperativa, cui partecipino, oltre che imprese artigiane,
anche piccole imprese di produzione e di servizio, come definite
dalla normativa comunitaria e statale, nonché gli enti pubblici e
gli enti privati di ricerca e di assistenza tecnica e
finanziaria.
3. Nei consorzi e nelle società consortili di cui al comma 2, il
numero delle imprese artigiane non può essere inferiore ai due
terzi dei soci e queste devono detenere la maggioranza negli organi
deliberanti.
4. Ai consorzi e alle società consortili, iscritte nella
separata sezione dell'Albo, sono estese le agevolazioni previste
per le singole imprese artigiane.
Articolo 12 (Ricorsi in materia di iscrizioni, modificazioni e
cancellazioni)
1. Contro i provvedimenti della Commissione è ammesso il ricorso
alla Giunta regionale entro il termine di sessanta giorni dalla
data di comunicazione del provvedimento adottato.
2. La Giunta regionale deve pronunciarsi con decisione motivata
entro il termine di novanta giorni dal deposito del ricorso,
decorso il quale, lo stesso si intente accolto.
3. I procedimenti di cui ai commi 1 e 2 si applicano anche per i
ricorsi contro i provvedimenti di iscrizione, modificazione e
cancellazione dalla sezione separata dell'Albo di cui all'articolo
11, comma 1.
4. Il ricorso alla Giunta regionale sospende gli effetti del
provvedimento della Commissione.
5. La notificazione del provvedimento della Giunta regionale è
fatta a mezzo lettera raccomandata con avviso di ricevimento a cura
dell'ufficio competente, entro venti giorni successivi alla data di
esecutività della relativa deliberazione.
6. La decisione della Giunta regionale può essere impugnata
dall'impresa artigiana, entro sessanta giorni dalla notificazione
del relativo provvedimento, ai sensi dell'articolo 7, comma sesto,
della legge 8 agosto 1985, n. 443 (Legge-quadro per l'artigianato)
e successive modificazioni.
7. La Commissione dà esecuzione ai provvedimenti adottati dalla
Giunta regionale e dal Tribunale di Aosta.
CAPO III COMMISSIONE REGIONALE PER L'ARTIGIANATO
Articolo 13 (Commissione regionale per l'artigianato)
1. È istituita presso la struttura regionale competente in
materia di artigianato la Commissione regionale per
l'artigianato.
2. La Commissione svolge le funzioni relative alla tenuta
dell'Albo così come disposto dagli articoli 8, 9 e 10 nonché gli
ulteriori seguenti compiti:
a) cooperare alla elaborazione della programmazione regionale
per l'artigianato, svolgendo anche, su incarico della Giunta
regionale, specifici studi ed indagini;
b) esprimere pareri sui disegni di legge in materia di
artigianato;
c) attivarsi al fine di contrastare l'esercizio abusivo delle
attività artigiane;
d) svolgere ogni ulteriore compito attribuito alle Commissioni
provinciali per l'artigianato, di cui alla l. 443/1985 e successive
modificazioni.
Articolo 14 (Costituzione e composizione della Commissione
regionale per l'artigianato)
1. La Commissione è nominata dalla Giunta regionale su proposta
dell'Assessore regionale competente in materia di artigianato.
2. Fanno parte della Commissione:
a) nove titolari di imprese artigiane con sede legale nel
territorio della Regione Valle d'Aosta da almeno tre anni designati
dalle organizzazioni regionali dell'artigianato. I posti sono
ripartiti tra le organizzazioni regionali dell'artigianato in
misura proporzionale al numero degli iscritti accertato in
relazione al numero delle quote associative versate nell'anno
precedente quello di costituzione o rinnovo della Commissione. I
rappresentanti delle imprese artigiane possono essere sostituiti in
qualsiasi momento su richiesta motivata dell'organizzazione che li
ha designati. La relativa richiesta è trasmessa al Presidente della
Commissione, che provvede a darne comunicazione al dirigente della
struttura regionale competente in materia di artigianato per gli
adempimenti conseguenti;
b) un rappresentante di ciascuna delle organizzazioni regionali
dell'artigianato;
c) un rappresentante delle organizzazioni sindacali regionali
più rappresentative dei lavoratori dipendenti, designato
unitariamente dalle organizzazioni medesime. In caso di mancata
designazione unitaria, provvede la Giunta regionale su proposta
dell'Assessore regionale competente in materia di artigianato;
d) un rappresentante della struttura regionale competente in
materia di politiche del lavoro;
e) un rappresentante dell'Istituto Nazionale della Previdenza
Sociale (INPS);
f) un rappresentante dell'Istituto Nazionale per l'Assicurazione
contro gli Infortuni sul Lavoro (INAIL).
3. I compiti di segretario della Commissione sono svolti da un
funzionario della struttura regionale competente in materia di
artigianato.
4. La Commissione dura in carica cinque anni e svolge le proprie
funzioni fino al suo rinnovo che deve avere luogo entro sei mesi
dal termine del quinquennio.
5. Ai componenti della Commissione è corrisposto, per ogni
giornata di seduta, un gettone di presenza pari a lire 200.000
(euro 103,29) nonché il rimborso delle spese di viaggio
effettivamente sostenute e documentate, nella misura prevista per
il personale dirigente dell'Amministrazione regionale.
6. Al Presidente della Commissione è corrisposta un'indennità
mensile lorda onnicomprensiva di lire 1.800.000 (euro 929, 62).
Articolo 15 (Funzionamento della Commissione)
1. I componenti della Commissione nominano il Presidente che è
scelto tra i membri titolari di imprese artigiane di cui
all'articolo 14, comma 2, lettera a). Tra gli stessi membri può
essere nominato anche un vicepresidente che sostituisce il
Presidente in caso di assenza o impedimento.
2. La Commissione è convocata:
a) su iniziativa del Presidente;
b) su richiesta di un terzo dei titolari delle imprese artigiane
designati dalle organizzazioni regionali dell'artigianato;
c) su iniziativa dell'Assessore regionale competente in materia
di artigianato che, in tal caso, può partecipare ai lavori della
Commissione.
3. Le riunioni della Commissione sono valide se è presente la
maggioranza dei componenti. La Commissione decide a maggioranza dei
voti dei presenti. In caso di parità prevale il voto del
Presidente.
4. Il Presidente della Commissione trasmette una relazione
annuale sull'attività della Commissione medesima all'Assessore
regionale competente in materia di artigianato.
5. In caso di persistenti e gravi irregolarità o di mancato
funzionamento della Commissione, la Giunta regionale ne dispone lo
scioglimento su proposta dell'Assessore regionale competente in
materia di artigianato. Durante il periodo di vacanza della
Commissione le funzioni riguardanti la tenuta dell'Albo e
l'accertamento dei requisiti di cui agli articoli 2, 3 e 4 sono
svolte dal dirigente della struttura regionale competente in
materia di artigianato. La Commissione deve essere ricostituita
entro centottanta giorni dalla data del provvedimento di
scioglimento.
Articolo 16 (Azioni per contrastare l'abusivismo)
1. Ai fini di contrastare l'esercizio abusivo delle attività
artigiane da parte di soggetti non iscritti all'Albo, la
Commissione, a seguito di segnalazioni pervenute, è tenuta a:
a) darne immediata comunicazione al Comune ed alle
amministrazioni competenti in materia di vigilanza;
b) darne immediata comunicazione alle autorità ed agli uffici
competenti in materia fiscale, previdenziale assicurativa e
contributiva affinché esercitino ogni azione prevista dalla
normativa vigente in materia di esercizio abusivo di attività
imprenditoriale.
2. I Comuni, le amministrazioni, le autorità e gli uffici ai
quali ne è stata data comunicazione sono tenuti ad informare la
Commissione dell'esito dei controlli effettuati, per l'eventuale
applicazione della sanzione amministrativa di cui all'articolo 17,
comma 2.
3. La Commissione provvede a:
a) curare la divulgazione presso l'utenza delle informazioni sui
rischi derivanti dall'avvalersi delle prestazioni
tecnico-professionali dei soggetti operanti abusivamente;
b) pubblicizzare con mezzi ritenuti più efficaci le iniziative
più appropriate per contrastare l'abusivismo artigiano.
CAPO IV SANZIONI
Articolo 17 (Sanzioni amministrative)
1. Chiunque ometta di presentare domanda di iscrizione,
modificazione o denuncia di cessazione dell'attività entro il
termine previsto dall'articolo 7, comma 1, è punito con una
sanzione amministrativa pecuniaria consistente nel pagamento di una
somma da lire 100.000 (euro 51,64) a lire 1.000.000 (euro
516,46).
2. Le imprese non iscritte all'Albo che si avvalgono di una
ditta o ragione sociale, di un'insegna o di un marchio con
riferimento ad una attività artigianale, sono punite con una
sanzione amministrativa pecuniaria consistente nel pagamento di una
somma da lire 1.000.000 (euro 516, 46) a lire 3.000.000 (euro
1.549,37).
3. Per l'applicazione delle sanzioni di cui ai commi 1 e 2 si
osservano le disposizioni della legge 24 novembre 1981, n. 689
(Modifiche al sistema penale), da ultimo modificata dal decreto
legislativo 30 dicembre 1999, n. 507 (Depenalizzazione dei reati
minori e riforma del sistema sanzionatorio, ai sensi dell'articolo
1 della legge 25 giugno 1999, n. 205).
CAPO V DISPOSIZIONI FINANZIARIE
Articolo 18 (Disposizioni finanziarie)
1. L'onere derivante dalla applicazione della presente legge è
determinato complessivamente in annui euro 283.570 a decorrere
dall'anno 2002.
2. L'onere di cui al comma 1 trova copertura nello stato di
previsione della spesa del bilancio pluriennale della Regione per
gli anni 2001/2003 nell'obiettivo programmatico 1.3.2. "Comitati e
commissioni", al capitolo 20420 "Spese per il funzionamento dei
comitati e commissioni", per le finalità di cui all'articolo 14, e
nell'obiettivo programmatico 2.2.2.10. "Interventi promozionali per
l'artigianato", al capitolo 47555 "Spese per attività di formazione
imprenditoriale e di aggiornamento tecnico-professionale delle
imprese artigiane e per l'attuazione di progetti di bottega-scuola
e di apprendimento delle tecniche di mestieri artigianali", per le
finalità di cui all'articolo 5, e al capitolo 47560 "Spese per la
revisione annuale dell'albo delle imprese artigiane", per le
finalità di cui all'articolo 10, e si provvede:
a) per annui euro 26.000, per gli anni 2002 e 2003, mediante
utilizzo dello stanziamento iscritto al capitolo 20420
dell'obiettivo programmatico 1.3.2.;
b) per annui euro 7.570, per gli anni 2002 e 2003, mediante
riduzione dello stanziamento iscritto al capitolo 20470 "Spese di
funzionamento corrente degli uffici, ivi comprese le funzioni
camerali ed i servizi contingentamento, e spese di manutenzione
ordinaria dei locali adibiti ad uffici", dell'obiettivo
programmatico 1.3.1. "Funzionamento dei servizi regionali";
c) per annui euro 230.000 e 20.000, per gli anni 2002 e 2003,
mediante utilizzo rispettivamente degli stanziamenti iscritti ai
capitoli 47555 e 47560, dell'obiettivo programmatico 2.2.2.10..
3. Le eventuali spese per l'anno 2001, per l'applicazione degli
articoli 5, 10 e 14, trovano copertura negli stanziamenti iscritti,
per le medesime finalità, nei capitoli 20420, 47555 e 47560 dello
stato di previsione della spesa del bilancio della Regione per
l'anno finanziario 2001.
4. I proventi dei diritti di segreteria di cui all'articolo 7,
comma 6, sono introitati al capitolo 8200 "Proventi derivanti dai
diritti di segreteria versati per atti o servizi connessi alla
gestione dei ruoli, registri ed albi camerali" dello stato di
previsione dell'entrata del bilancio della Regione.
5. I proventi derivanti dall'applicazione delle sanzioni
amministrative di cui all'articolo 17 sono introitati al capitolo
7700 "Proventi pene pecuniarie per contravvenzioni" dello stato di
previsione dell'entrata del bilancio della Regione.
6. Per l'applicazione della presente legge la Giunta regionale è
autorizzata ad apportare, con propria deliberazione, su proposta
dell'Assessore regionale competente in materia di bilancio e
finanze, le occorrenti variazioni di bilancio.
CAPO VI DISPOSIZIONI TRANSITORIE E FINALI
Articolo 19 (Norme transitorie)
1. Le imprese che alla data di entrata in vigore della presente
legge risultano iscritte all'Albo delle imprese artigiane di cui
all'articolo 4 della legge regionale 20 maggio 1986, n. 24 (Nuova
disciplina dell'artigianato), sono iscritte di diritto all'Albo di
cui all'articolo 6.
2. La Commissione nominata ai sensi dell'articolo 10 della l.r.
24/1986 rimane in carica sino alla nomina della Commissione di cui
all'articolo 13. La nomina deve essere effettuata entro centottanta
giorni dall'entrata in vigore della presente legge.
3. In sede di prima applicazione, la Commissione è tenuta a
disporre la revisione completa dell'Albo, entro due anni dalla data
di entrata in vigore della presente legge, secondo le procedure
approvate con provvedimento della Giunta regionale, su proposta
dell'Assessore regionale competente in materia di artigianato,
sentita la Commissione stessa.
Articolo 20 (Abrogazione di norme)
1. Sono abrogate le seguenti leggi regionali:
a) legge regionale 20 maggio 1986, n. 24;
b) legge regionale 26 maggio 1993, n. 50;
c) legge regionale 17 dicembre 1997, n. 43;
d) legge regionale 4 maggio 1998, n. 23.
Articolo 21 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président
La parole au rapporteur, le Conseiller Fiou.
Fiou (GV-DS-PSE)
L’artigianato è un settore
trainante dell’economia regionale come si legge
nella relazione allegata al disegno di legge. Esso ha beneficiato
da un lato del nuovo sviluppo dell’industria
essendosi diffuso anche come lavorazioni indotte dal settore
secondario, dall’altro dello sviluppo di alcune
attività legate al turismo, legate cioè alla domanda di beni non
primari che ha consentito la crescita anche di professionalità e di
lavoro nel settore dell’artigianato artistico e di
tradizione.
È cambiata notevolmente la normativa comunitaria e nazionale. Si
sono moltiplicati gli obblighi a carico delle imprese artigiane,
obblighi che, come nel caso delle normative sulla sicurezza del
lavoro e degli impianti, hanno senza dubbio una valenza positiva
per la comunità, ma che nel contempo impegnano gli operatori del
settore ad un adeguamento costante delle strutture e delle
procedure di lavoro. Il settore è evoluto, vi sono senza dubbio
molte nuove necessità e verso alcune di esse si è rivolta la
normativa approvata nei mesi scorsi - ricordo la legge n. 20 sugli
impianti, l’autoriparazione e la panificazione e la
legge sulla certificazione ambientale approvata nello scorso mese
di ottobre -, un’attenzione supportata da uno
sviluppo delle attività di servizi alle imprese proposte dal
settore pubblico, specie nell’ambito formativo.
Attendiamo poi il responso della Comunità europea per poter
esaminare in quest’aula il disegno di legge che
andrà anche a riaggiornare gli incentivi alle imprese.
Sono sempre di più le imprese che cercano di sfruttare le
occasioni per un salto di qualità, per questo la Pépinière di
Pont-Saint-Martin e quella in costruzione nell’area
ex-Cogne possono assumere un ruolo di serbatoi per nuove
imprenditorialità artigiano-industriali e per la sperimentazione
non solo di nuovi prodotti, ma anche di nuove professionalità: mi
riferisco a tutto quanto si sviluppa attorno
all’informatica, anche se la situazione attuale ci
costringe ad una sorta di indesiderato stand-by.
Promuovere una nuova definizione della figura
dell’artigiano significa adeguarla al mutato
contesto sociale economico e lavorativo. Modernizzarla
ipotizzandone uno sviluppo ulteriore in quei settori che possono
beneficiare dell’humus dei mercati di nicchia che
solo una realtà piccola, ma complessa come la nostra può
proporre.
Ridefinire la struttura dell’impresa artigiana
significa innanzitutto tutelare l’impresa stessa,
porre limiti all’accesso agli incentivi significa
qualificare l’intervento pubblico e nel contempo
qualificare i progetti di sviluppo delle imprese interessate,
aiutarne il successo, consolidare il settore nel complesso, porre
infine le condizioni per uno sviluppo equilibrato, integrato e
sostenibile della nostra economia.
Per poter tastare il polso continuamente al settore - per poter
cioè intervenire non solo dal punto di vista normativo o
amministrativo, ma pure attraverso la formazione, la promozione, la
tutela - occorre che sia garantito un continuo flusso di
informazioni dagli operatori ai responsabili delle scelte
strategiche. Per questo motivo particolarmente rilevante è
l’affidamento alla Commissione regionale di
artigianato di compiti di studio, di proposta
nell’ambito della programmazione degli interventi a
favore del settore.
Quando si parla di tutela ci si riferisce alla lotta
all’abusivismo, che non solo offende gli operatori
che rispettano le regole, ma che provoca un danno enorme
all’economia regionale e certamente non aiuta la
riduzione del fenomeno infortunistico.
Il disegno di legge n. 137 in discussione si inserisce in questo
quadro complessivo e si propone di realizzare due importanti
obiettivi operativi nell’ambito della normativa che
interessa il settore:
- unificare le diverse leggi regionali in materia;
- introdurre modificazioni per adeguare tale normativa alle
nuove esigenze delle imprese derivate
dall’integrazione del mercato europeo, per
semplificare le procedure amministrative e per coinvolgere meglio
gli imprenditori artigiani negli organismi pubblici di
rappresentanza.
Il settore artigiano ha un ruolo di primo piano nello sviluppo
economico della nostra Regione, ruolo, tra l’altro,
ancora in crescita. Nel 2000 infatti hanno iniziato
l’attività 237 nuove imprese (sviluppo in linea con
la tendenza nazionale). Attualmente, agosto 2001, le imprese
iscritte all’albo artigiani sono 3.910 a fronte
delle 3.830 di fine 2000.
Alcuni altri dati informativi: il settore più rappresentato è
quello delle costruzioni con il 38,5 percento del dato complessivo
(nel nord Italia questo settore incide per il 25 percento e
soltanto per il 22 percento nell’intero Paese). La
forma societaria dominante è quella individuale con ben 79,7
percento, seguita dalle società in nome collettivo pari al 18,1
percento. Vi lascio leggere le tabelle, ho visto che avete a
disposizione la relazione scritta.
Per quanto riguarda l’evoluzione della normativa,
di rilievo è la recente approvazione delle società a responsabilità
limitata artigiane che darà più spazio alla formazione di imprese
dinamiche e che conferirà più possibilità e più strumenti per poter
operare sul mercato nelle condizioni di competitività richieste
dalla nuova concorrenza in campo europeo e internazionale.
Attualmente operano in Valle sette società a responsabilità
limitata artigiane ad unico socio. Il disegno di legge in
discussione, nel recepire le novità introdotte dalle normative
nazionali, dà il giusto rilievo alle società pluripersonali anche
come società di capitali, le quali possono introdurre nuove
dinamicità nel settore. Altri aspetti qualificanti affrontati da
questo disegno di legge sono gli impegni per la formazione
professionale e per la lotta contro
l’abusivismo.
Infine, come già accennato, la prevista abrogazione delle leggi
regionali esistenti in materia e l’unificazione in
un unico testo delle relative norme realizza
l’auspicata semplificazione
dell’approccio alla normativa stessa e delle
procedure previste per la sua applicazione.
Président
La discussion générale est ouverte. Si personne
ne demande la parole, la discussion générale est close. Nous
pouvons procéder à l’examen article par article du
projet de loi.
Je soumets au vote l’article 1
er
:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 2:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 3:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 4:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 5:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 6:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 7:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 8:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 9:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 10:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 11:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 12:
Conseillers présents et votants: 25
Pour: 25
Le Conseil approuve à l’unanimité.
Je soumets au vote l’article 13:
Conseillers présents et votants: 25
Pour: 25
Le Conseil approuve à l’unanimité.
La parole au Conseiller Curtaz sur l’article
14.
Curtaz (PVA-cU)
Premesso che sono
d’accordo, come si è evinto anche dalle precedenti
votazioni, sull’impianto generale della legge e sui
suoi contenuti generali, ho delle riserve, ed è una posizione
strettamente personale, sull’articolo 14 perché
ricorderà l’Assessore Ferraris che già durante la
discussione di una mia iniziativa qualche mese or sono avemmo
occasione di dibattere sul problema della rappresentanza.
Già allora, se non ricordo male, l’Assessore
Ferraris difese il meccanismo che oggi viene utilizzato per
garantire la rappresentanza all’interno della
Commissione regionale per l’artigianato, mentre io
ero e rimango persuaso che avrebbe maggior significato una
rappresentanza che tenga conto non già dell'iscrizione alle
organizzazioni di categoria, ma al fatto che si sia artigiani tout
court e questo per due ordini di ragioni:
- intanto per una questione di democrazia perché ritengo che sia
corretto consentire di esprimere una rappresentanza anche a coloro
che non sono iscritti ad organizzazioni riconosciute;
- secondariamente perché si tratta, per quanto riguarda la
Commissione regionale dell’artigianato, non tanto di
una rappresentanza di carattere sindacale, ma di una rappresentanza
di carattere istituzionale.
Quindi, mi sembra di dubbia democraticità la previsione di una
norma che escluda a priori tutta una serie di artigiani che non
sono iscritti ad un'associazione. Fra l’altro io
credo che il numero di artigiani che non sono iscritti ad
un'associazione sia anche piuttosto significativo, non lo conosco,
anzi se l’Assessore potesse darmi degli elementi a
questo proposito, gliene sarò grato. Pertanto io rimango della mia
opinione, non contesto e sono favorevole
all’impianto della legge, ma ritengo che questa
norma, così come è stata formulata, non corrisponda a quei
principi, che secondo me sono essenziali, di democraticità e di
effettiva rappresentatività che deve essere una rappresentatività
che coinvolge tutti gli operatori di una certa professione e non
solo quelli che si sono iscritti ad un'organizzazione di carattere
sindacale.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Ringrazio il relatore che ha
tratteggiato le caratteristiche fondamentali di questa legge. Credo
che l’elemento importante sia appunto quello della
costituzione della società a responsabilità limitata artigiana che
consente, soprattutto in una realtà - e il Consigliere Fiou ha
indicato nella sua relazione dei dati rispetto alla consistenza del
settore artigianale - caratterizzata da elevati numeri, ma anche da
una piccola dimensione delle imprese, il formarsi di società di
capitali e soprattutto l’apporto di capitali nella
società stessa, quindi favorisce la capitalizzazione
dell’impresa stessa.
Non sto a ricordare altre cose perché sono già state illustrate
in modo compiuto nella relazione e vengo alle questioni poste dal
Consigliere Curtaz. Sono indubbiamente questioni di spessore quelle
che lui pone perché si tratta di questioni di rappresentanza e di
rappresentatività rispetto agli organismi. Noi abbiamo riflettuto
su questo, tenuto conto del fatto che potremmo trovare un punto di
riferimento e di paragone per quanto riguarda la rappresentanza,
perché in questo caso si tratta di una rappresentanza di interessi
ovviamente, non è la classica democrazia: "una testa, un voto" che
si ha nelle elezioni politiche piuttosto che in quelle
amministrative. Qui abbiamo agito facendo una riflessione su quella
che era la normativa presente a livello nazionale, sulla
sperimentazione che abbiamo fatto a livello regionale e anche su
quello che sta succedendo a livello nazionale.
Una normativa simile a questa la troviamo nella legge n. 580/93,
legge istitutiva delle camere di commercio, per quanto riguarda
l’elezione dei consigli direttivi, delle camere; è
una legge in cui sono previste le due possibilità di elezione:
quella per designazione, come indicato in questa legge, e quella
per l’elezione diretta.
L’esperienza ci insegna che nell'elezione
diretta, nei pochissimi casi in cui questa è stata fatta, e anche
in Valle d’Aosta è così, proprio per la
frammentazione che ha la categoria, il risultato è che poi abbiamo
delle rappresentanze che sono inferiori a quelli che sono i numeri
degli iscritti. Adesso vado a memoria, ma su 3.900 imprese
artigiane in Valle, gli iscritti, sommando le tre organizzazioni
che operano in Valle: l’Associazione valdostana
degli artigiani, la Confartigianato e la CNA, si aggirano intorno
ai 1.400 con una rappresentanza che va ulteriormente ampliata, però
nelle esperienze che sono state fatte di elezione diretta non
abbiamo raggiunto questi numeri. Quella che è stata posta è
comunque una questione importante che andrà sicuramente
approfondita qualora dovremo affrontare questioni di questo tipo
rispetto ad altre ipotesi legislative.
La scelta fatta nella legge va in questa direzione perché si
basa sull'esperienza perché in Valle d’Aosta abbiamo
fatto delle elezioni coinvolgendo tutti gli artigiani, erano
elezioni organizzate per comunità montana nel 1992 con risultati
che non sono stati confortanti. Rimango comunque
d’accordo con il Consigliere Curtaz: è un problema
di spessore politico.
Président
Je soumets au vote l’article
14:
Conseillers présents: 27
Votants: 25
Pour: 25
Abstentions: 2 (Curtaz, Tibaldi)
Le Conseil approuve.
Je soumets au vote l’article 15:
Conseillers présents et votants: 29
Pour: 29
Le Conseil approuve à l’unanimité.
Je soumets au vote l’article 16:
Conseillers présents et votants: 29
Pour: 29
Le Conseil approuve à l’unanimité.
Je soumets au vote l’article 17:
Conseillers présents et votants: 29
Pour: 29
Le Conseil approuve à l’unanimité.
Je soumets au vote l’article 18:
Conseillers présents et votants: 29
Pour: 29
Le Conseil approuve à l’unanimité.
Je soumets au vote l’article 19:
Conseillers présents et votants: 29
Pour: 29
Le Conseil approuve à l’unanimité.
Je soumets au vote l’article 20:
Conseillers présents et votants: 29
Pour: 29
Le Conseil approuve à l’unanimité.
Je soumets au vote l’article 21:
Conseillers présents et votants: 29
Pour: 29
Le Conseil approuve à l’unanimité.
La parole au Conseiller Curtaz pour déclaration de vote.
Curtaz (PVA-cU)
Giusto trenta secondi per ribadire che il
dato fornitomi a memoria dall’Assessore Ferraris mi
conforta nella posizione che ho assunto perché su 3.900 artigiani
coloro che risulterebbero iscritti alle tre associazioni di
categoria indicate sono 1.400, questo significa che circa 2.500,
grosso modo il 70 percento, non sono iscritti. Con questo sistema
escludiamo il 65-70 percento degli artigiani dalla rappresentanza
di una commissione che, attenzione, gestisce un albo perché questo
è il punto.
Ripeto: non è una commissione di carattere meramente sindacale,
ma gestisce un albo, ha delle funzioni istituzionali. Credo che ci
potrebbero essere anche dei profili di carattere legale da
approfondire.
Mi sembra una cosa veramente discutibile. Pur ribadendo
nuovamente il mio consenso all’impianto legislativo
in generale e a tutto l’articolato di legge, escluso
evidentemente l’articolo 14 che si occupa della
costituzione e composizione della Commissione regionale per
l’artigianato, mi vedo costretto ad astenermi sul
disegno di legge nel suo complesso.
Président
Je soumets au vote le projet de loi dans son
ensemble:
Conseillers présents: 29
Votants: 28
Pour: 28
Abstentions: 1 (Curtaz)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK