Consiglio Regionale della Valle d'Aosta - Oggetto del Consiglio n. 1017 del 11 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1017 del 11 febbraio 2015 - Resoconto
OGGETTO N. 1017/XIV - Interpellanza: "Situazione gestionale
dell'Istituto "Don Bosco" di Châtillon".
Presidente
- Chi chiede la parola? Per l'illustrazione,
chiede la parola il Consigliere Donzel; ne ha facoltà.
Donzel (PD-SIN.VDA)
- Grazie Presidente. Scusi il
ritardo, pensavo che l'altra interpellanza, per il peso specifico
che aveva, avesse preso più tempo.
La questione che sottoponiamo all'aula, oggi, è una questione
molto delicata. Siccome già delle strutture private hanno
minacciato apertamente querele nei miei confronti in modo
naturalmente molto garbato e indiretto, come si usa nei rapporti di
vera forza, sono abbastanza sereno nel dire che non sono intimidito
da queste azioni in nessun settore e quindi rassicuro il
rappresentante del CdA del J.B. Festaz, Ferina, di poter continuare
serenamente in queste azioni intimidatorie, perché francamente non
mi hanno toccato in questi anni e una querela fa
curriculum
nelle file dell'opposizione, quindi invito i colleghi che sono
grandi oppositori a tirar fuori le loro querele per vedere chi è
che fa l'opposizione e chi no. Dico questo perché il tema in
questione che porto oggi è estremamente delicato, e lo dico con una
premessa in cui esprimo compiacimento per il fatto che la delicata
situazione gestionale che si era venuta a creare all'Istituto Don
Bosco aveva messo a rischio il permanere della congregazione
stessa.
Io sono un aperto e dichiarato sostenitore della scuola pubblica
e ci saranno altre interpellanze in cui avremo modo di dimostrare
questa posizione, ma nello stesso tempo sono per il pluralismo e
riconosco il contributo che la congregazione ha dato allo sviluppo
culturale di questa regione e una presenza di quel tipo è
sicuramente significativa e utile anche al confronto con la scuola
pubblica nella nostra realtà, per cui ritengo un passaggio molto
positivo questo di aver salvato questo tipo di gestione, proprio
per la storia e il contributo che hanno dato all'educazione i
Salesiani. Devo anche riconoscere che è stato fatto, anche se
magari un po' in sordina, uno straordinario lavoro dalle
organizzazioni sindacali e dalle parti, perché sicuramente, avendo
avuto traccia dell'enorme lavoro di riassetto organizzativo, orario
e retributivo dei lavoratori, è stata fatta un'operazione molto
importante per salvare questa scuola; quindi queste sono le
premesse, tanto per chiarire che non è un'azione contro la
scuola.
Fatte queste premesse...e vorrei come auspicio dire: ci fosse
un'intelligenza così, a due passi, al Casinò, di trovare soluzioni
di questo tipo, di questo tenore...fatte queste premesse, però, ho
avuto modo di vedere che ci sono delle cose che non vanno per
niente dal mio punto di vista. Intanto, come sempre, quando c'è da
salvare qualcosa chi paga sono i lavoratori e non è impossibile,
per chi può avere accesso agli atti, vedere che a pagare sono i più
deboli, cioè non c'è assolutamente equità nella ripartizione dei
tagli per salvare la gestione. I lavoratori che già guadagnavano di
meno perdono sostanzialmente in proporzione molto di più di quelli
che guadagnavano di più, quindi chi più forte era,
proporzionalmente più forte rimane! È una visione di gestione della
crisi economica della Valle d'Aosta che noi - ve l'abbiamo ripetuto
più volte - non condividiamo.
Premesso quindi che l'impianto è positivo, dentro c'è qualcosa
che non va e che deve essere corretto, perché non può essere...è
quello che stiamo cercando di spiegare anche nei confronti del
Casinò: se questo è il modello non lo condividiamo, tutti devono
fare dei sacrifici, ma chi ha avuto negli anni di più, chi ha di
più non può fare lo stesso sacrificio di chi, negli anni, ha avuto
di meno e avrà ancora di meno, non può essere questo lo spirito,
dev'essere un altro (questo come atteggiamento iniziale). E poi la
cosa grave: la cosa grave è che è emerso un sistema retributivo
molto farraginoso che io non esito a definire
ad personam
.
Naturalmente nel costituirsi questa cosa avrà avuto delle profonde
ragioni, delle motivazioni, per cui il mio ragionamento è che,
guardando i dati senza la ricostruzione storica, è naturalmente
difficile riuscire a ricostruire questo percorso, ma una cosa è
certa: questo percorso non risponde all'applicazione contrattuale,
a una logica contrattuale che è quella che, lavorando da
sindacalista anche nelle scuole paritarie, ho sempre cercato di
costruire.
C'è un contratto nazionale, c'è un contratto aziendale, le
regole sono uguali per tutti, tutti i lavoratori devono sapere che
a certe prestazioni corrispondono determinati salari, anche salari
aggiuntivi, vanno premiati quelli che lavorano di più, quelli che
fanno di più, ma è trasparente questa cosa, è trasparente! Non può
esserci un meccanismo salariale che ricorda gli anni bui, che
purtroppo si ripresentano ancora oggi nelle imprese private, dove
arriva il soldino in più nella busta paga al lavoratore
filo-aziendale...dev'essere costruito questo contratto aziendale,
dev'essere chiaro quali sono le mansioni e i compiti che
determinano tutta una serie - secondo me è allucinante - di
una
tantum
, di superminimi, di tutta una storia che non c'entra
niente, col paradosso che una scuola paritaria, interamente
finanziata per poter sopravvivere dal pubblico, applichi
retribuzioni superiori al pubblico! Eh no, eh no!
Qui c'è qualcosa che non mi torna, perché allora dico: se è il
pubblico che finanzia, allora il livello comunque deve essere
quello del pubblico, non possiamo andare al di là, ma siamo fuori,
fuori completamente da ogni logica! Il privato può farsi la sua
scuola, siamo in una Repubblica democratica, se la finanzia, ci
mette i soldi lui e si paga secondo il contratto - anche il
privato, perché anche il privato rispetta i contratti collettivi
nazionali di lavoro - ma può dare delle retribuzioni aggiuntive con
un contratto integrativo d'istituto che ritiene opportune, ma il
pubblico no! Il pubblico non può inventarsi delle retribuzioni che
non hanno dei percorsi contrattuali. Esiste il contratto collettivo
nazionale, esiste il contratto collettivo aziendale, ma non
esistono questi
una tantum
dati così; magari sono anche
stati dati a persone che hanno lavorato molto bene, quindi non è
questione, anche qui...querela, polverone, avanti, minacciatemi,
fate un po' quello che ritenete più opportuno, ma non starò zitto
perché non è questa la Valle d'Aosta dove dobbiamo andare! Dobbiamo
andare da una Valle d'Aosta dove la gente sa che chi lavora, chi
prende una certa retribuzione, un certo
status
, è perché se
lo merita in base a delle regole e che tutti possono concorrere per
arrivare lì. Non ci sono delle retribuzioni
ad personam, ad
simpatiam
, ad favoritismo...non sto dicendo che è andata così,
sto dicendo che, se non ci sono le regole, questo è quello che può
emergere da una situazione di questo tipo.
Quindi in una situazione che, ripeto, si presentava con tutte le
caratteristiche positive, secondo me è emerso un qualcosa che non
va. E allora mi chiedo: ma chi aveva il compito e ha il compito di
controllare queste strutture scolastiche paritarie? Chi è che va a
vedere che cosa fanno questi Dirigenti col denaro pubblico, col
denaro dei cittadini valdostani? Chi è che va lì e dice: fatemi
vedere l'applicazione del contratto? Perché questa cosa non me la
invento io, è prevista dalla legge nazionale che istituisce le
scuole paritarie che prevede che uno deve rispettare certi
standard, e tra gli standard c'è "l'applicazione del contratto
collettivo nazionale di lavoro", non del contratto fatto in casa,
cucinato nel proprio minestrone. E, altra questione: quali tipi di
controllo, determinato chi è che li fa...quali tipi di controllo,
quanti, con quale scadenze l'Amministrazione regionale ha fatto
questo lavoro?
Presidente
- Ha chiesto la parola l'Assessore Rini; ne ha
facoltà.
Rini (UV)
- Grazie Presidente.
Innanzitutto la risposta è ovviamente, in accordo con
l'Assessore Fosson, della Struttura delle politiche sociali.
Allora, per quanto riguarda la prima domanda, le Istituzioni
scolastiche paritarie della Regione, Enti dotati di autonomia
amministrativa didattica e anche organizzativa al pari delle altre
Istituzioni scolastiche, applicano diversi contratti nazionali
privatistici di lavoro. Per armonizzare la contrattualistica in
essere sono stati avviati da parte delle Istituzioni paritarie, in
collaborazione con la Sovrintendenza, degli approfondimenti anche
tramite una formazione congiunta.
Per quanto riguarda la seconda domanda:
"chi sono i soggetti
deputati a controllare le spese delle strutture scolastiche
paritarie"
, in realtà non esiste un unico soggetto deputato a
controllare le spese delle scuole paritarie le quali hanno,
ciascuna, una convenzione in atto con l'Assessorato di riferimento,
a seconda del caso, che attraverso le modalità previste nella
convenzione ne verifica l'applicazione.
Per quanto riguarda il terzo punto:
"quali tipi di controllo,
quanti, con quali scadenze l'Amministrazione l'abbia
effettuato"
nel caso specifico, la parità scolastica è
riconosciuta con provvedimento del Sovrintendente agli studi a
domanda degli Istituti interessati, previo accertamento della
sussistenza dei requisiti e condizioni stabiliti dall'articolo 1,
commi 2, 3, 4, 5 e 6 della legge 10 marzo 2000, n. 62. La
Sovrintendenza agli studi, oltre a riconoscere tale
status
,
accerta, ai sensi dell'articolo 1, comma 6, sempre della legge n.
62, la permanenza dei requisiti prescritti mediante periodici
controlli che avvengono con cadenza annuale in rapporto soprattutto
ai dati relativi al personale docente (titoli professionali e
abilitazioni), al Coordinatore delle attività educative-didattiche,
all'avvenuta attivazione degli organi collegiali e al POF. A questo
controllo si affianca l'accertamento della permanenza di tutti i
requisiti prescritti mediante apposite visite ispettive che possono
essere disposte dal Sovrintendente agli studi in qualsiasi momento.
Io non sto a riprendere ovviamente tutto l'articolo 1 della legge
62 del 2000, perché lo conosce meglio di me. Vorrei solamente dire
che in relazione, soprattutto, al punto n. 5 dell'articolo 1 della
suddetta legge, si precisa che la convenzione tra l'Amministrazione
e l'Istituto Don Bosco prevede, all'articolo 10 della convenzione
stessa, che l'Amministrazione regionale, attraverso la
Sovrintendenza agli studi dell'Assessorato istruzione e cultura,
esercita la vigilanza per l'attività scolastica oggetto della
convenzione e la verifica dei risultati nel quadro delle iniziative
di valutazione del sistema scolastico regionale ai sensi della
legge regionale 19 del 2000. Tale attività potrà essere esercitata
anche attraverso visite periodiche presso l'Istituto attraverso il
contratto diretto (quindi si parla appunto delle iniziative di
valutazione del sistema scolastico). Si precisa quindi che i
controlli in capo alla Sovrintendenza sono circoscritti ai
sopraelencati requisiti per il mantenimento della parità e alla
valutazione dei processi e degli esiti.
In conclusione, dopo questa parte che risulta essere meramente
tecnica, a margine un commento di tipo più politico: noi
condividiamo con lei, collega, sia le premesse che ha fatto che le
perplessità, ma soprattutto le preoccupazioni che ha esplicitato in
quest'aula, quindi noi le garantiamo che l'attenzione su questo
tema sarà massima. Al di là di quella che è la previsione che,
ovviamente, la parte tecnica ci fornisce, anche da un punto di
vista politico c'è la massima volontà di trovarci per rendere
omogenea questa situazione che, ovviamente, così com'è, esercita e
crea preoccupazioni per quello che ci riguarda.
Presidente
- Per la replica, chiede la parola il
Consigliere Donzel; ne ha facoltà.
Donzel (PD-SIN.VDA)
- Grazie Presidente.
Assessore, le confesso che non mi fa piacere avere ragione...non
mi fa piacere avere ragione perché? Perché più volte abbiamo
cercato, in quest'aula, negli anni passati, con un certo filo
logico nel condurre la nostra azione, di segnalare come le
Istituzioni paritarie che venivano collocate un po' così, a seconda
dei vari Assessorati...non so, lo IAR sotto l'agricoltura, l'IPRA
sotto l'Assessorato del turismo, il Don Bosco per varie ragioni
collegato col sociale...avevano però bisogno di un percorso di
armonizzazione, di avvio, soprattutto perché uscite dalla
dimensione della scuola privata a una scuola di dimensione
paritaria che, di fatto, nella Valle d'Aosta le conduce a essere
quasi sostanzialmente pubbliche, e quindi trovare meccanismi
contrattuali di omogeneità, naturalmente non facili come ho detto;
è difficile, leggendo determinati dati, guardando certi assegni
ad personam
, superminimi e quant'altro, senza conoscere la
storia che li ha prodotti, dare subito una sentenza.
È però evidente che bisogna costruire un regime contrattuale di
concerto con le organizzazioni sindacali che sia il più trasparente
possibile, perché altrimenti noi creiamo situazioni in cui, nei
luoghi di lavoro (e l'Istituto musicale rappresenta la storia più
alta mai raggiunta in Valle d'Aosta di questo), persone che nello
stesso ambito di lavoro esercitano la stessa identica attività
percepiscono retribuzioni completamente diverse. Questo non può
funzionare, non può funzionare che chi fa più ore guadagna meno di
quello perché l'altro è entrato prima, aveva un superminimo e se lo
tiene...questa cosa qui non può funzionare, e quindi ci deve essere
qualcuno che ci metta mano. Noi pensavamo che questa struttura
dovesse essere - quando c'era ancora la Sovrintendenza che
funzionava - la Sovrintendenza agli studi, la quale dispone, vorrei
ricordare, anche di personale ispettivo che, non vorrei ricordarlo
qui, ha delle retribuzioni non indifferenti per svolgere questi
ruoli...che poi, appunto, tra Assessorati, dopo anni che ve lo
diciamo, non si sia ancora trovato un equilibrio se il controllo lo
deve fare l'Assessorato della sanità o se il controllo lo deve fare
l'altro...secondo me, il controllo sulla tenuta della paritarietà
spetta alla Sovrintendenza agli studi e il processo di
armonizzazione stipendiale in atto è detenuta nei posti di lavoro
di cui il Don Bosco, che pure ha fatto emergere queste lacune,
rappresenta un esempio virtuoso, perché probabilmente in Valle
d'Aosta molti non hanno ancora percepito che se vogliamo salvare
luoghi di lavoro, se vogliamo salvare i posti di lavoro, bisogna
intervenire anche con dei sacrifici.
Siccome il Don Bosco è lì a due passi dal Casinò, lo dico
proprio chiaro: bisogna cominciare questi percorsi sempre dai più
deboli e mai da quelli che dovrebbero dare l'esempio, e questo non
mi va giù, non mi va giù che delle persone che guadagnavano 1.200
euro al mese adesso ne guadagnano 1.000! Perché dobbiamo sempre
partire dal più debole, perché dobbiamo sempre partire dal più
debole? Poi è ovvio che è interesse di tutti salvare una scuola che
svolge un ruolo così prezioso, però è anche ovvio che scuole che
svolgono ruoli così preziosi devono avere regolamenti più chiari
nell'accesso, non è che le famiglie devono avere la "pacca sulla
spalla" perché il loro figlio possa entrare in quelle scuole.
Devono esserci delle regole, regole, quello che noi chiediamo sono
"le regole" uguali per tutti!
Presidente
- Grazie collega Donzel. Giunti a questo
punto, credo che possiamo sospendere i lavori mattutini e
riprendere alle ore 15,30. Buon appetito a tutti.
---
La seduta termina alle ore 13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK