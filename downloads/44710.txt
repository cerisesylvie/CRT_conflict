Consiglio Regionale della Valle d'Aosta - Oggetto del Consiglio n. 1653 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1653 del 22 giugno 2022 - Resoconto
OGGETTO N. 1653/XVI - Interrogazione: "Notizie in merito al
coinvolgimento di tutte le associazioni rappresentative delle
persone con disabilità nella predisposizione della proposta
progettuale "Lo sci per tutte le abilità" e interpellanze:
"Intendimenti per la modifica del progetto "Lo sci per tutte le
abilità"" e "Motivazioni della scelta del progetto "Lo sci per
tutte le abilità" nell'ambito del bando nazionale del turismo
accessibile".
Marguerettaz (Presidente) -
Adesso avremmo le tre
iniziative discusse congiuntamente, la n. 12, la n. 30 e la n. 31.
Per la presentazione della n. 30, il collega Rollandin ne ha
facoltà.
Rollandin (PA) -
Credo che anche i colleghi poi avranno
modo di esprimersi su questo tema.
Come sapete, le Associazioni dell'Unione dei Ciechi hanno fatto
presente e chiesto che ci fosse una possibilità di chiarire quello
che è emerso da quest'esigenza, di poter poi partecipare
direttamente a una serie di argomentazioni.
Noi, in funzione delle sollecitazioni che abbiamo avuto... per
conoscere se sia intenzione del Governo prevedere la modifica del
progetto presentato, integrando con le richieste esplicitate
dall'Unione italiana dei ciechi e degli ipovedenti.
Si tratta di poter adeguare questo tipo d'intervento che era già
fatto in modo da rendere possibile e gestibile questa (incomp.).
Credo che sia un aspetto molto semplice però è stato chiesto e
quindi chiediamo che venga prevista quest'ulteriore integrazione e
modifica per venire incontro a quello che è sicuramente positivo
per quanto riguarda l'Associazione dei ciechi e degli
ipovedenti.
Presidente -
Per la presentazione della 31, collega
Marquis ne ha facoltà.
Marquis (FI) -
Credo che non ci sia molto da aggiungere
rispetto all'illustrazione che è già stata fatta dal collega
Rollandin. Anche noi abbiamo presentato quest'iniziativa proprio a
seguito del comunicato che è stato fatto dall'Unione dei ciechi
perché sostanzialmente si era dato corso a quest'iniziativa che è
stata targhettizzata esclusivamente sul periodo invernale.
È di tutta evidenza che abbiamo capito qual è stata la volontà
dell'Amministrazione, di fare una scelta ben precisa, di veicolare
le energie in un'unica direzione.
Ho letto comunque il bando nazionale, è vero che dava delle
possibilità di aperture a 360 gradi, quindi credo che a seguito di
quest'osservazione sia anche bene, per tener conto di quella che è
la pari dignità e la pari opportunità di poter partecipare alla
vita pubblica e alle possibilità che il nostro territorio offre,
fare una valutazione complessiva di quelle che possono essere le
difficoltà di accessibilità ai beni culturali e verificare anche
con le risorse proprie, come ha detto il collega, se vi è la
possibilità di dare una maggiore possibilità fruizionale a
tutti.
Presidente -
Per la risposta, l'assessore Jean-Pierre
Guichardaz ne ha facoltà.
Guichardaz J. (FP-PD) -
La proposta progettuale "Lo sci
per tutte le abilità" è oggetto di grande interesse per questo
Consiglio, tanto da essere stato oggetto - scusate il gioco di
parole - di più di un'iniziativa consiliare, farò pertanto
un'introduzione, visto che il tempo è la sommatoria dei tre
interventi, generale per poi passare alla risposta ai vari
quesiti.
Rammento innanzitutto che lo scorso 13 gennaio questo Consiglio
regionale ha votato all'unanimità la mozione n. 1179 proposta dal
collega Brunod per favorire la pratica degli sport, inclusi quelli
invernali, nella nostra regione da parte delle persone con
disabilità.
La mozione, se vi ricordate, impegnava il Governo regionale a
istituire un tavolo di lavoro in collaborazione con l'Associazione
valdostana impianti a fune, l'Associazione valdostana maestri di
sci e tutte le associazioni e categorie direttamente interessate
finalizzata a stimolare la creazione dei servizi, tra cui anche
Skirama, dedicati, necessari a promuovere un'immagine di Valle
d'Aosta quale importante realtà turistica inclusiva.
Due giorni prima, vale a dire l'undici gennaio, la Presidenza
del Consiglio dei Ministri - e più precisamente l'Ufficio per le
politiche in favore delle persone con disabilità - ha pubblicato
l'avviso per il finanziamento di progetti volti a promuovere un
turismo accessibile e la creazione di servizi per rispondere ai
bisogni speciali delle persone con disabilità, delle famiglie e dei
loro accompagnatori.
Il bando intendeva stimolare proposte volte a favorire il
turismo accessibile, attraverso azioni finalizzate allo sviluppo
del turismo accessibile e inclusivo volto a favorire la presenza di
turisti con disabilità e dei loro familiari, alla realizzazione di
infrastrutture e all'organizzazione di servizi accessibili e
all'offerta turistica accessibile e inclusiva, anche attraverso
tirocini lavorativi per persone con disabilità.
Il bando richiedeva che le proposte progettuali soddisfacessero
tutte le condizioni che ho appena citato; questa precisazione è
d'obbligo per comprendere la complessità dell'elaborazione di un
progetto condiviso con gli stakeholder di riferimento.
Il bando imponeva infatti tempi molto stretti per presentare le
candidature, solo sessanta giorni - se vi ricordate ne abbiamo
discusso variamente - dalla data di pubblicazione dell'avviso che
poi, fortunatamente, sono stati prorogati di ulteriori trenta
giorni.
Entro il termine previsto, quindi l'11 aprile, il progetto è
stato predisposto e coordinato dalla struttura capofila Enti e
professioni del turismo di concerto, con il coinvolgimento di altre
quattro strutture regionali e sei partner sul territorio:
Promozione progetti europei per lo sviluppo del settore turistico,
Politiche per l'inclusione lavorativa, Invalidità civile,
disabilità e tutele, Infrastrutture funiviarie, Associazione
valdostana maestri di sci, Unione valdostana guide di alta
montagna, l'Associazione valdostana impianti a fune, l'Office
Régional du Tourisme e Co. Di. VdA - che è il coordinamento della
disabilità proprio della Valle d'Aosta - oltre all'ADAVA. Come
vedete è un progetto che ha richiesto una complessità anche
concertativa piuttosto considerevole.
Vi fornisco ora brevemente alcune informazioni sulle proposte
previste dal progetto: a seguito della mappatura dei comprensori
sciistici - anche in considerazione dei servizi già esistenti -
verranno selezionate almeno quattro zone sciistiche sul territorio
regionale, almeno due per la pratica del fondo e almeno due per lo
sci di discesa, che saranno oggetto degli investimenti materiali e
immateriali al fine di renderle più accoglienti e inclusive al
bisogno delle persone con disabilità motorie, sensoriali e/o
intellettive.
In tali zone sono previsti gli investimenti materiali - quali ad
esempio gli adeguamenti all'interno dei comprensori sciistici di
discesa e di fondo e l'acquisto di ausili e di facilitatori per
praticare l'attività sportiva invernale - e immateriali, quali, ad
esempio, le attività di mappatura dei servizi presenti e la
valutazione del loro grado di accessibilità.
La formazione, tra l'altro, e sensibilizzazione di diverse
figure professionali e degli operatori turistici sui bisogni
speciali delle persone con disabilità diverse, nonché - prevede il
progetto - una campagna d'informazioni sia all'interno della
Regione, per far conoscere l'offerta alle famiglie residenti, che
possono fungere da amplificatori del messaggio, sia all'esterno,
per far conoscere l'offerta integrata dei servizi proposta dalla
Regione.
Al fine di agevolare le conoscenze delle strutture e dei servizi
disponibili, la campagna promozionale, prevista dal progetto, sarà
affiancata dalla realizzazione sul sito www.lovevda.it di una
sezione dedicata al turismo accessibile.
Nell'ambito del progetto è altresì prevista la realizzazione di
tirocini presso attività del settore turistico per persone con
disabilità, residenti sul territorio.
L'intento è quello di sperimentare, su alcuni territori,
interventi finalizzati ad ampliare l'accessibilità dei servizi che
favoriscano la presenza di turisti con disabilità, creando così un
modello virtuoso che possa essere replicato in altre località della
regione.
In data 31 maggio u.s. è stato pubblicato, come avete riportato
su alcune vostre iniziative, l'esito della valutazione da cui
risulta che il progetto valdostano sarà finanziato.
Sulla base del cronoprogramma progettuale, le attività
prenderanno avvio ufficialmente il primo ottobre prossimo e si
concluderanno nell'aprile del 2024.
Passiamo ora ai singoli quesiti: le ragioni che hanno portato a
proporre il progetto "Lo sci per tutte le abilità".
Per correttezza segnalo che l'iniziativa consiliare presenta
un'imprecisione quando afferma che la Presidenza del Consiglio dei
Ministri ha messo a disposizione 1.320.000 euro; in realtà il bando
prevedeva una differenziazione del finanziamento statale in
funzione della dimensione in termini di popolazione della Regione
richiedente.
L'importo massimo per una realtà territoriale quale quella
valdostana era di 1.200.000 euro che sono saliti a 1.320.000 euro
in ragione del fatto che il bando prevedeva, obbligatoriamente, una
compartecipazione regionale di almeno il 10%. Quindi noi abbiamo
aggiunto 120 mila euro per poter partecipare a questo bando.
Tanto premesso, occorre considerare che il termine "Turismo"
abbraccia una pluralità di ambiti, sport, eno-gastronomia, cultura
eccetera.
Data l'entità della somma a disposizione, sarebbe stato
impossibile intervenire su tutti i fronti ed è stato quindi
necessario operare una scelta che, come tutte le scelte, può
ovviamente non essere condivisa e può essere anche limitata.
Rispetto all'osservazione circa il non aver considerato la
possibilità di progettare interventi destinati all'accessibilità
dei beni culturali, occorre tener conto del fatto che la stessa
Presidenza del Consiglio dei Ministri, Ufficio per le politiche in
favore delle persone con disabilità, ha specificato nelle FAQ il
raggio di destinazione dei fondi del bando - mi riferisco alla
questione avanzata dal gruppo di Forza Italia - e al punto D si
dice che "L'ambito turistico di riferimento deve essere
necessariamente lacustre, montano o balneare o può essere anche
riferito all'intera regione o a specifiche città/musei/siti
archeologici, cammini e ciclovie".
La risposta a questa domanda - che forse è stata fatta, se ben
ricordo, dalla Regione Sicilia - dice: "Gli ambiti turistici
possono essere regionali e/o riferibili a enti territoriali, siti
archeologici, musei comunali, cammini e ciclovie. Per quanto
riguarda le città, musei e siti archeologici, si deve tener conto
che tali ambiti sono già destinatari in genere di risorse per la
rimozione delle barriere architettoniche, per favorire
l'accessibilità laddove la finalità della misura è rivolta invece a
migliorare la fruizione dei servizi turistici per le persone con
disabilità in aree e settori più raramente destinatari di risorse e
in cui il potenziamento dei servizi per persone con disabilità è
rimesso alla vocazione imprenditoriale degli operatori privati",
quindi la risposta praticamente risponde già di per sé alla domanda
del collega Marquis.
Alla luce di quanto indicato dalla Presidenza del Consiglio dei
Ministri, si è optato per un intervento rispetto ad attività
ludico-sportive, nello specifico alla pratica dello sci e alle
attività con le Guide Alpine.
L'intento del progetto è da un lato quello di rendere
accessibili alcuni comprensori sciistici nella speranza
d'intercettare un certo target turistico, dall'altro quello di
poter vivere una Valle d'Aosta inclusiva che stimoli le persone con
disabilità a tornare anche in stagioni diverse dall'inverno.
Per le persone con disabilità e i loro accompagnatori e le
famiglie, è impossibile - senza sistemi di servizi integrati,
informazione sugli alloggi, formazione degli operatori, presenza di
ausili dedicati, assenza di barriere presso i comprensori -
praticare lo sci.
Sul territorio regionale ci sono già esperienze sull'accoglienza
di turisti con disabilità diverse che, tuttavia, non sono
strutturate in un prodotto turistico vero e proprio. La proposta
progettuale intende proprio capitalizzare queste esperienze,
rafforzare i servizi e promuoverli.
Questa è anche un'occasione per gli operatori privati - quindi
per i maestri di sci, le Guide Alpine, gli albergatori, i
ristoratori - di qualificarsi ulteriormente e di potenziare la loro
offerta di servizi che però, senza un investimento pubblico
iniziale, non potrebbe partire, quindi formazione, ausili, guide
sul territorio e, sui servizi offerti, promozione eccetera.
Considerato che all'inizio dell'anno è stata votata
all'unanimità da questo Consiglio la mozione di cui dicevo prima,
la 1179, che evidenziava tra l'altro: "Ritenuto che sarebbe molto
importante promuovere ulteriori azioni concrete ben strutturate, in
modo tale che anche tutte le categorie di persone con disabilità e
relativi accompagnatori - oltre a poter usufruire delle già
previste agevolazioni per l'acquisto a un prezzo forfettario dello
skipass nella Regione Valle d'Aosta - possano usufruire di servizi
sui comprensori, adeguati e inclusivi a sostegno di un'immagine
della Valle d'Aosta quale realtà turistica inclusiva a 360 gradi",
e che entro la scadenza del bando è stato convocato anche due volte
il tavolo di lavoro con i diversi rappresentanti istituzionali,
restituendo le informazioni riguardanti l'accessibilità degli
impianti,
la scelta d'investire nella formazione delle diverse figure
coinvolte nell'accoglienza, nell'acquisto di ausili, nel censimento
delle strutture ricettive, nella valutazione del loro grado di
accoglienza delle persone con diverse disabilità - quindi motorie,
sensoriali e interattive - è stata una naturale conseguenza di
un'azione politica coerente con il mandato ricevuto da questo
Consiglio.
Per rispondere alla domanda dei colleghi del gruppo Pour
l'Autonomie: "Se sia intenzione del Governo regionale prevedere la
modifica del progetto integrandolo con le richieste esplicitate
dall'Unione Italiana dei ciechi e degli ipovedenti", la proposta
progettuale "Lo sci per tutte le abilità" è stata sviluppata
seguendo la logica di creare attorno ad alcuni comprensori
sciistici, due di discesa e due di fondo, un sistema favorevole e
rispondente ai bisogni speciali delle persone con diversi tipi di
disabilità.
Si è ipotizzato il caso di un potenziale turista con disabilità
che scopre, grazie alla campagna pubblicitaria, il volto
accessibile e inclusivo della Valle d'Aosta e decide di
trascorrervi un periodo di vacanza durante l'inverno: prima di
partire, consultando il portale regionale del turismo
www.lovevda.it, troverà tutte le informazioni necessarie e potrà
scegliere e prenotare la situazione alloggiativa, saprà quali
comprensori sciistici offrono servizi per le persone con disabilità
e per i loro accompagnatori e quale opportunità prevedono, potrà
prenotare le lezioni di fondo di discesa con un maestro formato sui
suoi bisogni e avrà l'accesso gratuito agli ausili e alle
attrezzature per sciare in sicurezza; allo stesso modo potrà
svolgere attività con le Guide Alpine che anch'esse disporranno
degli ausili e della formazione specifica necessari. Sulle piste di
sci troverà la segnaletica per favorire gli spostamenti e, se è non
vedente, troverà anche le mappe tattili all'interno del
comprensorio, saprà presso quali locali ci sono le cosiddette
"Carrozzine di cortesia", ciò significa che le persone con
disabilità motoria scendono dall'ausilio per l'attività di sci e si
spostano sulla carrozzina per poter accedere al bar-ristorante.
Presso i comprensori selezionati per le qualificazioni
dell'offerta turistica, verranno formati tutti i professionisti:
maestri di sci, pisteur secouriste, guide alpine, operatori di
impianti di risalita.
Nell'ambito del progetto verrà assicurata la formazione degli
operatori turistici e del comparto ricettivo della zona, alberghi e
ristoranti oltre che dei dipendenti dell'Office du Tourisme, che
spesso sono le prime persone a cui il turista si interfaccia sia a
distanza via telefono, sia in presenza, presso gli sportelli
turistici presenti sul territorio.
Tutti gli investimenti materiali e immateriali, formazione,
informazione e promozione permetteranno di creare le solide basi
per consolidare un'offerta turistica invernale dedicata alle
persone con disabilità, ai loro accompagnatori e alle loro
famiglie, creando un sistema di servizi funzionale e rispettoso dei
loro bisogni.
Il progetto presentato è stato approvato dalla Presidenza del
Consiglio dei Ministri, Ufficio per le politiche in favore delle
persone con disabilità, e pertanto sarà finanziato; come ogni
progetto di questa natura, è stato predisposto e approvato seguendo
un preciso iter e scadenze definite a monte.
Rispetto alle eventuali modifiche e integrazioni del progetto,
occorre tener conto - come chiedeva il collega Rollandin - che
l'articolo 11 comma 5 dell'avviso pubblicato dalla Presidenza del
Consiglio dei Ministri prevede che: "Eventuali modificazioni
progettuali, che non alterino le impostazioni e le finalità del
progetto valutato e in ogni caso senza ulteriori oneri aggiuntivi
per l'ufficio" - che sarebbe quello per le politiche in favore
delle persone con disabilità - "Dovranno comunque essere
preventivamente autorizzate dall'ufficio, a seguito di richiesta
motivata dal soggetto beneficiario, da far pervenire con almeno
sessanta giorni di anticipo rispetto alla loro messa in atto,
periodo entro il quale l'ufficio esprimerà il proprio eventuale
diniego motivato".
Alla luce di quanto sopra, non risulta quindi possibile
accogliere le modifiche proposte dall'Unione italiana dei ciechi e
degli ipovedenti, modifiche che peraltro noi non conosciamo, anche
perché noi non ci siamo interfacciati direttamente con loro, ma con
il Comitato che rappresenta tutti, perché il progetto iniziale,
finanziato con il bando in questione, ne uscirebbe snaturato e non
risponderebbe alle condizioni sopra esplicitate. Si tratterebbe di
fatto di un nuovo progetto.
Rispetto a "Quali siano state le valutazioni che non hanno
permesso di valorizzare anche la sfera non motoria, prevedendo ad
esempio progetti destinati all'accessibilità ai beni culturali e se
sia stato previsto un confronto preventivo con le associazioni per
elaborare un progetto che potesse tener conto di tutte le
necessità", devo dire che rimango un po' stupito della posizione
dell'Unione italiana dei ciechi e degli ipovedenti, in quanto, come
dicevo prima, quest'organizzazione fa parte del Co. Di. VdA, che è
il coordinamento della disabilità della Valle d'Aosta, associazione
di secondo livello che raggruppa tredici associazioni in Valle
d'Aosta.
Ai sensi della legge regionale n. 14 del 18/04/2008 e della
deliberazione della Giunta regionale n. 3132/2008, Co. Di. VdA è il
soggetto che partecipa ai lavori del gruppo regionale
interistituzionale sulla disabilità, in rappresentanza di tutte le
associazioni impegnate in tema di disabilità.
Co. Di. VdA- a cui aderisce anche l'Unione italiana dei ciechi e
degli ipovedenti - non solo è stata coinvolta nell'elaborazione
della proposta progettuale, ma ne è anche partner effettivo,
rientra proprio nella scheda di progetto; il suo ruolo richiederà,
tra l'altro, un'attività di coinvolgimento delle associazioni e nel
contempo di stimolo al partenariato del progetto, rispetto alle
osservazioni e proposte di miglioramento da attuarsi nel corso
della realizzazione degli interventi.
La partecipazione di Co. Di. VdA è fondamentale e costituisce un
reale valore aggiunto, perché chi meglio delle persone che vivono
quotidianamente la disabilità può aiutare nella definizione e
realizzazione di un progetto destinato a rispondere a bisogni di
persone con la disabilità? Esattamente come recita il motto "Nulla
di noi senza di noi", uno dei pilastri su cui si fonda il Movimento
internazionale per i diritti delle persone con disabilità.
Rispetto a quanto indicato nell'iniziativa consiliare, mi
riferisco nello specifico alla frase "Preso atto del fatto che con
la summenzionata iniziativa si è privilegiata esclusivamente la
sfera motoria, andando a discapito di chi non può pienamente
accedervi", di certo con questo progetto si amplieranno le
opportunità delle persone con disabilità e, grazie alla rimozione
delle barriere materiali e immateriali, potranno accedere alla
pratica dello sci.
Si è consapevoli che non si potrà consentire a tutte le persone
disabili di praticare lo sci e l'attività con le guide alpine,
perché potrebbero avere una disabilità talmente grave o specifica
da impedire loro di beneficiare di quest'opportunità.
È altrettanto certo però che in qualunque settore si fosse
scelto d'intervenire - anche, ad esempio, in quello culturale - ci
si sarebbe trovati nella stessa situazione.
Con le risorse a disposizione, ci si prefigge non solo
d'intervenire da un punto di vista tecnico, quindi acquisto di
ausili, abbattimento delle barriere architettoniche - che
indubbiamente sembra un paradosso ma è la parte più semplice - ma
anche soprattutto di creare la cultura di un'accoglienza realmente
inclusiva.
Dal progetto si evince chiaramente l'attenzione riservata alla
formazione non solo di maestri di sci e Guide Alpine, ma anche
degli operatori del settore della ricettività, gli addetti al
soccorso eccetera.
La proposta progettuale ben specifica che si fa riferimento alla
disabilità in genere, in tutte le sue forme: motoria, sensoriale e
cognitiva.
A mero titolo esemplificativo - ma le posso assicurare che in
tutto il progetto è così e quindi invito chi è interessato a
rileggere la DGR 372/2022 - rappresento che al punto 3 di pag. 7,
in cui si fa riferimento a una delle azioni da realizzarsi, è
riportato quanto segue: "Selezione delle scuole di sci e
valutazione degli investimenti da effettuare al fine di renderle
maggiormente accessibili senza fare riferimento diretto solo agli
edifici o agli spazi ma anche ai servizi offerti: quest'attività
prevede la selezione delle attrezzature da acquistare e dei
facilitatori da realizzare per consentire alle persone con
disabilità la pratica degli sport invernali, in particolare gli
ausili come monosci, bass, snow kart
per bambini, ragazzi e
adulti, carrozzine di cortesia, i facilitatori per gli sciatori non
vedenti" - quindi è contenuto all'interno del progetto - "E le
guide in CAA", che è la comunicazione aumentativa/alternativa per
le persone con disabilità intellettiva o relazionale.
Sarebbe di certo stato molto più semplice, sia in termini di
progettazione che d'individuazione degli ausili necessari, così
come di formazione degli operatori, limitarsi a un'unica tipologia
di disabilità.
Il progetto "Lo sci per tutte le abilità" si concentra invece sì
su un tema specifico, quello della pratica dello sci, ma per le
persone con disabilità motorie, sensoriali e intellettive.
Rispondere a tutti i bisogni speciali è un obiettivo molto
ambizioso perché ogni disabilità ha le sue specificità, motivo per
il quale sono stati previsti interventi su larga scala:
dall'adeguamento delle aree dei comprensori e acquisto degli ausili
per superare le barriere fisiche, al posizionamento delle mappe
tattili per le persone non vedenti, alle guide in CAA, cioè nella
comunicazione aumentativa/alternativa per le persone non
verbali.
Concentrare le risorse economiche su un tema specifico - tra
l'altro votato, come ricordavo prima, con la mozione in Consiglio -
non potrà - a nostro parere - che portare dei risultati auspicabili
e necessari a promuovere un'immagine di Valle d'Aosta quale
importante realtà inclusiva che successivamente, quello sì,
potranno essere capitalizzati anche in altri contesti, in
particolare la sensibilizzazione della popolazione, la formazione
degli operatori, dei proprietari gestori degli alberghi e la
mappatura degli alloggi resteranno così come patrimonio anche per
le future iniziative.
Presidente -
Per la replica, il collega Manfrin.
Manfrin (LEGA VDA) -
Ringrazio l'Assessore per aver
passato venticinque minuti nel dirci che sostanzialmente lui ha
fatto tutte le cose bene, questo progetto è perfetto e non ha alcun
difetto.
Lo ringrazio ovviamente in maniera importante, innanzitutto
perché questo farà sì vedere quello che è stato detto, farà sì che
io non dia mai più il consenso per accorpare le iniziative, ma per
lo meno mi limiti ad avere una risposta alle mie domande, dopodiché
lascerò i colleghi decidere eventualmente se accorpare loro.
La seconda questione è una: lei, come detto, ha passato molto
tempo nel dirci che ha fatto tutto in maniera perfetta, che il
progetto è assolutamente inattaccabile, che tutto è stato fatto
bene, ma qui abbiamo un comunicato stampa di un'associazione che
raggruppa una particolare categoria di disabili, di cui lei
peraltro ci ha detto che ci porta il punto di vista - non so se è
stato un lapsus o qualcosa - ma che evidentemente non è soddisfatta
da quello che è emerso e dal progetto che è stato messo
insieme.
Assessore, io avrei accettato magari una spiegazione che ci
spiegava come mai non si è ritenuto opportuno comprendere alcuni
bisogni e le motivazioni per le quali si è dovuto ripiegare in
qualche maniera su questo progetto.
Lei ci ha detto che questo progetto è inattaccabile e va bene
per tutti; non è così però, non è così.
Io ho visto raramente associazioni di disabili che fanno dei
comunicati stampa per attaccare direttamente un progetto sui
disabili, credo forse che sia la prima volta.
Il problema è che effettivamente una mozione è stata presentata,
e ringrazio il collega Brunod, per l'interesse in questo progetto,
e noi non disconosciamo il valore di questo progetto, però quando
c'è stata la fase di elaborazione, lei lo ha detto Assessore, è
stata evidenziata - soprattutto da parte del rappresentante del
CODI VDA, che lei ha citato - la non esaustività del progetto, è
stata evidenziata in sede di approfondimento. Questo lei ha omesso
di dirlo, cioè che mancava un pezzo, era evidente ed è stato detto.
Poi che lei abbia fatto delle scelte differenti, questa è tutta
un'altra questione.
Però credo che lo stimolo, che arriva anche da alcuni colleghi,
sia: ma c'è la volontà di andare a fare a questo punto
l'integrazione?
Credo che un dato sia emerso in tutto l'intervento che lei ha
fatto, cioè fare un'integrazione, rispetto a quello che è stato
suggerito dall'Associazione, non è possibile, secondo lei, lei ce
lo dice, poi lo verificheremo, perché questo modificherebbe i
vincoli dati dal bando. Questo è quello che ci ha detto. Ci ha
detto anche però che questo progetto può essere modificato.
Allora bisogna verificare se effettivamente questo progetto può
essere modificato e in quale maniera questo progetto può essere
modificato andando incontro ai suggerimenti delle associazioni,
senza snaturare la natura, ma per andare effettivamente a creare un
progetto che sia inclusivo per tutti, perché qua l'inclusività
viene sempre utilizzata come un paravento e qualcuno la utilizza
sempre per dire "La Valle d'Aosta è inclusiva, aperta, è bella,
accogliente" e quant'altro, poi questi comunicati stampa ci fanno
tornare con i piedi per terra, la fanno tornare con i piedi per
terra. Non è così.
Quindi, Assessore, io non sono soddisfatto da questa risposta,
ovviamente andrò a vedere e approfondire i requisiti che sono stati
chiesti perché, se ci fosse la possibilità, con risorse proprie, di
andare a integrare questo progetto, allora è evidente che a questo
punto un'integrazione si renderebbe necessaria sulla base di quelle
indicazioni. Prima questione.
Seconda questione: Assessore, lei purtroppo fa un errore che
commettono anche altri, cioè spesso, siccome la realtà è complessa
e ha mille sfaccettature, si cerca di semplificarla, quindi c'è
un'associazione che ricomprende i non vedenti, c'è un'associazione
che ricomprende le persone con autismo, c'è un'associazione che
ricomprende le persone paraplegiche, c'è l'associazione che le
raggruppa tutte, sentiamo cosa ci dice uno e poi va bene così.
La realtà è più complessa, proprio perché è un problema che ha
mille sfaccettature, a volte è meglio entrare nello specifico,
perché effettivamente un'associazione di secondo livello, che
raggruppa le associazioni, può dare delle indicazioni di massima,
ma delle criticità specifiche di una specifica disabilità possono
essere presentate solo da chi quella disabilità la conosce a fondo,
e questo ne è un esempio lampante.
Quindi per le prossime volte - e vedremo poi quali saranno le
possibilità di modificarlo - la necessità di interfacciarsi con chi
ha delle criticità diverse è essenziale.
Presidente -
Collega Rollandin, ne ha facoltà.
Rollandin (PA) -
Noi abbiamo presentato quest'iniziativa
tenendo conto di suggerimenti che ci sono stati fatti naturalmente,
in particolare tenendo conto dell'Unione Italiana dei ciechi.
Lo dico perché poi sono sopravvenute altre iniziative che non
sono tutte uguali, chiaramente il disagio, il fatto che ci siano
delle esigenze diverse a seconda della situazione personale è
scontato.
Lei ci ha rappresentato la disponibilità di attivare dei
meccanismi che, in qualche modo, possano agevolare le situazioni
che portano a queste difficoltà.
Ora credo che sia importante non immaginare di avere tutto per
tutti, qui in questo caso noi guardavamo per i ciechi; quando
abbiamo presentato... ci hanno detto: perché non si poteva ottenere
un risultato senza fare la modifica che "permetta di".
Allora la stessa cosa credo che anche quello che ci ha appena
illustrato adesso la complessità delle cose... per cui mi sembra un
po' illusorio immaginare di ottenere un risultato, di avere una
risultanza che sia onnicomprensiva. Se vogliamo, dobbiamo tener
conto di alcune situazioni che meglio possano essere collegate e
collegabili con quello che si vuole ottenere in primis.
Come abbiamo detto noi in Valle d'Aosta... non è che noi ne
rispondiamo per tutta l'Italia, rispondiamo per la Valle d'Aosta.
Riteniamo che facendo degli investimenti relativi si possa ottenere
a titolo esemplificativo delle risposte che possano comunque essere
importanti, però non si può essere omnicomprensivi.
Chiederei quindi di fare una riflessione che meglio si adegui a
quelle che sono... sperimentali, perché non è che è tutto
acquisito, si fa quello che si può tenendo conto della possibilità
di avere le associazioni che, in qualche modo, collaborino e
possano essere quelli che ci tengono a dare delle risposte, che poi
gradualmente si possa ottenere un risultato che vada nella
direzione che noi tutti abbiamo auspicato, perché sennò non
facciamo niente, il che è la cosa peggiore.
Presidente -
Collega Marquis, per la replica.
Marquis (FI) -
Abbiamo apprezzato la sintesi della sua
risposta, Assessore, che ci ha fatto un'ampia rappresentazione di
tutte le ragioni che hanno portato a confezionare questa
proposta.
Immaginavamo quale fosse il tenore della sua risposta, però - da
responsabile anche dei beni culturali quale è lei - ci aspettavamo
un'altra risposta, francamente.
Io mi sarei aspettato che ci avesse detto: "Il bando è stato
fatto in questo modo, è stata fatta questa scelta, non si può
tornare indietro, perché il finanziamento è stato determinato, però
qualche soldo ce l'ho ancora nel mio Assessorato, faccio un
progetto complementare, faccio una verifica delle possibilità per
migliorare l'accessibilità ai beni culturali".
Attenzione, che, quando parliamo di accessibilità, non si parla
poi solo di abbattere le barriere architettoniche che possono avere
anche dei finanziamenti diversi rispetto a questi, si parla anche
di servizi per migliorare l'accessibilità alle strutture. Quindi
credo che del margine di miglioramento ce ne sia in questo
settore.
D'altronde, non è neanche giustificabile lo scaricare la
responsabilità sull'Associazione che rappresenta tutte le categorie
dei disabili, perché ci rendiamo conto che qualcosa possa sfuggire,
però ci rendiamo anche conto che quando arriva un comunicato da
parte di un'Associazione di disabili... queste sono persone che il
problema lo vivono, sono persone che lo vivono sulla propria
pelle.
Mi sembra anche una mancanza di sensibilità la risposta che ha
dato rispetto alla dignità di queste persone, perché si poteva
tranquillamente dire: "Il progetto che è stato impostato è stato
impostato diversamente, proviamo a vedere cosa si può fare con le
risorse che abbiamo".
Il suo Assessorato penso che una decina di milioni dell'avanzo
di Amministrazione ce li ha avuti non impegnati e penso che ce
l'avrà anche quest'anno.
Con un minimo di attenzione, di verifica nei conti delle sue
poste di bilancio, qualche risorsa la potrebbe trovare da mettere a
disposizione per dare una soddisfazione anche a questo problema,
magari non organica e complessiva, ma un segnale.
Questa è gente che soffre la quotidianità, sa, quindi ci
aspettavamo un poco più di attenzione e di sensibilità
sull'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK