Consiglio Regionale della Valle d'Aosta - Oggetto del Consiglio n. 3813 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3813 del 11 luglio 2024 - Resoconto
OGGETTO N. 3813/XVI - Interrogazione: "Informazioni in merito
al recepimento del piano nazionale di prevenzione vaccinale
2023/2025".
Bertin (Presidente) -
Punto n. 27. Ha chiesto la parola
l'assessore Marzi per la risposta.
Marzi (SA) -
Veniamo alla prima domanda dell'iniziativa
al punto 27 dell'ordine del giorno: "se il piano di prevenzione
vaccinale 2023-2025 sia stato recepito con provvedimento
regionale". Il piano nazionale di prevenzione vaccinale 2023-2025 è
stato recepito con delibera 1225 del 30 ottobre 2023. La medesima
deliberazione ha anche approvato il piano regionale di prevenzione
vaccinale 2023-2025.
Venendo alla domanda n. 2, le tre vaccinazioni citate sono
rivolte prevalentemente alle persone ultrasessantacinquenni. Per
tale fascia di popolazione, cioè persone con età uguale o superiore
ai 65 anni, le coperture vaccinali al 1° luglio 2024 sono le
seguenti: 44% per antinfluenzale, 18% per anti-pneumococcica e 3.6%
per anti-herpes Zoster.
Venendo alla domanda n. 3, la citata delibera 1225 stabilisce,
sulla base di quanto previsto dal piano nazionale di prevenzione
vaccinale, l'offerta vaccinale per le categorie di persone a
rischio, compresi quindi i diabetici. In particolare nell'allegato
n. 2, al capitolo inerente alle vaccinazioni per soggetti a rischio
per condizioni patologiche e loro conviventi, sono riportate le
condizioni di rischio, compreso il diabete, per le quali la
vaccinazione viene raccomandata con la solita posologia di
somministrazione. Con riferimento alla vaccinazione antinfluenzale,
la delibera rimanda alla circolare del Ministero della salute che
ogni anno aggiorna le raccomandazioni e individua le categorie di
persone a rischio per le quali la vaccinazione è raccomandata. A
margine, tra l'altro, rileviamo positivamente, collega, come la sua
posizione sia distante da quella del Senatore del suo stesso
partito, il senatore Borghi, il quale con un emendamento presentato
al decreto sulle liste di attesa intendeva cancellare l'obbligo
vaccinale per i minori sotto i 16 anni. La raccomandazione alla
vaccinazione è veicolata infatti prevalentemente nell'ambito degli
ambulatori, nonché dei pediatri di libera scelta e dai medici di
medicina generale. Questi ultimi possono inoculare direttamente ai
soggetti fragili alcune vaccinazioni quali i vaccini
antinfluenzali, lo pneumococcico o l'anti-Covid-19, mentre per
altre tipologie di vaccinazioni, i pazienti vengono presi in carico
dagli ambulatori del Dipartimento di prevenzione.
Rispetto ai dati fondamentali per dare queste risposte, è
importante anche anticipare che l'USL domani presenterà in
conferenza stampa i rapporti pubblicati sulle
performance
sanitarie relative all'anno 2022, in miglioramento rispetto a
quelli dell'anno precedente, ma ancora rossi per una serie di
motivazioni che il Direttore generale spiegherà. Siccome usciranno
nelle prossime settimane, abbiamo deciso di anticipare e spiegare
alla stampa sia i dati che usciranno, sia la loro parzialità
rispetto al grande lavoro che tutti stiamo facendo e che non sono
fotografati da queste sintesi molto forzate. I prossimi dati
saranno in ulteriore miglioramento e raggiungeranno valori
complessivamente migliori.
Scoprirà, collega Manfrin, che l'unico motivo per il quale prima
sembravo tronfio era per arrivare a quest'ora a leggere quanto ho
appena letto.
Presidente -
Ha chiesto la parola il consigliere
Sammaritani, ne ha facoltà.
Sammaritani (LEGA VDA) -
Non so esattamente dove o da
cosa l'assessore Marzi abbia compreso quale sia il mio
orientamento, perché mi sembra che l'interrogazione sia abbastanza
asettica, resta il fatto che io sicuramente non mi sono consultato
con il senatore Borghi nella sua iniziativa e lui nemmeno ha fatto
lo stesso con me, quindi diciamo che siamo pari. Chiedo
naturalmente dei dati oggettivi, quello che risulta dalla sua
risposta è il fatto che il piano nazionale sia stato recepito e
adottato anche dalla nostra Regione e va bene.
Per quanto riguarda invece il discorso delle coperture, dei
risultati per ora ottenuti, naturalmente stiamo parlando di vaccini
per adulti, quindi non certo obbligatori, si tratta di campagne
vaccinali del tutto facoltative ma il piano nazionale generale
prevede degli obiettivi con delle coperture, soprattutto per quanto
riguarda l'herpes Zoster, che, per intenderci, è il Fuoco di
Sant'Antonio, che non ha soltanto sviluppi ed effetti dolorosi nel
momento in cui si manifesta, ma ha anche delle conseguenze
piuttosto serie e possibili conseguenze molto serie anche nel lungo
termine. Si tratta quindi di malattie, in questo caso un virus, che
possono creare anche grosse e gravi patologie anche nel lungo
termine, quindi si tratta di una prevenzione che prevede appunto la
possibilità di una vaccinazione con una buona efficacia di
copertura. Gli obiettivi che il piano nazionale si pone quindi
sarebbero quelli di superare o almeno eguagliare il 50%. Se siamo
attorno al 30-36%, non ho capito bene poi il numero che lei mi ha
fornito, ma comunque nell'ordine di quei livelli, siamo
abbondantemente sotto il target del 50%, mentre, per quanto
riguarda lo pneumococco, dove il target invece nazionale è del 75%,
valore uguale o superiore al 75%, mi pare di aver capito che è il
18% qui in Regione, quindi siamo davvero bassi. Si tratta di
vaccinazioni facoltative, o c'è poca sensibilità nelle persone,
oppure c'è una scarsa capacità anche dell'Azienda USL di convincere
chi si trova in condizioni di precarietà, a volte comunque sia per
età sia per patologie in una condizione di difficoltà.
Questa era una prima iniziativa in cui sondavamo questi numeri e
queste condizioni, vediamo in futuro se sarà il caso di
approfondire il tema su questa questione dei vaccini per gli adulti
e facoltativi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK