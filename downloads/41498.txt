Consiglio Regionale della Valle d'Aosta - Oggetto del Consiglio n. 620 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 620 del 17 aprile 2019 - Resoconto
OGGETTO N. 620/XV - Interpellanze: "Indicazioni della Regione
alla Monterosa S.p.A. per una corretta gestione amministrativa" e
"Indicazioni della Regione alla Monterosa Ski S.p.A. in ordine
all'applicazione della sentenza del Consiglio di Stato relativa ai
canoni di affitto di terreni".
Distort (Presidente) -
Come deciso in Conferenza dei
Capigruppo, i punti 20 e 33 all'ordine del giorno vengono trattati
insieme. La parola al collega Ferrero.
Ferrero (MOUV') -
Anche in questo caso viene da chiedersi
se la gestione di alcune partecipate assomigli di più a un gioco di
società, piuttosto che effettivamente a una corretta ed economica
gestione della pubblica amministrazione. Abbiamo appreso che solo
alcuni giorni fa la Monterosa S.p.A. ha perso al Consiglio di Stato
il ricorso 2114/2019, che aveva intrapreso tra l'altro la Monterosa
assieme alla Regione, contro dei cittadini valdostani che erano
interessati dal passaggio sulle piste di sci che insistevano sui
fondi di loro proprietà.
C'era stata già un'analoga sentenza intervenuta nel 2018, sempre
per quanto riguarda la Monterosa, che riguardava i lavori per 5
milioni 200 mila euro per la realizzazione di un lago artificiale
dell'Alpe Forca. Anche qui l'appalto era stato annullato ed era
stato anche deciso di concordare una specie di risarcimento nei
confronti della società.
Questo uso disinvolto della giustizia amministrativa,
soprattutto quando vengono coinvolti dei cittadini o comunque
quando non ci sono i presupposti, perché poi puntualmente al
Consiglio di Stato si perdono i ricorsi, sta diventando
effettivamente un po' ingombrante. Io ricordo ancora gli oltre
50.000 euro persi dalla CVA e dalla Casinò per il ricorso che era
stato presentato da me e dal collega nella precedente legislatura.
Quei 50.000 euro si erano diciamo vaporizzati, per il vezzo di
qualcuno che voleva magari mostrare i muscoli o fare il duro. È
necessario chiarire da parte del Governo regionale se si intende
assecondare questa tendenza, della serie: facciamo i ricorsi con i
soldi degli altri, con i soldi dei valdostani, tanto vada come
vada, poi c'è qualcuno che paga, e quelli che pagano poi sono
sempre i soliti.
Per quanto mi riguarda sarebbe importante sapere quale è stato
il costo di questi ricorsi, in primo e secondo grado, perché
saranno sicuramente stati assunti, come era successo all'epoca per
CVA e per Casinò, fior di avvocati, fior di professori
universitari, sempre nell'ottica "paga Pantalone". A quanto ammonta
il costo del risarcimento dei danni che spetta all'ATI, che era
all'epoca capeggiata dall'impresa Bertini, che è stata poi
riammessa nell'appalto, e soprattutto se questi soldi erano già
stati, diciamolo in maniera comprensibile, sganciati. Infine,
sarebbe interessante sapere qual è l'orientamento dell'attuale
maggioranza su questa disinvoltura, se non si ritenga di dare
qualche indirizzo, qualche orientamento alle società partecipate,
nel senso che non si considerino i ricorsi come delle giocate al
casinò con i soldi degli altri.
Dalle ore 19:25 assume la presidenza la presidente
Rini
.
Rini (Presidente) -
La parola al collega Gerandin.
Gerandin (MOUV') -
Riprendo in parte quello che ha già
detto il collega Ferrero, nel senso che la nostra interpellanza è
legata alla sentenza del Consiglio di Stato che ha annullato la
sentenza del Tar Valle d'Aosta, sentenza pubblicata, per
combinazione, il 1° aprile 2019. Questo prima di tutto per
ricostruire cosa è successo in questa vicenda, per chi non la
conosce. Per anni c'è stato l'utilizzo di terreni da parte della
società che gestiva il servizio e questo era potuto avvenire
mediante la stipula di scritture private. La Monterosa aveva così
potuto disporre dei terreni per la realizzazione e l'utilizzo degli
impianti scioviari e funiviari. Nel corso del 2016 la società
Monterosa avvia una campagna di razionalizzazione del rapporto
intercorrente con tutti i proprietari dei terreni gravati dal
tracciato delle piste degli impianti. Il 5 dicembre 2016 questi
proprietari venivano a conoscenza dell'esistenza dei decreti di
classificazione delle piste che la Regione invocava.
Succede che, parliamo del 2016, si avvia un momento in cui c'è
una trattativa tra i proprietari e la società, ma non si riesce a
trovare un accordo per quello che riguarda la revisione di questi
canoni d'affitto, chiamiamole convenzioni o scritture private. Si
va al primo giudizio del Tar, il quale dà ragione alla società e
alla Regione e i proprietari fanno ricorso al Consiglio di Stato.
Nella sentenza del Consiglio di Stato si dicono una serie di cose
che, considerato che quello che viene messo in discussione è il
decreto della Regione, dovrebbero quantomeno preoccupare, perché
non riguardano più solamente la società Monterosa, ma
l'applicazione del decreto della Regione.
Nella sentenza del Consiglio di Stato si dice che il
procedimento per la costituzione coattiva delle servitù di pista
poteva essere avviato soltanto a seguito dell'esito negativo delle
trattative col proprietario del fondo servente, volte alla
conclusione o al rinnovo di accordi privatistici diretti alla
costituzione volontaria della servitù; che le dichiarazioni di
pubblica utilità è il primo atto in cui si manifesta in concreto
l'intenzione di esercitare il potere espropriativo. La sentenza
diceva anche che, in sostanza, il privato deve avere la possibilità
di interloquire con l'amministrazione procedente prima della
dichiarazione della pubblica utilità e che la Regione avrebbe
dovuto cominciare l'avvio del procedimento di classificazione
prima. Questo significa che in questo caso ci troviamo comunque con
una sentenza definitiva, una sentenza del Consiglio di Stato che
tout court
dice: ne consegue l'accoglimento del ricorso
instaurativo del giudizio di primo grado e l'annullamento
dell'impugnato decreto n. 14 del 29 dicembre 2013.
È chiaro che qua ci troviamo di fronte prima di tutto a un
procedimento iniziato nel 2016, per cui siamo di fronte comunque
con questa sentenza a un riconoscimento del diritto dei proprietari
ad avere la corresponsione di quello che era regolarmente pattuito
nelle scritture private precedenti, ma mette anche in discussione
l'iter che è stato messo in campo, sicuramente dalla Monterosa Ski,
ma mette nello stesso tempo in discussione quella che può essere
l'applicazione del decreto n. 14 del 29 dicembre 2013. È questa,
secondo me, la vera novità, che potrebbe aprire un fronte che va
oltre il discorso solo esclusivamente della Monterosa.
Questo perché comunque ritengo del tutto inaccettabili le
conclusioni che del presidente della Monterosa Ski, il quale dice,
da come ho capito, che la sentenza del Consiglio di Stato non parla
dei pagamenti dei terreni, ma più di un aspetto amministrativo, per
cui la Regione prima di fare una legge avrebbe dovuto fare una
comunicazione ai proprietari. È un'interpretazione penso un po'
minimale di un problema reale, anche perché ho provato a parlare
con l'avvocato della controparte dei proprietari o quant'altro e
l'ha detto esplicitamente: da parte dei miei assistiti c'è sempre
stata la volontà di negoziare. Allora probabilmente è un
atteggiamento, un'entrata un po' ruvida, senza voler per nessuna
ragione avviare eventualmente un procedimento di negoziazione che
potrebbe mettere in discussione quello che è il proseguo
dell'attività.
Per cui c'è preoccupazione su tutto questo, perché ci saranno
spese. Mi risulta che al legale, quando ha chiesto il pagamento
delle spese processuali alla Monterosa, sia stato detto:
rivolgetevi alla Regione. C'è una sorta di rimpallo di quelle che
potrebbero essere le difficoltà e quant'altro. Era solo legato al
fatto di dire che non sempre l'entrata a gamba tesa o comunque il
non voler trattare, il non voler comunque perseguire una via di
mediazione, porta alle conseguenze sperate.
Non è la prima volta, come diceva prima il collega Ferrero, che
ci troviamo di fronte a questo tipo di atteggiamenti. Al di là di
quelli che possono essere degli obiettivi che sono stati dati
sicuramente dalla proprietà, quello di cercare di risanare un
bilancio, ci sono anche dei rapporti che a volte devono essere
mantenuti, equilibri magari un po' difficili da tenere. Non è con
questi atteggiamenti, col continuo ricorso a vertenze o affidandosi
ad avvocati, a processi e a sentenze, che si possono risolvere
delle situazioni così delicate.
Penso che questo sia un momento di grande riflessione anche per
l'Amministrazione regionale, sicuramente su un atteggiamento senza
nessun tipo di mediazione, ma con la volontà di applicare tout
court i contenuti di un decreto sulla classificazione delle piste.
Potrebbe essere nello stesso tempo una fonte di preoccupazione,
perché qua è molto chiaro il fatto di non aver rispettato un iter
per l'applicazione di un decreto di questo genere. Sicuramente
avrete letto anche voi la sentenza: potrebbe essere un momento di
preoccupazione anche per altri casi. In più, ci sono comunque
questi casi da risolvere, perché c'è comunque un arretrato riferito
dal 2016 in avanti. È vero che è finita la stagione invernale, ma
vorremmo evitare che ci siano quelle che in patois chiamano le
chiende
in mezzo alle piste.
Presidente -
Per la risposta, la parola all'assessore
Bertschy.
Bertschy (AV) -
Se siete d'accordo, rispondo prima
all'interpellanza del collega Ferrero e poi a questa seconda.
Il collega Ferrero chiede "qual è stato, rispettivamente, il
costo complessivo dei ricorsi di cui si tratta complessivamente in
primo e secondo grado sostenuti dalla società Monterosa S.p.A., con
indicazione separata dei costi interni e di consulenze tecniche e
legali sostenuti per perseguire tali ricorsi". La Monterosa
comunica che il costo complessivo dei ricorsi, appalto bacino
innevamento Alpe Forca, è stato di costi interni pari a zero, costi
riferiti a consulenze tecniche pari a zero, costi riferiti a
consulenze legali sostenute per seguire tali ricorsi 45.760 euro
così suddivisi: spese per giudizio Tar Valle d'Aosta 23.920 euro,
spese per giudizio Consiglio di Stato 21.840 euro.
Seconda informazione sui ricorsi contro la RAV e nei confronti
di Monterosa per l'annullamento del decreto dell'Assessore
regionale al turismo 14/2013: costi interni zero, costi riferiti a
consulenze tecniche zero, costi riferiti a consulenze legali
sostenuti per seguire tali ricorsi 17.680 euro così suddivisi:
spese giudizio Tar Valle d'Aosta 8.840 euro, spese giudizio
Consiglio di Stato 8.840 euro.
"A quanto ammonta il costo del risarcimento dei danni di
spettanza dell'ATI capeggiata dall'impresa Bertini riammessa e se
sia già stato corrisposto". Monterosa comunica che il costo
risarcimento danni a spettanza ATI Bertini non è stato corrisposto
e non sarà corrisposto alcun risarcimento danni.
"Se in relazione al ripetersi di ricorsi amministrativi con
esito negativo che si caratterizzano per il sostanziale sperpero di
fondi pubblici, sia intenzione del Governo regionale dare formali
indicazioni alla Monterosa S.p.A. in ordine alla correttezza della
gestione amministrativa e all'attenta valutazione dei presupposti
che portano ad intraprendere iniziative nei confronti della
Giustizia amministrativa". Evidentemente l'Amministrazione
regionale indica e persegue vigilanza di correttezza
amministrativa, ma le S.p.A. hanno propri organi per esercitare
questo ruolo, in particolare il collegio sindacale. La gestione
comunque di un comprensorio e soprattutto di situazioni come queste
comportano dei potenziali conflitti, che evidentemente
nell'esercizio di una buona amministrazione bisogna evitare. Per
quello che ci riguarda, sicuramente l'indicazione nostra è di porre
attenzione e di lavorare in questa direzione. Certo è che le
società per azioni hanno propri organi di controllo che debbono
legittimare e vigilare, affinché le stesse società non producano
danni al patrimonio. Da parte nostra, quindi, l'attenzione e le
indicazioni, anche attraverso Finaosta, sono precise a riguardo.
Questo non vuol dire che non si possa incorrere in errori e in
difficoltà di gestione.
La seconda interpellanza chiede quali indicazioni, rispetto alla
situazione relativa alla sentenza del Consiglio di Stato, vorrà
dare il Governo alla Monterosa Ski. Premesso che la sentenza del
Consiglio di Stato afferma quello che lei diceva, il principio che
i decreti di classificazione delle piste sono soggetti all'obbligo
di garantire la partecipazione al procedimento dei soggetti
coinvolti, la struttura regionale competente, l'Avvocatura e la
Monterosa hanno iniziato un confronto e personalmente parteciperò
al prossimo incontro per verificare qual è il percorso
amministrativo adeguato. Evidentemente l'indicazione non può che
essere quella che va rispettato quanto determinato, anche se, credo
lei lo sappia, collega Gerandin, meglio di me, la vicenda nasce da
un modo di lavorare che negli anni si è andato a disciplinare e che
oggi necessita di tutte le valutazioni che la sentenza esprime,
compresa quella di vigilare perché questo procedimento sia guida
anche per altre situazioni.
"Se è intenzione promuovere un percorso di mediazione con i
proprietari interessati con volontà di giungere ad una negoziazione
più volte sollecitata dai proprietari stessi". Su questo, anche in
termini politici, non siamo noi a promuovere scontri in un
territorio, soprattutto tra società che dovrebbero lavorare
nell'interesse di quel territorio, nell'interesse di tutti i
proprietari e di tutte le proprietà che quel territorio esprime. Le
negoziazioni sono competenza esclusiva della società, così come
previsto dall'articolo 3 bis della legge 92. La società ci ha
comunicato che il percorso è stato intrapreso e che, in
particolare, ha proposto un valore del 20 percento più alto di
quello tabellare di cui alle delibere regionali. L'azione della
Monterosa, viene comunicato, è mossa dalla necessità di garantire a
tutti i proprietari di terreni su cui insistono piste e impianti,
un trattamento equo e livellato ai valori tabellari, sia per
contratti eccessivamente onerosi, ma anche per quelli che sino ad
oggi sono stati gratuiti, nonché evidentemente per una regolazione
fiscale legata anche a quei contratti che prevedevano la cessione
di
skipass
. Su questo tema ho sentito anche l'amministratore
e sono in corso delle valutazioni, anche perché ci sono procedure
datate che nel tempo sono state reiterate e che vanno verificate.
Chiederemo come Amministrazione regionale di avere contezza di ogni
procedimento, per capire come sono stati gestiti i rapporti a
questo proposito.
Detto questo, sula società Monterosa credo che domani avremo da
discutere. Ho visto che è previsto un ordine del giorno che prevede
l'indicazione alla non rinomina dell'attuale presidente del
consiglio d'amministrazione. Evidentemente rispetto a questo ognuno
fa le sue valutazioni ed è corretto che ci si confronti a riguardo.
Sappiamo bene tutti, soprattutto quelli che c'erano l'altra
legislatura, che questo consiglio d'amministrazione e questo
presidente hanno ereditato una situazione che era stata giudicata
in quest'Aula in maniera molto pesante e credo che, quantomeno,
vada riconosciuto che il bilancio di questa società in questi anni
è ritornato a essere un bilancio positivo. Questo non giustifica
errori amministrativi dei quali, amministrando delle società per
azioni, ognuno risponde per conto proprio.
Per quello che ci riguarda promuoveremo degli incontri per
conoscere l'aspetto legato al contenzioso, anche perché la sentenza
apre degli scenari da verificare anche rispetto ad altri territori,
e verificheremo come dare continuità al lavoro di mediazione che è
in corso.
Presidente -
Per la replica, la parola al collega
Ferrero.
Ferrero (MOUV') -
Ci siamo sostanzialmente fumati 70.000
euro: questo è il risultato di questi ricorsi che sono stati
attentamente valutati. A me poco importa dare valutazioni sulle
persone, le daremo poi eventualmente successivamente. Di certo
qualcuno tende a dimenticare una cosa: nel 2014 c'è stata una
ricapitalizzazione della Monterosa. La Monterosa fino al 2021 si
becca 700.000 euro in bilancio dalla Regione, soldi che sono
usciti. Tra l'altro all'epoca, adesso non vorrei sbagliarmi, c'era
una rinuncia a un credito della Regione di 4 milioni 470 mila
euro.
È il solito discorso, nessuno vuole criminalizzare, ma se i
manager di una società privata potessero fruire di agevolazioni del
genere, potrei fare anch'io tranquillamente il manager e avere alla
fine i bilanci in attivo, tanto i soldi me li fornisce qualcun
altro. È troppo facile giocare con i soldi degli altri.
Presidente -
La parola al collega Gerandin.
Gerandin (MOUV') -
Grazie, Assessore. In parte mi ha già
risposto su quello che dovrebbe essere o vorreste che fosse un
percorso, vale a dire cominciare ad aprire un tavolo tra Regione,
Finaosta e proprietari in cui almeno cominciare a ragionare.
Il discorso del riconoscimento delle vecchie scritture, il
riconoscimento degli
skipass
o quant'altro, sicuramente
andava regolamentato e andava data probabilmente un'indicazione a
livello regionale. Dico questo perché quando vi dicevo che
potrebbero esserci problematiche riguardanti anche altre località,
era riferito comunque a un accesso agli atti per cui posso
garantire, assessore Bertschy, che per ogni società di impianti c'è
un atteggiamento diverso e non ce n'è uno uguale. Se questo è il
principio di una sentenza di questo genere, dove qualcuno si sente
eventualmente io dico discriminato, apriamo un fronte
delicatissimo!
Quando le chiedevo se vuole promuovere un percorso di mediazione
con i proprietari interessati, di certo non pensavo che convocasse
lei i proprietari per fare un'offerta, perché tocca sicuramente
alle società, ma sono società per la maggior parte pubbliche o
totalmente pubbliche che stanno comportandosi in maniera totalmente
diversa. Non dico di più: totalmente diversa! Se quindi
l'applicazione di un decreto così importante lo lasciamo all'umore,
alla simpatia, alla bontà d'animo di ogni amministratore, con
questa sentenza potremmo avere seri guai.
La legga in questo senso quest'iniziativa: nel senso di darsi
una regolata a 360 gradi. Lei mi parla di un 20 percento in più
rispetto alla tariffa, ma io le posso garantire che ci sono altre
realtà per le quali non siamo in termini di 20 percento; della
tariffa neanche se n'è parlato, e si continua ad andare avanti
imperterriti con i vecchi accordi. Allora apriamo un fronte
delicato, un fronte dove eventualmente chi si comporta in
determinate maniere poi dice: io mi sono limitato ad applicare
quello che era un decreto, rivolgetevi alla Regione.
Non penso sia la soluzione ottimale per chi comunque ha a cuore
che i comprensori continuino a essere liberamente fruiti dagli
sciatori, anche perché veniamo, e me ne compiaccio, da una stagione
positiva. Dovremmo ricordarcelo in questo momento in cui siamo in
grande difficoltà. Cerchiamo di evitarci guai, perché potrebbero
essere guai seri. Qua, ricordo ancora, siamo fermi al 2016, per cui
andrà regolarizzato anche un periodo arretrato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK