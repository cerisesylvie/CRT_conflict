Consiglio Regionale della Valle d'Aosta - Oggetto del Consiglio n. 315 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 315 del 10 febbraio 2021 - Resoconto
OGGETTO N. 315/XVI - Interpellanza: "Iniziative per la
ripresa dello svolgimento dell'attività ordinaria da parte degli
ambulatori specialistici".
Marguerettaz (Presidente) -
Punto n. 21 all'ordine del
giorno. La collega Foudraz per la presentazione.
Foudraz (LEGA VDA) -
Con la presente iniziativa si vuole
portare l'attenzione di questa assemblea consiliare sulla tematica
relativa alla ripresa delle attività ambulatoriali specialistiche
che vengono svolte sul territorio regionale.
Considerato che allo stato attuale numerosi sono gli ambulatori
specialistici che non hanno ancora ripreso la loro normale attività
di visite ambulatoriali a seguito del perdurare della crisi
sanitaria a causa del Covid;
constatato che purtroppo le persone non si ammalano solo di
Covid ma anche di altre malattie e viene quindi meno anche la
possibilità di fare prevenzione, prevenzione che è uno strumento
utilissimo per non incorrere in patologie che possono arrecare
danni gravissimi agli individui;
evidenziato che nello specifico si è a conoscenza
dell'impossibilità di prenotare, da ormai diversi mesi visite
gastroenterologiche, se non per casi di urgenza, e che nemmeno gli
stessi operatori addetti al ricevimento delle chiamate telefoniche
per le eventuali prenotazione di visite mediche specifiche sono a
conoscenza di una possibile data di ripresa della regolare attività
ambulatoriale;
per tutte queste premesse, si interpella l'Assessore per
conoscere in primo luogo quali altri ambulatori specialistici
ricadano in questa situazione e quale sia l'intento
dell'Amministrazione regionale per risolvere tale problematica e,
in secondo luogo quale sia la tempistica di risoluzione.
Presidente -
Per la risposta, l'assessore Barmasse.
Barmasse (UV) -
Con riferimento all'oggetto
dell'interpellanza, si precisa che la seconda ondata della
pandemia, come è noto, ha portato alla chiusura di alcuni reparti e
alla riduzione di numerose attività, concentrando gli sforzi sui
reparti Covid.
Attraversata questa fase di forte criticità, in considerazione
del calo della curva dei contagi e dei ricoveri ospedalieri,
numerosi servizi hanno riaperto progressivamente la loro attività a
beneficio della popolazione.
A onor del vero, alcune agende relative a servizi ospedalieri e
territoriali non sono mai state chiuse, garantendo così una
risposta alle necessità dei cittadini.
Nella fattispecie, le agende della Gastroenterologia sono chiuse
agli operatori CUP e vengono gestite direttamente dal personale del
reparto, soprattutto a seguito della necessità di ultimare la
ricollocazione dei pazienti con prenotazioni ancora in sospeso.
Ciò significa che la risposta ai bisogni dei cittadini viene in
ogni caso garantita.
Le prestazioni urgenti o differibili vengono gestite e
calendarizzate dal reparto, tenuto altresì conto che si tratta per
la maggior parte di attività interventistica con prestazioni
invasive che richiedono un lungo e attento trattamento della sala
tra una prestazione e l'altra nel rispetto dei protocolli di
sicurezza.
Restano ancora chiuse, parzialmente o totalmente, alcune agende
relative a specialità afferenti ai dipartimenti di medicina e di
chirurgia, che stanno però progressivamente riaprendo agli
operatori CUP.
A tal merito, il direttore generale dell'Azienda USL della Valle
d'Aosta ha informato di aver inviato una nota formale ai direttori
delle strutture dei dipartimenti, invitandoli a riaprire le agende,
rendendole disponibili agli operatori CUP o su CUP Web, o a
motivare l'esigenza di procrastinare la riapertura.
Presidente -
Per la replica, la collega Foudraz.
Foudraz (LEGA VDA) -
Grazie, Assessore, la risposta non è
che mi soddisfi pienamente. La situazione sanitaria in Valle
d'Aosta in questi anni sta scendendo verso il baratro più
velocemente di quanto si possa pensare. Siamo passati da essere una
delle eccellenze a livello nazionale a essere tra gli ultimi in
classifica come tempistica delle prenotazioni erogate ai cittadini.
Meno male che in Valle non siamo in molti abitanti sennò saremmo
sicuramente all'ultimo posto delle classifiche.
La Valle d'Aosta conta all'incirca una popolazione di 130 mila
abitanti e vorrei rimarcare come questi 130 mila abitanti
corrispondano, al di fuori della Valle d'Aosta, all'incirca a un
quartiere di una città come Milano o Torino.
L'emergenza sanitaria causata dalla pandemia Covid sicuramente
ha influito maggiormente sulla tempistica delle erogazioni delle
prestazioni sanitarie ma, diciamoci la verità, non è che prima di
marzo 2020 fossimo celerissimi nell'ottenere la prenotazione di una
visita specialistica: passavano parecchi mesi per accedere
all'ambulatorio specialistico dal momento in cui si effettuava la
fatidica prenotazione.
Ricordo, perché mi è capitato personalmente, che nel 2018 per
ottenere una visita pneumologica la lista di attesa variava dai sei
agli otto mesi dal momento della prenotazione.
In quei sei-otto mesi una persona può anche morire e spesso
purtroppo capita, e allora cosa succede? Succede che chi può
permettersi di pagare somme che si attestano intorno ai 150 euro a
visita si prenota o privatamente o tramite intramoenia e dall'oggi
al domani miracolosamente gli stessi medici che operano nella
struttura ospedaliera sono liberi per visitare.
Il fatto è che tutti noi paghiamo le tasse e abbiamo il diritto
e il dovere di essere curati dall'assistenza sanitaria nazionale
senza ulteriori esborsi, esborsi che per tante famiglie vogliono
dire fare delle scelte: o mangiare o farsi curare.
L'emergenza sanitaria probabilmente vedrà e avrà i suoi effetti
ancora per molto tempo, credo, tanto che già si sta parlando, si
ventila una probabile eventuale terza ondata ma tutto questo non
può e non deve assolutamente fermare la macchina sanitaria preposta
a tutt'altro genere di erogazioni sanitarie.
Ho appreso con piacere di un comunicato dell'ufficio stampa
regionale del 4 febbraio scorso che dichiarava che la nostra unità
di chirurgia dell'Ospedale Parini è entrata a far parte dei
diciotto maggiori centri italiani che si dedicano alla chirurgia
del cancro gastrico-esofageo ma è inqualificabile, lascia senza
parole, il fatto di non poter prenotare una visita
gastroenterologica perché non si sa quando si rientrerà a una certa
normalità.
Mi viene quindi spontaneo chiedermi se è chiaro che non esiste
solo il Covid a far ammalare le persone; ci sono un'infinità di
patologie, di malattie che potrebbero insorgere negli individui, e
se si viene indirizzati dal proprio medico di base verso
determinati ambulatori specialistici per delle visite o per degli
esami diagnostici non lo si fa perché si è ipocondriaci ma perché
sussistono delle problematiche che a lungo andare possono diventare
molto serie e tutti questi comportamenti malsani di una sanità alla
deriva non permettono a noi cittadini, che paghiamo le tasse, di
fare anche quel minimo di prevenzione, prevenzione che tanto si
sbandiera nelle campagne pubblicitarie e che poi purtroppo non
sempre si riesce a mettere in atto.
Presidente -
Solo per annunciarvi, guardate le vostre
mail, che è stata presentata una risoluzione che metteremo in
votazione successivamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK