Consiglio Regionale della Valle d'Aosta - Oggetto del Consiglio n. 2466 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2466 del 11 maggio 2023 - Resoconto
OGGETTO N. 2466/XVI - Interpellanza: "Determinazione e
approvazione della tariffa del servizio idrico integrato".
Bertin (Presidente) -
Punto n 47. Ha chiesto la parola il
consigliere Lavy, ne ha facoltà.
Lavy (LEGA VDA) -
In quest'aula si è già parlato più
volte del cosiddetto "servizio idrico integrato", della questione
acquedotti, fognature, della questione della depurazione, però mai
ancora è stato affrontato il tema delle tariffe, che alla fine per
i Valdostani è la questione che importa anche di più, proprio
perché il servizio idrico integrato è stato oggetto di una riforma,
è stata approvata l'anno scorso una riforma, una nuova legge, che
recepisce alcune disposizioni nazionali, ad esempio, quelle
riguardo al decreto legislativo 152/2006, in particolare
all'articolo 147, riguardo all'unicità di gestione dell'ATO, che è
l'ambito territoriale ottimale, che in Valle è rappresentato da
tutto il bacino punto della Valle d'Aosta, poi dopo questo
passaggio, dopo la determinazione dell'ATO si dovrà comunque
scegliere un EGA, il cosiddetto "Ente di Governo d'Ambito", che è
stato appunto scelto come il BIM, poi successivamente un altro
passaggio è stata la scelta tramite la creazione di una società
in house
, le Service des eaux valdôtaines, una società che
gestisse direttamente l'ambito. Tutti questi passaggi per far
capire che, bene o male, in qualche modo ci si è dovuti adattare
anche alla normativa nazionale, che è appunto del 2006, e qui una
domanda che viene spontanea è dire: ma ormai solamente nel 2022,
quando è stata approvata la legge, si è voluto in qualche adeguarsi
a un decreto legislativo del 2006? La risposta, bene o male, la so,
magari la dirò anche in replica o altrimenti la dirà lei,
Assessore, poi nella sua risposta, però anche la determinazione
delle tariffe è assolutamente fondamentale da capire, perché ci
saranno sicuramente delle novità. La legge 7 del 30 maggio 2022
parla chiaro, dice: "la Giunta regionale, su proposta dell'EGA,
quindi del BIM, previo parere delle Commissioni consiliari
competenti, definisce con propria deliberazione i criteri per la
determinazione delle tariffe del ciclo idrico relative
all'acquedotto, alla fognatura e alla depurazione delle acque
reflue.
Ora sappiamo benissimo che le componenti di costo sono
determinate da ARERA, quindi lì ci si può fare relativamente poco,
poi anche perché bisogna rispettare il principio del "chi inquina
paga", anche qui sempre presente nel decreto legislativo del 2006,
però qualche margine di manovra ovviamente c'è ed è da qui che si
vuole capire, bene o male, qual è l'indirizzo per la determinazione
della tariffa parte del Governo regionale, perché parliamoci
chiaro, è una scelta politica. Determinare la tariffa in certo modo
è una scelta politica. Ora, con quest'interpellanza si vuole anche
un pochino sgombrare da tanti dubbi riguardo a un'eventuale
possibilità di avere una tariffa unica su tutto l'ATO, quindi su
tutta la Regione Valle d'Aosta.
Io mi auguro che l'Assessore dia questa conferma sul fatto che
queste sono solamente delle voci infondate perché altrimenti, se
fosse vero, che quindi chi abita a Saint-Oyen pagasse la stessa
cosa che paga chi abita ad Aosta sarebbe alquanto grave, però
questa cosa la confermerà o no lei, Assessore, e ci spiegherà un
pochino anche a che punto sia l'iter della determinazione della
tariffa.
Presidente -
Risponde l'assessore Sapinet.
Sapinet (UV) -
Ringrazio il collega Lavy dell'iniziativa,
abbiamo parlato spesso di acqua ma è corretto affrontare la
tematica tariffa, che avrà, da qui a breve, poi un iter articolato
dove ci vedrà tutti coinvolti sia come Governo sia come
Commissione.
Una premessa breve, poi andiamo al punto del quesito, la legge
del 30 maggio 2022 n. 7: "Nuova disciplina dell'organizzazione del
servizio idrico integrato, modificazioni alla legge del 7 dicembre
1998 n. 54, alla legge n. 4/2015 e alla legge n. 35/2021" ha
rinnovato profondamente la disciplina del servizio idrico integrato
in Valle d'Aosta e tra le finalità dell'intervento, ai sensi
dell'articolo 1 della stessa legge, rientra la necessità di
conseguire adeguati livelli tariffari nel rispetto dei principi di
gradualità, responsabilizzazione, equità, perequazione a livello di
ambito territoriale ottimale, non più come ATO, al fine di superare
le differenziazioni esistenti tra le diverse comunità nella
fruizione del servizio idrico integrato. Un passaggio di rilievo,
un passaggio storico di una visione di insieme che probabilmente
anche su altri servizi dovremo prendere a esempio. Una fase questa
che prevede un processo aggregativo importante dove sarà necessario
cercare un'armonizzazione anche delle tariffe, poi illustreremo il
perché.
Nell'ambito di tale rinnovata disciplina l'articolo 7 della
tariffa del servizio idrico integrato prevede che la Giunta
regionale, su proposta dell'EGA e previo parere delle Commissioni
consiliari competenti, definisce con propria deliberazione i
criteri per la determinazione delle tariffe del ciclo idrico
relative all'acquedotto, alla fognatura, alla depurazione delle
acque reflue comprensive delle componenti tariffarie aggiuntive,
tenuto conto della qualità della risorsa idrica e del servizio
fornito, della copertura dei costi di rete di investimento e di
esercizio nel rispetto dei principi eurounitari delle direttrici
della normativa tariffaria statale del sistema regolatorio definito
da ARERA.
In materia si ricorda che le sentenze della Corte costituzionale
n. 142/2015 e n. 187/2020 hanno infatti riconosciuto in capo alla
Regione autonoma Valle d'Aosta una competenza primaria in materia
di organizzazione del servizio idrico, comprensiva della sua
organizzazione e della sua programmazione, come anche
dell'individuazione dei criteri di determinazione delle tariffe a
esso inerenti che ne costituiscono il corrispettivo, quello da
esercitarsi, in parte nell'organo regionale, nel rispetto dei
principi europei e statali vigenti in materia, in conformità alle
direttrici della metodologia tariffaria statale. Tali direttrici da
applicare sull'intero territorio nazionale, a eccezione delle
Province autonome di Trento e Bolzano, sono definite dall'articolo
10 della deliberazione ARERA 580/2019.
In merito però alla domanda specifica presentata dai consiglieri
Lavy, Foudraz e Aggravi e al fine di formulare la proposta sui
criteri per la determinazione delle tariffe di cui al già citato
articolo 7, il BIM, quale EGA, ha provveduto con deliberazione n.
126 del 21 luglio 2022 ad affidare un incarico di consulenza
finanziaria e supporto tecnico specialistico per l'elaborazione e
l'applicazione del metodo tariffario idrico al raggruppamento
temporaneo
(omissis)
. Il contratto è stato
sottoscritto in data 6 ottobre 2022, poi le darò una copia se
vuole. Il BIM ha avviato il lavoro per la predisposizione del nuovo
metodo regionale, un lavoro che ha messo in evidenza le attuali
differenze di tariffazione presenti per arrivare poi alla
presentazione della bozza in diversi e distinti momenti. In data 20
aprile 2023 è stato presentato alla Giunta del BIM, in data 2
maggio 2023 all'assemblea del BIM, in data 4 maggio c'è stato un
primo confronto con la Giunta regionale. In questa fase di analisi
si riscontrano situazioni diverse, quasi 74 casistiche diverse, non
proprio ma quasi, che sono dettate e un po' dalle diverse tipologie
dei territori ma generate anche dalle tempistiche in cui i vari
Enti locali hanno messo in atto i vari investimenti, abbiamo dei
Comuni che hanno fatto degli investimenti in tempi dove questi non
andavano a incidere sulla tariffa, altri invece no o altri che
hanno aspettato, temporeggiato e li stanno mettendo in atto in
questo momento.
L'obiettivo è quindi in questa fase sicuramente, e l'abbiamo
fatto presente già nella prima riunione, un'armonizzazione,
sicuramente andare a superare un po' questa eccessiva
frammentazione, andando un po' ad armonizzare, rispettando
sicuramente le varie esigenze, creando più che altro dei bacini
tariffari, che appunto dovranno considerare le varie tipologie dei
Comuni. Questa è la prima fase.
A seguito di queste presentazioni, il BIM ha già ipotizzato un
seguente cronoprogramma per arrivare poi a un'approvazione formale,
quindi nel mese di maggio del 2023 la deliberazione dell'assemblea
del BIM, dell'approvazione del metodo e poi nel mese di giugno del
2023 la trasmissione alla Regione della proposta di metodo
tariffario, l'acquisizione dei pareri con il passaggio nelle
Commissioni consiliari competenti e poi la successiva deliberazione
di Giunta regionale di approvazione del metodo.
Per quanto concerne l'intenzione in merito alla determinazione
della tariffa stessa relativamente all'iter di approvazione, non si
può che procedere con quanto disposto dalla legge 7/2022, ovvero
che la Giunta regionale, su proposta dell'EGA e, previo parere
delle Commissioni consiliari competenti, definisce con propria
deliberazione i criteri per la determinazione delle tariffe del
ciclo idrico. A partire da tali criteri il BIM definirà
puntualmente le tariffe che saranno applicate dalla SEV (Société
Eaux Valdôtaines) sulla base degli importi discendenti dagli
interventi programmati nel piano d'ambito che il BIM, in qualità di
EGA, ha predisposto e approvato con deliberazione dell'assemblea
consorziale n. 4 del 28 giugno 2022. In merito ai criteri, va
ricordato che il grado di libertà è comunque assai limitato in
quanto vi è la necessità, evidenziata appunto dalle recenti
sentenze della Corte costituzionale, a mantenere la conformità e le
direttrici della metodologia tariffaria statale, ovvero di
mantenere la coerenza con le disposizioni contenute nelle
deliberazioni ARERA in materia in particolare alla deliberazione
580/2019.
Presidente -
Per la replica, ha chiesto la parola il
consigliere Lavy.
Lavy (LEGA VDA) -
Assessore, ci sono un po' di cose che
non è che non tornano, tornano, perché appunto ha citato l'articolo
10 della deliberazione 580 dell'ARERA e ha detto che c'è
l'eccezione delle Province autonome di Trento e Bolzano, ma come
mai non ci siamo anche noi, visto che abbiamo competenza primaria
sulle acque e che c'è stata comunque anche confermata da sentenze
della Corte costituzionale? Come mai non ci siamo? È ovvio che non
essendoci, lo spazio di manovra, è sicuramente più difficile, però
lei ha parlato di creazione di bacini tariffari, che, bene o male,
sulla carta ci stanno, ma sono un fine o sono un mezzo per arrivare
a qualcosa di unico, cioè a una tariffa unica? Ecco perché le ho
chiesto quella domanda specifica che non era scritta
nell'interpellanza, però mi aspettavo che lei potesse dare una
rassicurazione dicendo: "no, a una tariffazione unica non ci si
arriverà perché chi vive a 1.500 metri non deve pagare la stessa
tariffa di chi abita in centro ad Aosta", perché altrimenti siamo
tutti qui a fare discorsi sulla tutela di chi vive in montagna e
poi li prendiamo per il naso. Ecco che se si analizza un pochino
anche meglio la normativa nazionale, si capisce che in realtà
qualche spazio forse c'è e mi riferisco, per esempio, all'articolo
13, comma 3, della legge 5 gennaio 1994 n. 36: "Disposizioni in
materia di risorse idriche" in cui si dice chiaramente: "la tariffa
di riferimento è articolata per fasce di utenza territoriali, anche
con riferimento a particolari situazioni idrogeologiche", fasce
territoriali, quindi significa che la tariffa non per forza deve
essere uguale per tutti.
Altro aspetto molto più recente: articolo 26, comma 3, del
decreto legislativo 23 dicembre 2022 n. 201, "fermo restando quanto
stabilito dalle discipline di settori, gli enti affidanti possono
prevedere tariffe agevolate per specifiche categorie di utenti in
condizioni di disagio economico-sociale", categoria di utenti, non
si parla di utenti singoli, quindi certi abitanti nelle terre alte
possono rientrare in questa categoria di utenti, che possono avere
delle tariffe diverse, giustamente più calmierate, l'acqua ce
l'hanno, l'acqua scende. È ovvio che con questo tipo di
impostazione, per cui si dice: "eh, ma hanno poca possibilità, non
avendo la possibilità di dimostrare, di far valere la nostra
competenza primaria perché in quell'eccezione, nella deliberazione
580 di ARERA non ci siamo". Abbiamo un po' le mani legate e
rischiamo di fare un grandissimo patatrac, perché se l'obiettivo è
quello ora di un'armonizzazione con questi bacini, creazione di
questi bacini, magari un pochino per uniformare la differenziazione
che oggi è eccessiva delle tariffe ma poi il fine ultimo è quello
di avere una tariffa unica, ecco che ci stiamo dando veramente la
zappa sui piedi.
Dove sono le nostre prerogative? Facciamole valere, perché certi
strumenti ci sono. Io poi sotto di me non ho degli uffici che
possono analizzarmi tutta la normativa nazionale, ma le cose che ho
citato io mi auguro vengano approfondite o comunque ci si faccia
valere, perché ci si deve spiegare il motivo per cui alla Provincia
di Trento e di Bolzano fanno come vogliono e noi no, dobbiamo
essere assoggettati alla volontà dello Stato in qualsiasi cosa.
Questo purtroppo non va bene, perché poi adesso si avvicina il 18
maggio, chi è da quella parte lì adesso starà incominciando un
nuovo percorso di
réunion
, speriamo che vada a buon fine
così almeno finalmente ce lo togliamo dalle scatole questo processo
che dura anni, anni e anni, e sicuramente in quei lavori verrà
citato il motto "maître chez nous". Io mi auguro che quel "maître
chez nous" non rimanga solamente parole al vento, perché "maître
chez nous" significa farsi valere a Roma e sui tavoli in cui
purtroppo ora non ci si fa valere, perché la sensazione che c'è qui
ora... si dice: "ma abbiamo poca possibilità di manovra, la
normativa nazionale... liberazione dell'ARERA...", ma oh, si va a
Roma e si battono anche i pugni sul tavolo, perché altrimenti
Trento e Bolzano fanno ciò che vogliono, giustamente, e noi invece
caliamo sempre le braghe.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK