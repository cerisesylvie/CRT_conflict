Consiglio Regionale della Valle d'Aosta - Oggetto del Consiglio n. 3050 del 24 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3050 del 24 settembre 1987 - Resoconto
OGGETTO N. 3050/VIII - DISEGNO DI LEGGE CONCERNENTE:
"ADESIONE DELLA REGIONE AL CONSORZIO GARANZIA FIDI FRA GLI
IMPORTATORI E CASE DI SPEDIZIONI OPERANTI PRESSO LA CIRCOSCRIZIONE
DOGANALE DI AOSTA".
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN (A.D.P.):
Questo provvedimento è stato lungamente
discusso in sede di Commissione, fra la I^ Commissione Affari
Generali e la III^ Commissione Sviluppo Economico, assieme anche ai
rappresentanti della Regione nel Consiglio di Amministrazione
dell'Autoporto.
È un provvedimento che ha lo scopo di rendere sempre più
funzionale e concorrenziale la struttura autoportuale, di modo che
la percentuale di sdoganamenti, che avvengono presso la
circoscrizione doganale di Aosta, aumenti in rapporto al traffico
che ogni giorno attraversa il tunnel del Monte Bianco e quindi la
nostra Regione.
Per fare questo, già circa due anni fa la Giunta regionale aveva
proposto al Consiglio una legge che facilitava le operazioni di
sdoganamento e che abbassava i costi di queste operazioni, proprio
per aumentare gli sdoganamenti. In effetti, ancora oggi siamo
all'incirca su un 25% di sdoganamenti sull'intero traffico che
attraversa la nostra Regione.
Con quel provvedimento, e anche con quello che presentiamo
quest'oggi, intendevamo aumentare quel numero ed anche gli
sdoganamenti delle merci cosiddette pregiate sulle quali c'è un
maggiore carico di IVA, che poi come si sa ritorna per i 9/10 alla
Regione.
Penso che la legge presentata due anni fa abbia dato i suoi
frutti, perchè se prendiamo i dati del 1986, anno in cui la legge
ha funzionato appieno, constatiamo che rispetto al 1985 abbiamo
avuto circa 23 miliardi di IVA in più; c'è stata una flessione nel
1987 rispetto al 1986 (che è stato un anno record, anche se il 1987
è ancora comunque migliore del 1985), non tanto negli sdoganamenti,
che sono invece aumentati come numero, ma una flessione come IVA,
al 31 agosto, di circa 10-12 miliardi, dovuta a diverse questioni:
una di queste penso sia l'apertura e il pieno funzionamento
dell'autoporto di Susa, che è andato in funzione nei primi mesi del
1986. Era una questione che aveva sollevato parecchie perplessità
in questo Consiglio: ricordo il Consigliere Pascale che più volte,
conoscendo molto bene il problema, aveva sollecitato il governo
regionale a fare qualcosa per vedere di affrontare questo problema
dell'apertura del traforo di Susa. In effetti penso sia stata una
delle cause che ha dirottato un certo traffico verso Susa.
Altre questioni che abbiamo avuto modo di verificare anche in
Commissione, discutendo con i rappresentanti regionali nel
Consiglio di Amministrazione dell'Autoporto, sono le dogane
interne, che naturalmente portano via del traffico al nostro
Autoporto, in particolar modo quella di Novara che sembra essere
molto più sollecita in molte operazioni di sdoganamento rispetto
agli uffici che sono a Pollein, anche se non dobbiamo dimenticare
che sotto un certo aspetto è forse meglio essere un tantino
scrupolosi per evitare complicazioni in seguito. A questo riguardo
bisogna dire che se anche le operazioni hanno subito qualche
rallentamento, non si sono mai verificate delle contestazioni, cosa
che va a garanzia della struttura autoportuale di Pollein.
Altre considerazioni che abbiamo fatto in Commissione, sono
quelle dovute ad una oscillazione del mercato: non dobbiamo
dimenticare i problemi che si sono avuti per il mercato del
bestiame, tipo l'afta, che ha certamente rallentato la importazione
di carne, di bestiame in territorio italiano. Ed è infatti proprio
nel settore delle carni, del bestiame, che si è avuta una
contrazione di sdoganamenti, che al 31 agosto si è quantificata in
798 TIR in meno, e siccome questi hanno un ricarico maggiore di
IVA, hanno prodotto certamente questa differenza rispetto al
1986.
Il provvedimento che prendiamo oggi vuole essere un
completamento di quella legge che già abbiamo presentato due anni
fa; vuole far sì che anche nella nostra struttura autoportuale si
possa dilazionare il pagamento dei diritti doganali, e soprattutto
avere la possibilità di abbattere il costo del denaro per
dilazionare questi pagamenti.
La struttura della legge si affida ad una Confidi, sulla
esperienza delle Confidi che già esistono, quindi demanda ad un
Consorzio di case di spedizioni e di importatori a cui la Regione
aderisce, la possibilità di abbattere questi interessi fino a circa
6 punti, quindi a circa un 50% di quello che sarà il costo del
denaro. Abbiamo stanziato la cifra di 2 miliardi: evidentemente non
siamo in grado oggi di dire se questa cifra sarà sufficiente o
meno, perchè bisognerà vedere quale sarà l'impatto del
provvedimento sugli importatori e sulle case di spedizione.
Pensiamo comunque con questo provvedimento, affiancato all'altro
intrapreso due anni fa, di mantenere la concorrenzialità nel nostro
autoporto.
Questo è quanto si prefigge la legge.
Dovremo fare anche altre discussioni, perchè si avvicinano delle
date importanti: il 1992 è ormai alle porte e mi rendo conto che
dovremo fare qualcosa per evitare dei cali drastici al nostro
riparto; altra questione molto importante è quella dei depositi in
magazzini doganali, che forse sarà bene affrontare.
L'iniziativa di oggi vuole essere il completamento di una legge,
ma ci rendiamo conto che altre cose possono essere necessarie e su
queste in effetti stiamo già pensando in accordo con i nostri
rappresentanti nel Consiglio di amministrazione dell'Autoporto.
Questa è una legge che pensiamo possa in parte, se non
completamente, ristabilire quelle carenze che si sono verificate
nel 1987 e possa riportarci ai valori del 1986.
PRESIDENTE:
È aperta la discussione generale. Ha chiesto
di parlare il Consigliere Segretario Tamone, ne ha facoltà.
TAMONE (U.V.):
Nous sommes d'accord avec ce projet de
loi. J'ai entendu avec attention les mots qui vient de dire
l'Assesseur Martin, et je partage ce qu'il a dit à la fin de son
intervention. Il ne s'agit pas de compléter la loi sur la
participation actionnaire dans la société de l'Autoport, mais de
l'intégrer, parce que je pense que d'autres actions devront encore
être menées vis-à-vis de la gestion de l'autoport pour le faire
devenir toujours plus une vache qui reste sans lait. Je suis de
l'avis que nous devons tirer de l'autoport tout ce que nous pouvons
tirer dans ces quatre années qui nous restent pour aller à
l'application des accord internationaux qui concernent la
Communauté Economique Européenne. Il s'agit aussi d'un devoir que
nous avons en tant qu'administrateurs, non seulement d'un droit.
Dans ce sens nous voterons volontiers cette loi.
Je veux encore faire remarquer à ce Conseil la position critique
que j'ai prise en Commission sur la question du siège des sociétés
qui devront participer à ce consortium; je la réaffirme dans ce
Conseil; j'ai insisté pour que les sièges des sociétés qui
participent au consortium Fidi soient en Vallée d'Aoste, justement
pour toutes les raisons que le Conseil pourra comprendre facilement
et qui sont des considérations qui vont dans la même direction dans
laquelle va cette loi.
Dans ce sens je crois que pour le moment la chose n'a pu être
faite, mais je pense qu'on peut travailler et oeuvrer pour faire de
façon que même en dehors de la loi et en dehors des accordo qui
seront pris entre les sociétés, on puisse faire de façon que ces
sièges soient transférés en Vallée d'Aoste.
C'est pour cela que j'insiste avec l'Assesseur et avec le
Gouvernement régional pour qu'il fasse jusqu'au fond cet effort, et
je pense au contraire qu'il s'agit d'un projet de loi
complémentaire à l'autre. J'espère qu'on puisse dans un bref délai
arriver à approuver dans ce Conseil d'autres mesures qui puissent
encore favoriser la possibilité au dédouanement, non pas
d'augmenter le passage de TIR comme un tas de forces politiques
veulent nous faire dire, parce que dans ce Conseil on a souvent
voulu faire dire que a majorité veut qu'il y ait une augmentation
de TIR au tunnel du Mont Blanc; absolument pas!
D'ailleurs les tarifs appliqués au tunnel du Mont Blanc
démontrent déjà le peu d'intérêt qu'il y a de la part des sociétés
de transport de passer par ce tunnel. Nous voulons au contraire
qu'il y ait un passage de TIR d'un certain type avec des
marchandises qui puissent donner un revenu important pour notre
Région, et c'est cela le but pour lequel nous travaillons et nous
devons travailler et oeuvrer. Alors, mirer une action qui puisse
viser à faire arrêter à l'autoport de Pollein les TIR de champagne,
c'est quelque chose qui doit être étudiée jusqu'au fond.
C'est dans ce sens que nous votons cette loi, parce qu'il nous
paraît qu'el le va dans cette direction et nous demandons au
gouvernement régional d'oeuvrer toujours plus pour que cela puisse
se réaliser.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Per annunciare l'astensione del nostro
Gruppo.
Questo disegno di legge era stato presentato nel giugno di
questo anno e nella sua prima interpretazione aveva sollevato
grosse ostilità all'interno del nostro Gruppo, perché - la
relazione è rimasta ancora la stessa, Assessore - prevedeva un
finanziamento a fondo perduto a favore di un consorzio di cui
facevano parte soltanto alcune società che facevano riferimento ad
un unico gruppo fra tutte le case di spedizione che operano
all'autoporto della Valle d'Aosta.
Nel corso dell'estate ci sono stati degli incontri e la lettura
di questo disegno di legge è adesso da parte della Giunta quella di
permettere l'adesione al consorzio di tutte le case di spedizioni
che operano presso l'autoporto di Aosta. Diciamo che anche se il
disegno di legge è rimasto lo stesso, far cadere la discriminazione
verso importanti case di spedizioni che hanno un ruolo soprattutto
nella parte di mercato che tratta il trasporto di carni e di
animali vivi, fa sì che la natura del disegno di legge sia
cambiata.
È caduto il principale motivo della nostra opposizione a questo
disegno di legge, permangono invece delle perplessità rispetto alla
sua formulazione e alle cose che finora sono state portate a
conoscenza del Consiglio. Nella relazione al disegno di legge si
diceva che analoghi interventi erano stati fatti presso altre
strutture autoportuali; abbiamo poi accertato in Commissione che
non esiste altrove alcun ente pubblico che mette denaro pubblico
per abbattere i tassi di interesse di consorzi che operano
all'interno di autoporti ed interporti, ma sono gli stessi
operatori che consorziati, in accordo con banche, ottengono questa
dilazione nel versamento delle somme dovute per le operazioni
doganali. Questa è una imprecisione che è stata verbalmente
corretta, che però resta nel testo della relazione.
Abbiamo avuto incontri con i rappresentanti della Regione nella
FINAOSTA, da cui abbiamo avuto informazioni anche interessanti. Non
abbiamo finora avuto copia dello statuto del consorzio e non
abbiamo avuto ancora copia della convenzione che il consorzio
stesso dovrà fare con le banche; poteva esserci una bozza che
permettesse di valutare nel concreto come si vuole operare.
Questi sono i motivi per cui da un voto presumibilmente
contrario passiamo alla astensione, perchè ancora non abbiamo
elementi sufficienti per vedere come verrà realizzato questo
intervento.
È stata interessante l'audizione dei rappresentanti della
Regione presso la società Autoporto, perchè è venuto fuori un fatto
visivamente preoccupante, quale un calo di oltre il 6% nell'IVA
incassata presso l'autoporto della Valle d'Aosta. Ricordo che già
alcuni mesi fa il nostro Gruppo in una conferenza stampa aveva
sottolineato la necessità di studiare dei meccanismi che dopo il
1992 permettessero a questa Regione di poter avere a disposizione
fondi in qualche misura equivalenti a quelli oggi introitati
attraverso l'IVA dell'autoporto. Vediamo che, forse per fatti
contingenti, questa entrata ha avuto nell'anno 1987 un primo calo e
già da questo possiamo vedere - si tratta di una decina di miliardi
netti persi per la Regione - quale potrebbe essere a situazione nel
1992, se non si trovassero, in accordo fra il Consiglio regionale,
il Parlamento, il Governo della Repubblica, nuovi metodi per
garantire il livello di entrate che oggi ha questa Regione. Nel
sottolineare questa preoccupazione, nel ribadire l'impegno per lo
studio di queste forme per il futuro finanziamento delle entrate
regionali, ribadiamo anche l'astensione nel merito sul disegno di
legge.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Questo provvedimento di legge riveste una
sua importanza, sia perchè è cambiato rispetto al testo che avevamo
inviato a giugno, sia perchè rappresenta forse una evoluzione nel
pensiero della maggioranza sul problema del trasporto merci in
Valle d'Aosta.
Ho seguito con attenzione, già in Commissione e qui in
Consiglio, sia le osservazioni dell'Assessore, sia quelle del
Consigliere Tamone, e mi pare che ci sia meno incomprensione fra a
posizione da sempre sostenuta da Nuova Sinistra e quella della
maggioranza.
Esiste però un fatto di fondo che la maggioranza ancora non
riesce ad adottare, a captare, ad accettare, che a mio parere
sarebbe assolutamente indispensabile collegare strettamente con
provvedimenti di questo tipo. Non solo occorre favorire il
cosiddetto transito dei camion "vacche da mungere", per usare una
espressione del collega Tamone, ma bisognerebbe ridurre,
ostacolare, il traffico dei TIR che porta in Valle d'Aosta soltanto
inquinamento, rischio e pericolo.
In anni e anni di amministrazione di questa maggioranza non
abbiamo mai visto alcun intervento di questo genere, sino ad avere
assistito, anzi, in un passato nemmeno tanto lontano, a
provvedimenti assurdi come quello di consentire il passaggio dei
TIR perfino durante la visita del Papa, quando sapevamo che c'erano
sicuramente dei problemi di traffico nella nostra Regione.
Se questo provvedimento fosse stato presentato in Consiglio
regionale insieme ad una diversa politica del Presidente della
Giunta sui casi in cui occorre fare una eccezione al transito dei
TIR durante le giornate festive e le giornate in cui comunque in
Svizzera e in Francia i TIR non possono transitare, potremmo
effettivamente dire che la maggioranza sul problema del trasporto
merci in Valle d'Aosta ha fatto dei cambiamenti. Cosa che invece
non è, anche se queste dichiarazioni che citavo prima,
dell'Assessore e del Consigliere Tamone, danno un certo spiraglio.
Speriamo che con il tempo vi rendiate conto che erano scelte da
fare ben prima.
Vorrei riprendere però una affermazione e un proposito
dell'Assessore alle Finanze che mi pare meritevole di una
osservazione; mi riferisco in particolare, al fatto che egli
sostenga che occorre sviluppare una politica di fornitura di
servizi, non solo di interventi finanziari, e cominci ad ipotizzare
interventi come depositi per la merce non ancora sdoganata o altri
interventi di questo genere. Mi sembra che sia un terreno su cui ci
si possa confrontare e come ho già detto in Commissione esistono
anche altri settori che meritano in questo senso di essere
analizzati.
Volevo ricordare in particolare due problemi: il primo è quello
legato al trasporto intermodale. Avremo a dicembre la conferenza
sui trasporti, spero che in quella sede anche dal punto di vista di
questa struttura autoportuale vengano delle idee, o quanto meno la
volontà di verificare il progetto. Secondo me, offrire agli
autotrasportatori una possibilità di integrarsi con la ferrovia è
un fatto importante, ma ancora più importante è farlo con gli
importatori che sono in effetti gli interlocutori di provvedimenti
di questo genere. Abbiamo due categorie diverse a cui ci vogliamo
rivolgere. Allora è chiaro, e questo provvedimento mi sembra che
vada in questo senso, che una categoria importante sono gli
importatori; sappiamo che gli importatori investono i loro soldi in
società, insieme con le ferrovie dello stato italiano e le ferrovie
dello stato elvetico, che sviluppano il trasporto combinato.
Secondo me, prima di scartare questo servizio da dare agli
importatori, ci dovremmo pensare. Ma anche l'altra categoria, i
cosiddetti autotrasportatori, quelli che poi fisicamente
trasportano le merci, è interessante, perchè è evidente che per i
prossimi anni non ci saranno dei collegamenti ferroviari con le
nazioni viciniore, e comunque dovranno svolgere un grosso ruolo.
Potrebbe anche darsi che sia interessante arrivare all'autoporto di
Aosta, sdoganare, dopo di che trasmettere il semirimorchio sul
sistema ferroviario.
Se la politica della Giunta vuole essere equidistante da queste
posizioni tecniche ed essere al di sopra delle parti sulla diatriba
del trasporto su merci, credo che queste posizioni debbano essere
verificate, insieme a tutti gli altri provvedimenti, per
incentivare l'autoporto non più come una fabbrica di facilitazioni
fiscali, ma come una fabbrica nel senso di un procedimento
industriale, anche se in un settore terziario particolare, che
produce occupazione, investimenti, produce dell'attività nella
nostra Regione.
Spostare l'aspetto da un mero utilizzo della vacca da mungere,
come è stato fino ad oggi, ad un processo industriale evoluto, è la
scommessa che abbiamo davanti, su cui tutti dobbiamo misurarci con
idee, contributi, lasciando da parte degli interventi un po'
sentimentali legati a posizioni che avevano una ragione di essere
qualche anno fa.
Non ci sarà da parte di Nuova Sinistra una opposizione feroce su
questo provvedimento, c'è soltanto l'opposizione al fatto che ci
viene presentato slegato da qualsiasi intervento in senso
contrario. Questo lo vogliamo rimarcare, perchè l'aumento dei
transiti in Valle d'Aosta è notevolmente superiore a quello dello
scorso anno - in percentuale il 18% -, ma il rientro di denaro per
i problemi già sottoposti prima è stato estremamente più basso,
anzi probabilmente alla fine dell'anno si avrà un saldo
negativo.
Si pone un problema differente rispetto al passato. In passato
avevamo una percentuale stabile che andava avanti, anzi ci sono
stati dei periodi in cui non aumentavamo i TIR ma aumentavano gli
sdoganamenti, adesso invece c'è una inversione di tendenza. Come
responsabili politici regionali dobbiamo intervenire anche su
questo settore.
Non chiedo di mettere una multa o l'arresto per quelli che non
sdoganano ad Aosta, ma usiamo la nostra iniziativa per cercare
misure di questo genere.
Il voto di Nuova Sinistra sarà contrario, ma senza
acrimonia.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Sarà un brevissimo intervento, in
quanto nella Commissione Affari Generali ci sono stati diversi
incontri, anzi scontri, alcuni anche preoccupanti, in modo
particolare prima delle ferie estive. Devo sottolineare un fatto
negativo di questo disegno di legge, e anche qui vorrei una
precisazione da parte del Presidente della Giunta.
In Commissione si presentò un signore a nome della società e
disse:"noi della società abbiamo preparato questo disegno di
legge". Questa dichiarazione ci ha lasciato delle preoccupazioni;
non solo, ma allora non era neppure in grado di garantire, a noi
dell'opposizione che l'avevamo chiesto, che a questo Consorzio
Garanzia Fidi potessero anche intervenire le società che non
avessero sede sociale in Valle d'Aosta. Come poco fa ha detto il
Consigliere Tamone, non condivido questa condizione della sede
sociale, è una raccomandazione che si può fare, però potrebbe avere
anche effetti contrari.
La relazione al disegno di legge, quindi - lo hanno affermato il
Consigliere Mafrica e l'Assessore Martin - è non veritiera, in
quanto questi interventi erano già stati previsti in altre
strutture; lo stesso Assessore Martin si è preoccupato di
rettificare nell'ultima Commissione.
Oggi abbiamo maggiori garanzie su certe incertezze iniziali. Non
ho voluto malignare, ma c'è stato detto: "
noi vi proponiamo
questa legge
", sono state queste le parole che ci hanno
impressionato....
TAMONE (U.V.) (fuori microfono):
.... si trattava non di
una legge ma dello statuto del consorzio ....
BALDASSARRE (P.S.D.I.):
... può darsi anche che sia stato
un errore da parte del rappresentante di questa società nel venire
in Commissione e sostenere di aver loro presentato questo disegno
di legge, però ribadisco che ci siamo preoccupati ... lo stesso
Consigliere Tamone era preoccupato che quel signore lo avesse detto
....
L'Assessore Martin ha sostenuto che l'intervento regionale è
stato salutare in questa situazione, però gli introiti relativi
all'IVA sono aumentati di circa 23 miliardi nel 1986, ma sono
diminuiti con lo stesso intervento regionale nel 1987 di oltre 12
miliardi, quindi c'è stato un aumento aleatorio. Sostiene
l'Assessore che c'è l'aumento dei TIR, però sono diminuiti i TIR
che trasportano merce pregiata, per cui diminuendo l'IVA sono
aumentati solo i passaggi, quindi si possono sdoganare patate,
legna, però la merce pregiata (fra virgolette) è diminuita. E
questo nonostante la somma di 250 milioni che la Regione ha versato
alla società per attività promozionali.
Abbiamo chiesto delle attività promozionali ai rappresentanti
della Regione in seno alla società, ma non ci hanno dato una
risposta. Ci dica allora l'Assessore quali sono le attività
promozionali che sono state svolte presso l'autoporto di Aosta. Mi
auguro che lo dica e si possa dimostrare quali sono queste attività
promozionali.
Quindi, la prima questione è l'intervento regionale in una
attività privata che doveva rischiare in proprio e non lo fa perchè
adesso la Regione è subentrata con una quota azionaria.
La seconda questione è il versamento annuo di 250 milioni per
attività promozionali che non sono state fatte.
Terza questione: con questo provvedimento oggi dal punto di
vista finanziario la Regione impegna circa 3 miliardi per soli tre
mesi del 1987 (quando andrà in porto l'approvazione di questa legge
saremo alla fine di ottobre). Si presume che nel 1988 saranno
almeno 10-12 i miliardi che la Regione avrà investito per il
Consorzio Fidi. Qualcuno sostiene (forse lo sosterrà il Consigliere
Pascale) che questa è una politica di vantaggio nell'investire per
poi ricavare. Potrei al limite anche essere d'accordo: investiamo
due miliardi e ne ricaviamo duecento. Però se la situazione del
1986 era soddisfacente, quella del 1987 è preoccupante, e se è
preoccupante la situazione del 1987 dobbiamo cercare di non
impegnare somme regionali, perchè non servirebbe a niente
giustificare questi provvedimenti con il rientro dei 9/10.
Sono stato forse scorretto e un po' duro in quella Commissione,
quando ci è stato prospettato questo disegno di legge; prima di
tutto perché non avevamo capito certe situazioni, non potevamo
capirle, non eravamo in possesso di nessun verbale, ma solo di
questa relazione. C'era stato raccontato che succedeva questo in
altri autoporti, invece dopo esserci informati abbiamo saputo che
non era vero; a Regione vuole intervenire, è una decisione
politica, e le decisioni politiche se le assume la maggioranza.
Non voteremo questo provvedimento, siamo contro (non per
posizione demagogica o per posizione politica in questo Consiglio
regionale) questi tipi di interventi.
Mi auguro che non torneremo ancora in Consiglio a parlare di
interventi regionali nell'autoporto, perchè allora ci sarebbe da
preoccuparsi, come Amministratori regionali.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
Se si vuole fare un bilancio
dell'intervento regionale nell'ambito dell'autoporto, deciso dalla
legge di due anni fa, credo si debba partire dalle condizioni in
cui ci trovavamo due anni fa, e direi anche condizioni generali di
conoscenza dei problemi da parte del Consiglio, perchè ricordo il
dibattito acceso che ci fu due anni fa quando si approvò la legge
di intervento della Regione e le argomentazioni che allora furono
svolte da alcuni
Consiglieri. Mi ha fatto piacere oggi vedere che alcune
posizioni sono molto modificate; ho apprezzato l'intervento del
rappresentante di Nuova Sinistra, che è stato molto diverso da
quello che avevamo sentito due anni fa.
Riferendomi alle condizioni obiettive del traffico del 1985, se
ben ricordate eravamo in presenza di una curva discendente del
flusso di transiti attraverso il traforo del Monte Bianco, per la
contemporanea apertura del Traforo del Frejus, ed eravamo
preoccupati che una analoga discesa si sarebbe potuta verificare
con l'apertura dell'autoporto di Susa. L'obiettivo primario che si
era posto allora l'Amministrazione regionale era quello di rendere
la struttura dell'autoporto di Pollein più competitiva, per reggere
questa concorrenza di Susa, e quanto meno mantenere quelli che
erano i flussi degli sdoganamenti e quindi le entrate del riparto
fiscale.
Come ha detto giustamente l'Assessore, l'obiettivo mi sembra
largamente raggiunto, perchè non solo i dati del 1986 dimostrano un
incremento sia nel volume degli sdoganamenti sia nelle entrate
finanziarie, quindi fiscali da parte regionale, ma quelli del 1987
a ben considerarli dimostrano un ulteriore aumento del numero degli
sdoganamenti (mi pare del 2-3%), e soltanto una diminuzione di
quelli che sono gli introiti dei diritti doganali e quindi delle
entrate regionali.
Questo significa che complessivamente nell'arco dei due anni la
struttura autoportuale ha acquisito dei nuovi clienti, in
percentuale anche abbastanza consistente; nel contempo, è vero, ha
perso alcuni trasporti, e guarda caso sono dei trasporti che
riguardano le merci a più alta incidenza fiscale, cioè animali e
carni.
Vorrei ricordare, riportandomi alla discussione di due anni fa,
che a quell'epoca uscì la circolare che autorizzava le merci in
transito, anche di carattere sanitario, a poter effettuare la
visita sanitaria a destino. Prima tutte le merci sottoposte a
visita sanitaria dovevano obbligatoriamente effettuare questa
visita al confine e quindi all'autoporto. Questo già di per sé ha
dirottato altrove in dogane interne, con strutture più agili, una
parte di questo traffico. Poi ci possono essere, li ha enunciati
prima l'Assessore, dei motivi di carattere contingente, dovuti alla
epidemia che può aver colpito alcune Regioni nordoccidentali, da
dove in modo particolare provengono queste importazioni. Inoltre,
se vogliamo ragionare con obiettività, ci sono anche delle carenze
connesse a quella che è l'organizzazione dei servizi nell'ambito
autoportuale, organizzazione che comporta fisiologicamente dei
ritardi.
L'offerta del servizio da parte dell'operatore privato
all'interno dell'autoporto è una offerta atipica che non esiste in
altri centri, perchè altrove ogni casa di spedizione, ogni
operatore privato redige personalmente in modo autonomo le proprie
dichiarazioni doganali e, magari agendo anche sul fattore tempo, va
in dogana per richiedere l'operazione.
Nell'ambito dell'autoporto questo non avviene, perchè c'è un
solo centro al quale convergono le varie richieste degli operatori
privati, e automaticamente, quando aumenta il volume del traffico,
e questo si verifica proprio nei giorni di maggiore punta, questo
centro a volte si ingolfa. Cioè, più aumenta il volume degli
sdoganamenti, più la struttura non resiste a questo aumento e crea
dei ritardi. Non sono ritardi soltanto dovuti alla vischiosità
burocratica dell'organismo pubblico, sono ritardi connaturati al
tipo di struttura che esiste nell'ambito autoportuale nel
richiedere questo servizio all'operatore pubblico.
Questo deve far riflettere, perchè vuol dire che fino ad un
certo livello la struttura garantisce, oltre alla economicità del
servizio rispetto ad altri centri, la celerità del servizio; al di
là di certi livelli questa celerità non esiste più, anzi ci può
essere un ritardo. Allora, o si accetta questo ritardo oppure
bisogna cominciare a riflettere sulla possibilità di modificare
questa struttura, questo tipo di offerta all'interno
dell'autoporto, cosa che credo non possa fare né la parte pubblica
statale né la parte pubblica regionale, ma sulla quale devono
riflettere e trovare i correttivi gli stessi operatori privati.
Questo è un provvedimento positivo, che potrà dare degli
effetti, anche se non so in quale misura; non mi pare un
provvedimento di natura eccezionale, perchè vorrei ricordare al
Consiglio che esistono già dei consorzi fidi per gli albergatori,
per gli agricoltori, per i commercianti, ai quali da dieci anni la
Regione concede contributi per l'abbattimento dei tassi di
interesse, che vengono votati quasi alla unanimità da parte del
Consiglio regionale. Questo è analogamente un consorzio garanzia
fidi, con una differenza, se mi si permette: prendendo a
riferimento il miliardo concesso al consorzio garanzia fidi tra gli
industriali, del quale forse non vediamo un effetto diretto, qui
possiamo avere un riscontro diretto perchè qualsiasi investimento
che viene effettuato nell'ambito autoportuale può dare un riscontro
in termini di entrata fiscale.
È vero che non esistono altrove di queste facilitazioni, quindi
era errata l'indicazione nella relazione; non esistono altrove
perchè solo qui esiste l'interesse regionale, quindi è giusto che
l'Amministrazione regionale si faccia partecipe di questo consorzio
garanzia fidi. Giustamente diceva l'Assessore alle Finanze e
ripeteva il Consigliere Tamone che è necessario intervenire con
altri provvedimenti per migliorare questa struttura. Sono stati
citati i magazzini doganali; vorrei citare altri provvedimenti,
quali ad esempio i laboratori di analisi. Avevo fatto una
interpellanza un anno o due anni fa per istituire questo
laboratorio di analisi che poi serve per quelle merci su cui
abbiamo perso, quali carni bovine e carni suine; mi fu risposto che
costava più di un miliardo, che non ne valeva la pena, che semmai
bisognava potenziare il laboratorio di analisi dell'USL che mi pare
sia poco funzionante. Questo è un altro degli argomenti che
possiamo affrontare.
C'è poi anche da affrontare il problema del collegamento dei
provvedimenti che si attuano all'interno dell'autoporto con quelli
che dovrebbero essere attuati dal traforo del Monte Bianco: questo
collegamento che abbiamo più volte richiesto in effetti poi non si
attua. Anzi, se sono vere le voci che ho raccolto stamattina, mi
pare che da oggi i pedaggi al traforo del Monte Bianco sono
aumentati del 20% e questa non credo sia una politica che vada a
favore dell'autoporto.
Una affermazione del Consigliere Tamone che non condivido è
quella di considerare l'autoporto come una "mucca" che si deve
cercare di mungere fino al 1992. Questo è un atteggiamento
sbagliato del modo di porsi di fronte all'autoporto, intanto perchè
il 1992 è già slittato e penso che slitterà comunque di qualche
anno, ma poi non è detto da nessuna parte che nel 1992, nel 1994 o
1995 le dogane saranno chiuse. A questa ipotesi non credo; secondo
me, e secondo gli esperti, nel 1992 o nel 1995 sarà modificata la
struttura, magari anche profondamente, che provvede ala
importazione e al pagamento dei diritti doganali. Quindi a maggior
ragione dobbiamo potenziare le strutture autoportuali per essere
pronti a queste modifiche che possono intervenire in sede CEE, per
cercare di mantenere a Pollein l'attuale volume di
sdoganamenti.
Si dà atto che alle ore 19,23 assume la Presidenza il Vice
Presidente DOLCHI.
PRESIDENTE:
È chiusa la discussione generale. Ha chiesto
di parlare l'Assessore alle Finanze Martin per la replica, ne ha
facoltà.
MARTIN (A.D.P.):
La mia replica sarà breve in quanto non
mi pare si siano prospettate delle grandi differenziazioni e
interpretazioni su questa legge.
Giustamente il Consigliere Pascale diceva che l'atteggiamento
dei diversi Gruppi rispetto alla legge votata un anno fa, è
fondamentalmente cambiato; si è capito che questa legge è andata
incontro a quelle che erano le preoccupazioni, si è capito che
questa legge è andata a buon fine e gli scopi che perseguiva sono
stati raggiunti.
Si tratta oggi di fare un completamento, una integrazione di
quel provvedimento votato dal Consiglio due anni fa per cercare di
recuperare una certa competitività che per cause molteplici che
abbiamo elencate si sono verificate durante questo anno.
Si può convenire su molte cose che sono state dette dai diversi
gruppi. Certamente il 1992 sarà una data importante per cui sarà
bene fare una riflessione su questa data; penso che sarà un
problema che la prossima legislatura dovrà affrontare molto
seriamente, perchè si tratta di modificare radicalmente le entrate
del riparto fiscale.
Forse c'è stata una incomprensione quando si parlava di
interventi similari in altre strutture; in effetti si intendeva
dire che altri tipi di situazioni esistono, per esempio a Susa,
dove esiste una società di factoring, composta da un paio di
banche, che fa questa cessione di crediti ad un costo del denaro
che si aggira sul prime rate.
A Susa non c'è l'intervento regionale perchè, diceva giustamente
il Consigliere Pascale, la Regione Piemonte non ha nessun interesse
specifico nel settore.
Per rispondere al Consigliere Baldassarre, mi pare che i
rappresentanti regionali abbiano comunque detto quali sono state le
attività più importanti assunte per incentivare e promuovere certe
iniziative presso l'autoporto. Hanno parlato di assicurazioni che
vengono date agli autisti che coprono il percorso dall'autoporto
fino a destinazione, e mi pare che questa forma di promozione sia
stata apprezzata. Hanno portato anche l'esempio pratico del caso
che si è verificato di un autista che purtroppo ha avuto un
incidente e la sua famiglia ha potuto usufruire di questa polizza.
So di altre iniziative tipo buoni pasto, buoni gasolio, le quali,
sommate a quelli che erano i benefici della legge, hanno portato i
vantaggi che nel 1986 abbiamo avuto e che poco fa quantificavo in
23 miliardi. Mi pare che questa cifra ci può far dire che
l'intervento che costa alla Regione annualmente circa 1 miliardo e
mezzo, per diversi anni è stato ammortizzato.
PRESIDENTE:
Si passa all'esame dell'articolato. Do
lettura dell'art. 1:
ART. 1
1. La regione Valle d'Aosta aderisce, quale socio, al
Consorzio Garanzia Fidi fra gli importatori e le case di spedizioni
operanti nella circoscrizione doganale di Aosta, costituito in
Aosta con atto del notaio MARCOZ in data 11 giugno 1987 (repertorio
n. 71365).
PRESIDENTE:
Ha chiesto di parlare per dichiarazione di
voto il Consigliere Pascale, ne ha facoltà.
PASCALE (P.S.I.):
Il Gruppo socialista voterà a favore
del disegno di legge in oggetto.
PRESIDENTE:
Pongo in votazione l'art. 1 testè letto:
ESITO DELLA VOTAZIONE
Presenti 24
Votanti 19
Favorevoli 17
Contrari 2
Astenuti 5 (Bajocco, Cout, Dolchi, Mafrica, Millet)
Il Consiglio approva
PRESIDENTE:
Do lettura dell'art. 2:
ART. 2
1. La Regione è autorizzata a concedere al Consorzio Garanzia
Fidi fra gli importatori e le case di spedizioni di cui al
precedente art. 1, per l'anno 1987, un contributo di Lire
2.000.000.000 al fine di consentire l'abbattimento, fino ad un
massimo del 50%, del tasso di interesse fissato dalla convenzione
fra il Consorzio e gli Istituti di credito per aperture di credito
destinate a finanziare le dilazioni nel pagamento dei diritti
doganali per operazioni di importazioni definitive compiute presso
la circoscrizione doganale di Aosta.
PRESIDENTE:
Pongo in votazione l'art. 2 testè letto:
ESITO DELLA VOTAZIONE
Presenti 29
Votanti 23
Favorevoli 21
Contrari 2
Astenuti 6 (Bajocco, Cout, Dolchi, Mafrica, Millet e Tonino)
Il Consiglio approva
PRESIDENTE:
Do lettura dell'art. 3:
ART. 3
1. Le somme eventualmente non utilizzate nell'anno 1987 per i
fini di cui alla presente legge del predetto Consorzio potranno
essere utilizzate agli stessi fini negli anni successivi.
PRESIDENTE:
Pongo in votazione l'art. 3 testè letto:
ESITO DELLA VOTAZIONE
Presenti 29
Votanti 23
Favorevoli 21
Contrari 2
Astenuti 6 (Bajocco, Cout, Dolchi, Mafrica, Millet e Tonino)
Il Consiglio approva
PRESIDENTE:
Do lettura dell'art. 4:
ART. 4
1.
L'onere derivante dalla concessione del contributo
previsto dalla presente legge graverà sul capitolo 36910
(Contributi al Consorzio Garanzia Fidi fra gli importatori e le
case di spedizioni operanti presso la circoscrizione doganale di
Aosta) che viene a tal fine istituito nella parte spesa del
bilancio di previsione della Regione per l'anno 1987.
2.
Alla copertura dell'onere di cui al comma
precedente ammontante a L. 2.000.000.000 si provvede mediante
riduzione di pari importo dallo stanziamento iscritto al capitolo
50150 "Fondo globale per il finanziamento di spese per ulteriori
programmi di sviluppo (Spese di investimento)" del bilancio di
previsione per l'esercizio 1987 a valere sull'accantonamento
previsto all'allegato n 8 al bilancio stesso relativo
all'istituzione di una azienda regionale di credito; su detto
intervento risulta quindi disponibile la minor somma di Lire
5.250.000.000.
PRESIDENTE:
Pongo in votazione l'art. 4 testè letto:
ESITO DELLA VOTAZIONE
Presenti 29
Votanti 23
Favorevoli 21
Contrari 2
Astenuti 6 (Bajocco, Cout, Dolchi, Mafrica, Millet e Tonino)
Il Consiglio approva
PRESIDENTE:
Do lettura dell'art. 5:
ART. 5
1. Alla parte Spese del bilancio di previsione della Regione
per l'anno 1987 vengono apportate le seguenti variazioni:
in diminuzione
capitolo 50150 "Fondo globale per il finanziamento di spese
per ulteriori programmi di sviluppo - Spese di
investimento"
L. 2.000.000.000
in aumento
Settore 2.2.2. Sviluppo economico Programma 2.2.2.11.
Interventi promozionali per il commercio
capitolo 36910 di nuova istituzione
codificazione 2.1.2.4.3.5.10.25.03 "Contributi al Consorzio
Garanzia Fidi fra gli importatori e le case di spedizione operanti
presso la circoscrizione doganale di Aosta
- L.R. n.
L. 2.000.000.000
PRESIDENTE:
Pongo in votazione l'art. 5 testè letto:
ESITO DELLA VOTAZIONE
Presenti 29
Votanti 23
Favorevoli 21
Contrari 2
Astenuti 6 (Bajocco, Cout, Dolchi, Mafrica, Millet e Tonino)
Il Consiglio approva
PRESIDENTE:
Do lettura dell'art. 6:
ART. 6
La presente legge è dichiarata urgente ai sensi del 3° comma
dell'articolo 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
PRESIDENTE:
Pongo in votazione l'art. 6 testè letto:
ESITO DELLA VOTAZIONE
Presenti 29
Votanti 23
Favorevoli 21
Contrari 2
Astenuti 6 (Bajocco, Cout, Dolchi, Mafrica, Millet e Tonino)
Il Consiglio approva
PRESIDENTE:
Pongo in votazione per scrutinio segreto la
legge nel suo complesso.
I ^ VOTAZIONE NULLA
PRESIDENTE:
Essendo risultata nulla la prima votazione,
si procede alla seconda votazione a scrutinio segreto.
VOTAZIONE A SCRUTINIO SEGRETO
ESITO DELLA VOTAZIONE
Presenti 28
Votanti 22
Favorevoli 19
Contrari 3
Astenuti 6 (Bajocco, Cout, Dolchi, Mafrica, Millet e Tonino)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK