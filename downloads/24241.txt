Consiglio Regionale della Valle d'Aosta - Oggetto del Consiglio n. 3206 del 9 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3206 del 9 gennaio 2008 - Resoconto
OGGETTO N. 3206/XII - Interpellanza: "Criteri di nomina del
Consiglio di amministrazione della "Monterosa ski"".
Interpellanza
Appreso dagli organi di stampa del rinnovo delle cariche del
Consiglio di Amministrazione della S.p.a. "Monterosa ski";
Ricordato che la quota di proprietà "pubblica" della società
è pari all'87%;
Preso atto delle dichiarazioni dell'Amministratore Delegato
estromesso, che stigmatizzano il metodo con cui si è proceduto al
rinnovo delle cariche;
Constatate le gravi difficoltà che, a causa dei rapidi
cambiamenti climatici, investono tutto il mondo della pratica degli
sport invernali ed in particolare dello sci da discesa, e che
mettono in crisi i comprensori e le stazioni sciistiche;
i sottoscritti Consiglieri regionali
Interpellano
il Governo regionale per sapere:
1) se i metodi adottati per "dimissionare" il Presidente e
l'Amministratore Delegato della Società "Monterosa ski" siano stati
quelli più confacenti e trasparenti, tenuto conto, tra l'altro, che
la Finaosta e alcuni comuni del comprensorio detengono 87% delle
quote della "Monterosa ski",;
2) se ritiene opportuno che due Sindaci di paesi facenti
parte del comprensorio sciistico "Monterosa ski" facciano parte del
nuovo Consiglio di Amministrazione e come si intende operare perché
non insorgano eventuali conflitti di interesse;
3) se corrisponde al vero che due Presidenti di sezioni
locali dell'Union Valdôtaine fanno parte del nuovo Consiglio di
Amministrazione e come valuta questa "coincidenza";
4) quali criteri sono stati presi a riferimento per garantire
con le nuove nomine nella Società, le professionalità adeguate per
rispondere alle sfide poste dai cambiamenti climatici, e se è già
stato adottato dai nuovi amministratori un nuovo "Piano
Industriale" per il rilancio del comprensorio e il risanamento del
deficit della Società.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Le cose che ho da dire sono
semplicissime. Ogni tanto ho l'abitudine di fare degli esami
comparativi, per esempio, fra il Consiglio di amministrazione della
"Casinò S.p.a." e il Consiglio di amministrazione della "Monterosa
ski". E allora i conti non mi tornano! È da un anno e mezzo che
contestiamo la sprovvedutezza, l'incapacità del Consiglio di
amministrazione del Casinò; è da un anno e mezzo che abbiamo
chiesto le dimissioni e finalmente queste sono state depositate,
non ancora formalizzate, dopo un anno e mezzo: abbiamo perso un
anno e mezzo.
"Monterosa ski": un'azienda che da 35 anni ha sempre avuto
l'Amministratore delegato, Ferruccio Fournier, anche se non si
dovrebbero fare nomi. È un'azienda che nell'arco di questi 35 anni
ha costituito un comprensorio non indifferente, anche sul versante
piemontese di Alagna, ma non sono a conoscenza di una discussione
all'interno del Consiglio di amministrazione, come c'è ad esempio
nel Consiglio di amministrazione del Casinò, dove ci sono due
strategie: una è quella di un Consigliere che dice che nella casa
da gioco bisogna intervenire con certi criteri; poi c'è quella di
un Presidente del Consiglio di amministrazione che criteri non ne
ha, non si sa bene chi li definisca e dove vengano prese le
decisioni. Di fronte ad un dibattito si presenta un piano
industriale, la Regione e i Comuni (quasi l'85% delle azioni)
decidono il piano industriale, quale strategia adottare e su quello
si calano le persone che si ritiene più professionalizzate, per
portare avanti quel tipo di piano industriale che in linea di
massima dovrebbe decidere l'azionista.
Abbiamo appreso dalla solita stampa che nel giro di 24 ore,
perché ho avuto anche un rapporto di amicizia con Moreno Rossin, il
quale ha detto:
"ci siamo trovati in questa decisione,
l'azionista decide quali amministratori mette a gestire la propria
azienda, ma non abbiamo capito cosa sia successo, dove abbiamo
sbagliato per essere sostituiti e dove sono le professionalità dei
nuovi amministratori nominati nella Monterosa ski, rispetto non
tanto al sottoscritto, quanto a chi ha 35 anni di esperienza"
.
L'interpellanza vuol cercare di capire cosa è successo, per quale
motivo sono stati sfiduciati questi due Amministratori, per quale
motivo ne sono stati nominati degli altri, se ci sono delle
strategie diverse, degli investimenti diversi da fare, un cambio di
gestione diverso per risanare eventuali bilanci in perdita. A
questo punto, però, lo stesso tipo di interventi avremmo dovuto
operarli su tutte le altre società che gestiscono gli impianti di
risalita in perdita per il resto della Valle.
In sostanza, non capisco perché è stato sfiduciato un gruppo
dirigente a fronte di risultati economici che non sono né peggio,
né meglio di quelli di altre società di gestione di impianti
presenti nella nostra regione. Non si è capito se c'è un piano
industriale all'interno degli azionisti, se c'è una discussione su
chi deve portare avanti questo piano industriale, per cui c'è stata
la sfiducia degli attuali amministratori a fronte della nomina
degli altri, o per quale meritocrazia sono stati sfiduciati gli uni
e sono stati nominati degli altri. Vorremmo, Assessore, che ci
rispondesse.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Vede, Consigliere Bortot, capisco che
il gioco della minoranza possa essere quello di infilarsi in ogni
piccola bega e in ogni piccola polemica, per guadagnare un po' di
visibilità o consenso raccogliendo gli scontenti ma, se è legittimo
questo, bisognerebbe fare un lavoro più serio. E allora - vede -
già nella costruzione dell'interpellanza, quando parla di metodi
adottati per dimissionare, rimango già perplesso, perché il
Consiglio di amministrazione della "Monterosa ski" è arrivato alla
sua naturale scadenza, quindi non c'è nessun rapporto che è stato
interrotto, c'è stata una legittima nomina di un nuovo Consiglio di
amministrazione, tenendo conto che da 9 persone è passato a 5
persone, quindi nell'ambito di questa ristrutturazione sono state
fatte delle valutazioni. Ora - detto subito questo, perché sennò
già non si capisce e uno va in completo fuori gioco - non so se lei
ha avuto modo di leggersi le deliberazioni della Giunta o di
sentire la risposta che ha fatto prima il collega Pastoret; forse
le è sfuggita una deliberazione, che abbiamo adottato qualche mese
or sono, dove abbiamo messo a disposizione del sistema degli
impianti a fune più di 10 milioni di euro. Di questi 10 milioni di
euro - faccia attenzione ai numeri - 6,7 milioni erano per la
"Monterosa ski". Questo non le dice nulla? Allora quando lei dice
un po' più un po' meno... io non capisco questo suo strabismo. Nel
momento in cui ci sono delle perdite in una società, venite, vi
stracciate le vesti, fate un disastro; quando ci sono delle società
che perdono per anni consecutivi 4-5 milioni di euro all'anno,
questo aspetto non lo vedete.
Nella deliberazione adottata - tanto per rispondere all'assenza
di strategia, cosa che non ha scritto qui, ma che ha poi detto
nella sua illustrazione - ci sono dei criteri ben precisi, quindi
in quella deliberazione ci sono degli indirizzi fortemente
condizionanti per l'esercizio degli impianti a fune. Rispetto a
quella deliberazione l'azionista di riferimento - che non è la
Regione, ma è la "Finaosta" - dopo un confronto ovviamente fatto
con il sottoscritto, con il Presidente Caveri, con l'Assessore
competente Pastoret, ha definito degli indirizzi.
Allora, almeno informarsi! Oggi colui che è stato individuato
per essere Amministratore delegato, è un funzionario di "Finaosta"
che da sempre si è occupato della "Monterosa ski"; in passato aveva
addirittura degli incarichi apicali nella società, quindi non è
stato introdotto l'ultimo ragazzo che passava di lì. Quindi una
competenza che il dott. Balestrino ha maturato sul campo in
svariate società e con una competenza che è indiscutibile: forse
solo lei non la conosce. Il Presidente della società è un dottore
commercialista, un revisore contabile con delle professionalità che
anch'esse credo non siano discutibili, quindi una risorsa locale
con una conoscenza del dominio in cui esercita la sua attività
"Monterosa ski", per cui anche qui non ci sembra di aver indicato
una persona priva dei requisiti di professionalità.
Nell'ambito della sua interpellanza indica anche un elemento che
può generare scandalo o, meglio, due elementi che sono a suo
giudizio negativi: il fatto di aver inserito due Sindaci e nella
domanda successiva dice due Presidenti delle sezioni dell'"Union
Valdôtaine". Allora delle due l'una: non sembra che i due Sindaci
appartengano all'"Union Valdôtaine", anzi, è l'esatto contrario,
perché i Sindaci sono (almeno uno) dichiaratamente appartenenti ad
una coalizione che tanto vi sta a cuore: quella del "Galletto".
Questa è la dimostrazione sta che è stata fatta una scelta
istituzionale per far sì che l'azione della società tenesse conto
di tutti quegli elementi, che i comprensori e i territori riescono
ad esprimere. Lei non potrà disconoscere che una società di quella
importanza avrà tali e tanti rapporti con le amministrazioni, che
il modo più corretto per creare un dialogo è quello di
coinvolgerle, indipendentemente dalla loro colorazione politica,
almeno questo ci venga riconosciuto.
Sono stato autorizzato dal Sindaco Munari a dire che attualmente
il Consiglio di amministrazione sta lavorando molto bene: questo è
il messaggio che sono stato autorizzato a trasmettere da parte di
un'istituzione, ma anche di un uomo politico che è al di sopra di
ogni sospetto, perché non appartiene al nostro movimento.
Dei due componenti, che peraltro sono già stati individuati, uno
era già presente nel Consiglio di Amministrazione ed è un elemento
di continuità che credo non sia così deprecabile. Quindi una delle
due persone che lei indica come un riferimento della politica
dell'"Union", lo era già prima nel Consiglio di Amministrazione, e
nell'ambito di queste strategie è un elemento di continuità e ha
anni di esperienza nel settore; l'altra è il Presidente di cui
abbiamo già indicato la professionalità. Credo, quindi, che tutto
questo ragionamento che lei ha fatto sia un ragionamento che vuole
inserirsi in polemiche e in discussioni che sono particolarmente
non rispondenti allo stato di fatto.
Se ogni cambiamento o modifica deve essere portata in Consiglio
regionale, per poter fare i paladini di coloro che sono o non sono
stati riconfermati... non fate una cosa tanto perbene. Se ci fosse
stata un po' di attenzione avreste capito che nessuno è stato
dimissionato, ma a una normale scadenza sono stati nominati nuovi
organi; che le persone che sono state individuate sono persone di
grande competenza; che il condizionamento politico non c'è stato,
perché sono state nominate addirittura persone che stanno in
schieramento opposto a quello dell'"Union Valdôtaine", quindi da
questo punto di vista se vi fosse stata questa analisi, vi sareste
risparmiati un'interpellanza completamente campata per aria.
Si dà atto che dalle ore 15,57 assume la presidenza il
Vicepresidente Lanièce.
Presidente
- La parola al Consigliere Bortot.
Bortot (Arc-VA)
- Assessore, che voglia farmi passare per
lo scemo del villaggio non è grave, ma qui dentro penso che a
questo punto siamo 35 scemi meno che lei, perché non mi venga a
dire che quello che è successo a "Monterosa ski" ha quel filo
conduttore che ha detto lei.
Quando ho sollevato il problema dei sindaci nel Consiglio di
amministrazione, ho chiesto se non vi fosse un conflitto di
interessi, perché se seguiamo la sua logica, il sindaco non
dovremmo nominarlo solo nella società "Monterosa Ski"...
(interruzione dell'Assessore Marguerettaz, fuori
microfono)
... no, Assessore, a questo punto i sindaci andrebbero nella
società di gestione dei rifiuti, andrebbero fra i presidenti della
Pro Loco, perché se il sindaco equivale automaticamente ad un
miglioramento di gestione di un'attività, o fa il sindaco tuttofare
che piglia tutto, senza voler disprezzare nessuno... quindi la
domanda era se non vi fosse un conflitto di interessi.
Lei ha nominato una persona che ha capacità e professionalità,
ma questo fa a pugni con i "buchi" di "Monterosa ski" che ha citato
lei, perché se questa persona era lì, era brava e capace e cosa c'è
stata a fare in tutti gli anni precedenti? Tanto per essere molto
chiari.
Il fatto, poi, che "il fulmine cada a ciel sereno", perché lei
dice che, è vero, non sono state chieste le dimissioni e nessuno è
andato a scadenza naturale, ma il pacchettino è stato confezionato,
perché bastava avvicinare i vecchi amministratori, e dire:
"guardate che abbiamo trovato delle persone più brave, più
capaci...", eccetera e voi giustamente dopo 35 anni vi mandiamo in
pensione, nulla osta. È il metodo che non va bene!
E poi tutta questa solerzia da parte sua - ne prendo atto e sono
contento - però la stessa solerzia l'adoperi per tutti gli altri
consigli di amministrazione che fanno capo al suo Assessorato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK