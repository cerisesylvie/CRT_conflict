Consiglio Regionale della Valle d'Aosta - Oggetto del Consiglio n. 2553 del 28 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2553 del 28 gennaio 1987 - Resoconto
OGGETTO N. 2553/VIII - PIANO DI RISANAMENTO DELLA SOCIETÀ
COOPERATIVA "LA GROLLA" DI SAINT-PIERRE. (Interrogazione).
PRESIDENTE:
Do lettura del testo dell'interrogazione
presentata dal Consigliere Sandri:
Interrogazione
Ricordata la situazione di difficoltà in cui versa la società
cooperativa "La grolla" di Saint-Pierre che potrebbe invece, con un
modesto intervento pubblico, sviluppare e mettere a frutto
esperienze e professionalità in un settore, quello
dell'oggettistica in legno, che ha un mercato di tutto
rispetto;
Appreso che esisterebbe un piano di risanamento finanziario e
di sviluppo dell'attività della cooperativa in questione;
Preso atto con soddisfazione che questo fatto, se vero,
andrebbe nella direzione proposta da Nuova Sinistra con una mozione
presentata il 12 novembre 1986.
Si interroga
l'Assessore all'Industria, Commercio, Artigianato e Trasporti
per conoscere:
1)
se corrisponde a verità la notizia dell'esistenza
di un piano di risanamento della Cooperativa "La Grolla";
2)
se la Giunta o l'Assessore competente hanno
esaminato detto piano;
3)
se l'Amministrazione intenda avvalersi del piano
oppure intende seguire altre strade per permettere la continuità
produttiva di questa azienda che potrebbe offrire sbocchi
occupazionali interessanti per l'Alta Valle.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Per quanto concerne la prima domanda, è
stato presentato ed è all'esame congiunto dell'Assessorato e della
Finaosta un piano di risanamento della Cooperativa. Le
considerazioni che svolge l'Assessorato sono di questo tipo e cioè
che un ripianamento puro e semplice della situazione debitoria, che
la Cooperativa si è portata dietro dalle precedenti gestioni, non
dà garanzie sufficienti per la continuazione dell'attività
produttiva. Non solo, dai dati in nostro possesso risulta che dal
1983 al 1985 si è registrata una certa flessione delle vendite, che
sono passate dai 502 milioni dell'83 ai 246 milioni del 1985.
Quindi, le intenzioni dell'Amministrazione regionale sono di questo
tipo: siamo coscienti che un puro intervento di risanamento nella
situazione debitoria non garantisca la continuità della vita di
questa Cooperativa e, quindi, l'intenzione della Giunta è di
contribuire alla predisposizione di un piano di sostegno e di un
progetto, che rilanci la Cooperativa in termini di efficienza e di
economicità, con una situazione di bilancio economicamente valido.
D'altra parte abbiamo richiesto alla Cooperativa un impegno per
garantire l'attuazione di questo piano.
In sintesi, le proposte sono all'esame dell'Amministrazione
regionale congiuntamente alla Finaosta; l'intenzione non è di
operare un semplice ripianamento dei debiti, soprattutto a chiusura
di quelli del passato, quanto di rilanciare l'azienda qualora la
Cooperativa voglia assumersi l'impegno di avviare e di sviluppare
questa attività in futuro, perchè l'Amministrazione regionale non
può certamente sostituirsi alla Cooperativa che, voglio ricordarlo,
anche se con forme diverse da quelle di una impresa privata, è pure
una impresa ed a certe regole deve sottostare.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Credo che l'Assessore non si renda ben
conto che i tempi che abbiamo davanti sul problema della
Cooperativa "La Grolla" sono estremamente stretti e mi dispiace che
scarichi sulla Cooperativa la responsabilità di questa situazione
prefallimentare, come se la Cooperativa non avesse più voglia, più
interesse, più capacità di responsabilizzarsi sul proprio
futuro.
Gli ex ventidue dipendenti, che poi hanno formato la
Cooperativa, hanno fatto di tutto finanziariamente, mettendo dentro
questa impresa anche le proprie liquidazioni, per cercare di farla
decollare; c'è sempre stato uno strozzamento dal punto di vista
finanziario, di cui la Regione credo sia la prima responsabile, che
ha ridotto sensibilmente il fatturato, l'occupazione (si sono già
perse sette unità, da ventidue persone si è scesi a quindici
soltanto di dipendenti), tanto che il Commissario Dayné ormai si
trova di fronte ad un quadro finanziario tale per cui "La Grolla"
chiude. Quindi, se l'Assessorato e la Finaosta non si danno tempi
di lavoro diversi, fra qualche mese ci troveremo ad affrontare il
problema degli ex-dipendenti ed ex-cooperatori de "La Grolla",
perchè questa azienda sarà chiusa.
Se per la Nuova Rock si sono avuti dei tempi molto stretti,
questi stessi tempi si potevano e si possono ancora utilizzare per
"La Grolla". Forse non esiste una stessa affinità di sentimento fra
gli amministratori e i dipendenti de "La Grolla" e l'Assessorato
all'Industria, come, invece, c'è fra altri imprenditori in Valle
d'Aosta e lo stesso Assessorato all'Industria e Commercio.
A me dispiace in maniera notevole, ma ancora di più sarà
dispiaciuto l'Assessore quando si troverà di fronte al problema di
questi ulteriori quindici disoccupati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK