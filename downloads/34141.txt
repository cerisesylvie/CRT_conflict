Consiglio Regionale della Valle d'Aosta - Oggetto del Consiglio n. 2059 del 9 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2059 del 9 novembre 2011 - Resoconto
OGGETTO N. 2059/XIII - Interpellanza: "Revisione dei
parametri previsti dall'indicatore IRSE ai fini dell'assegnazione
degli alloggi di edilizia residenziale pubblica".
Interpellanza
Informato che due Comuni della Bassa Valle non hanno potuto
assegnare gli alloggi liberi di edilizia residenziale pubblica che
hanno a disposizione;
Evidenziato che le persone che hanno risposto al bando per
l'assegnazione di due alloggi predisposto dal Comune di Bard
avevano un reddito troppo alto rispetto ai limiti ISE fissati con
deliberazione della Giunta regionale n. 2087 in data 24 luglio
2009, e che il bando per tre alloggi emanato dal Comune di
Pontboset è andato deserto;
Sottolineato che i due bandi, come prevede la legge
regionale, erano stati estesi anche ai residenti dei Comuni
limitrofi;
Rammentato che l'indicatore di reddito per l'assegnazione
degli alloggi di edilizia residenziale pubblica è stabilito dalla
legge regionale n. 39 del 4 settembre 1995 che ha introdotto
l'Indicatore della Situazione Economica (ISE);
Ricordato che l'inadeguatezza di tali limiti è stata
evidenziata anche dall'ultimo bando emanato dal Comune di
Aosta;
Richiamato l'impegno assunto nel Consiglio regionale dell'11
giugno 2009 con l'approvazione dell'ordine del giorno relativo
all'applicazione dell'ISE e dell'IRSE sui diversi servizi gestiti
dalla Regione, dagli Enti locali, dall'ARER;
il sottoscritto Consigliere regionale
Interpella
la Giunta regionale per sapere:
1) se è intenzione dell'esecutivo rivedere le soglie dei
limiti dell'indicatore ISE del nucleo familiare per poter accedere
agli alloggi di edilizia residenziale pubblica;
2) quando ottempererà all'impegno assunto con la risoluzione
approvata dal Consiglio regionale dell'11 giugno 2009.
F.to: Rigo
Presidente
- La parola al Consigliere Segretario
Rigo.
Rigo (PD)
- L'interpellanza - come avrete visto - è
diretta conseguenza di un fatto a voi tutti noto: "
Le case
popolari ci sono, ma mancano gli inquilini
". Questo è l'incipit
dell'articolo della giornalista Daniela Giachino, apparso su
La
Stampa
di qualche settimana fa. Nell'articolo i Sindaci dei
Comuni di Bard e di Pontboset ne spiegavano le ragioni e la loro
amara conclusione era questa:
"Lasciarli vuoti comporta al
Comune spese; rifaremo il bando, ma l'iter è talmente lungo che
sono destinati a rimanere vuoti ancora per parecchio e, se la
Regione non modificherà i parametri, penso che andrà di nuovo
deserto".
E i parametri sono quelli indicati nella
deliberazione di Giunta n. 2087/2009, una persona valore ISE 7.000,
due persone valore ISE 11.000, tre persone 15.000, e così via.
L'indicatore della situazione economica è stato introdotto, per
la prima volta, con l'approvazione della legge regionale 17 maggio
2009, ai fini proprio dell'assegnazione degli alloggi di edilizia
residenziale pubblica. Oggi non voglio mettere in discussione
questa innovazione, ma la recente esperienza dei Comuni della Bassa
Valle ci obbligano a ripensare quei limiti per l'accesso. Con
rammarico abbiamo dovuto prendere atto che nessun residente nei
comuni interessati, né in quelli limitrofi, come prevede la legge,
possedeva i requisiti necessari. "
In realtà, persone interessate
c'erano
- così diceva il Sindaco Chanoux -
ma superavano la
soglia del reddito. In particolare una ragazza, che ne aveva
bisogno urgentemente, aveva 1.000 euro in più rispetto al
limite
". Conti alla mano, 1.000 euro l'anno vogliono dire un
po' più di 2,50 euro al giorno. Per la verità questa discrasia era
già balzata agli onori della cronaca ad aprile dell'anno scorso -
come ricorderete - con la pubblicazione della graduatoria
provvisoria per l'assegnazione di alloggi di edilizia residenziale
pubblica per il Comune di Aosta. Allora 1.340 nuclei familiari
ritirarono i moduli di domanda, ma, poi, ne furono presentati
652.206 domande furono accolte, ma ben 207 escluse, proprio per il
requisito del reddito.
Certo, aveva ragione l'Assessore Marco Viérin quando,
rispondendo ad un'interrogazione, affermò che:
"A noi non
interessa creare false aspettative"
, ma da qui a dover prendere
atto di bandi che vanno deserti ci deve essere necessariamente una
via di mezzo! Undicimila valore ISE per due persone, ad esempio una
mamma con un bambino, significa non superare un reddito lordo di
16.164 che, togliendo le tasse, vuol dire vivere con poco più di 30
euro al giorno. Vi sembrano cifre tali da non poter accedere agli
alloggi popolari? L'introduzione dell'ISE con i valori attuali
significa che, per lo stesso nucleo familiare, il reddito
complessivo per accedere ai bandi è stato ribassato dalla vecchia
normativa del 48 percento per un componente, del 25 per due, e via
dicendo. A voi la riflessione... Lo stesso Assessore, in Consiglio
regionale, manifestò l'intenzione di considerare "
l'opportunità
di apportare eventuali correttivi non solo eventualmente alle
soglie di reddito, ma anche - se necessario - ad altri requisiti,
quali il punteggio, oppure la discrezionalità dei Comuni
".
Perché allora non valutare, oltre alla modifica del valore ISE,
l'introduzione di una forbice minimo e massimo, alla quale i Comuni
potrebbero fare riferimento? La realtà della Bassa Valle può essere
diversa da quelle di altre comunità montane e di Aosta, quindi
perché non lasciare alla valutazione dei Comuni interessati
stabilire quel limite ISE secondo loro più consono al loro
territorio? Insomma, coinvolgere direttamente gli enti locali
interessati alla definizione di quel corretto equilibrio fra la
necessità di occupare gli alloggi liberi e la fascia di popolazione
che può accedervi.
Il tema oggetto dell'interpellanza mi dà anche l'opportunità di
chiedere notizie in merito ad un ordine del giorno, approvato dal
Consiglio l'11 giugno 2009, che impegnava
"il Governo regionale
a predisporre una metodologia per la valutazione della condizione
economica dei soggetti che richiedono agevolazioni pubbliche,
contributi economici, accesso e partecipazione alle spese di
funzionamento di tutti i servizi previsti nelle varie politiche di
settore, basata su criteri che tengano conto congiuntamente del
reddito, del patrimonio, di condizioni sociali e di parametri
familiari, da sottoporre all'esame delle competenti commissioni
consiliari".
L'obiettivo era quello di definire un indicatore
valutativo della condizione economica e sociale unico per tutti i
servizi resi da Regione ed enti locali.
Oggi abbiamo l'ISE con una sola "e", l'ISEE e l'ISEEU con le due
"e", in particolare per la scuola, abbiamo l'IRSE, e poi per alcuni
servizi ancora facciamo riferimento al solo reddito lordo
imponibile. Si parla spesso della necessità di politiche familiari,
ma a volte parametri disomogenei o parziali inficiano indirizzi
politici che invece sono stati pensati per garantire l'equità e la
giustizia sociale. Insomma, l'obiettivo dovrebbe essere quello di
definire una cornice normativa omogenea per tutte le aree
dell'amministrazione pubblica, adattandola ovviamente con specifici
parametri, in relazione alle diverse prestazioni, cioè un
indicatore che vale con parametri diversi per la casa - in questo
caso -, la microcomunità, la famiglia numerosa, le giovani coppie,
l'asilo nido o i centri estivi.
Durante la discussione dell'ordine del giorno il Presidente
della Regione, nel concordare sulla necessità di lavorare in questa
direzione, precisò che non era opportuno stabilire una data precisa
- il testo faceva riferimento alla fine del 2009 - per un lavoro
così impegnativo e burocraticamente difficile. Da allora molti mesi
sono passati e mi sembra corretto chiedere conto del lavoro fino ad
oggi fatto e quando la documentazione potrà essere all'attenzione
delle commissioni consiliari.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie. Il collega Rigo ha, come
al solito, toccato un argomento molto importante, che sta a cuore
alla nostra società e quando si parla di "casa", come fanno la
collega Fontana ed altri colleghi, la cosa tocca molto più da
vicino le necessità.
Vorrei precisare, per non creare polemiche, che quando si
leggono articoli come quello che ho visto di Daniela Giachino... il
collega Rigo ha ben fatto a ricordare il titolo: "Redditi troppo
alti... nessuno guadagna meno di 6.500 euro lordi all'anno", quando
sappiamo che per il singolo il reddito complessivo è di 11.200 che
parametrato ISE con canone di affitto scende ad un valore di
10.000, mentre per la coppia il reddito sale a 16.000 e "rotti"; mi
sembra che non sia un titolo appropriato anzi è fuorviante. Poi,
che ci siano difficoltà nei piccoli Comuni, perché si è cambiata
l'impostazione nel cercare di dare più opportunità a chi ha più
bisogno rispetto ad altri è vero, bisogna cercare dunque di
equilibrare le questioni, e di questo abbiamo parlato quando
abbiamo fatto quella modifica alla legge richiamata dal collega
Rigo, dove abbiamo inserito delle responsabilità per gli enti
locali, dando loro la possibilità di scegliere, all'interno del
bando del proprio Comune, l'opportunità di assegnare 5 punti
ulteriori.
Detto questo, vorrei solo ricordare che il comportamento serio e
rispettoso della Giunta regionale è finalizzato a non creare false
aspettative ai cittadini interessati e non penalizzare i nuclei più
bisognosi; è quello che ha ricordato il collega e mi sembra che
questa sia anche la sua posizione. Quindi bisogna tener conto a
maggior ragione del periodo di crisi nel quale siamo oggi inseriti,
un periodo dove sia cassaintegrati, sia persone in mobilità hanno
un forte calo di reddito, quindi avremo più nuclei familiari che si
approcceranno a queste richieste proprio in questo momento di forte
crisi. Allora, rispetto alle 206 domande accolte dal Comune di
Aosta dell'anno scorso, per la prossima graduatoria credo che il
numero andrà a crescere, anche se si stanno affrontando adesso
delle assegnazioni che ci porteranno ad avere risolto il problema
per circa il 60 percento delle famiglie che sono risultate idonee.
Quindi, dare troppe aspettative ed avere graduatorie di 7-800
idonei e poter assegnare 40 alloggi, è chiaro che non è la cosa
migliore in questo momento sulla base della serietà della pubblica
amministrazione.
Detto questo, è evidente che i limiti vigenti, invariati da due
anni, dovranno essere rivisti, e noi lo avevamo già detto in questo
Consiglio, ma per non creare false aspettative è intenzione della
Giunta ragionare sulla soglia ISE in occasione della prevista
modificazione della legge n. 28/2007, che riguarda l'accorpamento
delle leggi regionali n. 39, n. 40 e n. 28, per le quali siamo
tutti d'accordo e per le quali stiamo già lavorando anche con
strutture esterne all'Amministrazione (Consulta della casa,
eccetera). Si potrà in quella fase, in inverno ed in primavera,
prendere in esame la possibilità di prevedere una maggiore
autonomia dei Comuni, come diceva Rigo, sulla determinazione dei
limiti di reddito; ricordo che avevamo dato questi 5 punti a
discrezione degli enti locali, avevamo detto che ogni anno il
Comune poteva rivedere la propria graduatoria in base alle
condizioni mutate di nuclei familiari, eccetera; anche lì potremo
ragionare per dare dei punti in più e dare una forbice, come diceva
il collega Rigo, sul discorso del reddito dove i Comuni possono
essere più responsabilizzati. Tutto questo va però discusso in un
progetto unico, che è il progetto che non chiamo "legge quadro", ma
razionalizzazione delle tre leggi sulla casa: la n. 28, la n. 39 e
la n. 40. Questo è per rispondere al punto uno, che ci trova molto
concordi.
Sul punto due, dove veniva richiesto quanto è stato fatto per
l'impegno assunto con la risoluzione approvata in Consiglio nel
2009, cioè semplificando l'indicatore unico. Rispondo a nome del
Presidente. La predisposizione di una metodologia per la
valutazione economica dei soggetti che richiedono agevolazioni
pubbliche, basata su criteri che tengono conto congiuntamente del
reddito, del patrimonio, delle condizioni sociali e dei parametri
familiari, è stata avviata non appena approvata la risoluzione del
Consiglio regionale con la raccolta dei relativi dati a
disposizione dei diversi servizi regionali interessati. A tale
proposito, nel corso del 2010, il Coordinatore del Segretario
generale dottor Malfa, su richiesta del Presidente della Regione,
ha convocato tre riunioni intrassessorili nelle quali è stato
possibile rilevare le situazioni di fatto, le peculiarità e le
potenziali criticità di ogni servizio regionale in merito. Da tali
incontri sono emerse, da una parte, l'opportunità di individuare
criteri di equità nel metodo di calcolo della situazione economica
e, dall'altra, la necessità di differenziare l'applicazione dei
risultati di tale calcolo in funzione dei bisogni per i quali sono
concesse le agevolazioni pubbliche: diritto all'assistenza, alla
casa, allo studio... era una cosa emersa anche nel dibattito, se
ricordo bene. Contemporaneamente, è risultata evidente la necessità
di disporre di una banca dati comune ai diversi servizi, in fase
preliminare, per fornire agli organi politici idonee simulazioni
delle conseguenze pratiche dell'applicazione dell'indicatore della
situazione economica e nella successiva fase operativa per
assicurare la corretta, uniforme ed equa applicazione dello
stesso.
Nel prendere atto di un prossimo avvio di una banca dati IRSE e
IRSEE idonea allo scopo, si è rinviata la conclusione dei lavori in
attesa di disporre di tale strumento. Nei mesi scorsi si è conclusa
l'implementazione del sistema e, con il progressivo coinvolgimento
dei Comuni, è stata avviata la sua sperimentazione, sarà quindi
quanto prima possibile riprendere la predisposizione di una
proposta della metodologia richiesta, e non appena la stessa sarà
definita, verrà sottoposta - come deciso dalla risoluzione citata -
all'esame delle competenti commissioni consiliari. Mi sembra che il
percorso lo si stia facendo, lo sta seguendo correttamente la
Presidenza della Giunta, si sta cercando chiaramente di non
sbagliare troppo, perché fare tutto perfetto non è possibile. È
questo l'obiettivo di tutti, quindi credo che tutti insieme
riusciremo a dare un prodotto più confacente alle aspettative, che
non penalizzi ulteriormente chi ha più bisogno.
Presidente
- La parola al Consigliere Segretario
Rigo.
Rigo (PD)
- Grazie.
Rispetto al primo punto, quello della modifica dell'ISE per
poter accedere ai bandi per l'assegnazione di case popolari,
l'Assessore ci ha detto che questa problematica verrà inserita nel
confronto già in atto, sull'aggiornamento delle normative in vigore
rispetto alle politiche abitative. Quindi assieme al problema di
rivedere i requisiti per la permanenza all'interno degli attuali
alloggi di edilizia residenziale pubblica, si tratta di rivedere
anche i limiti per l'accesso.
Assessore, per carità, ci saranno tempi stretti; credo che la
modifica dell'ISE per l'accesso ai bandi sia importante, è un
elemento da non confondere con gli altri, che sono i parametri per
assegnare le case popolari, la graduatoria; quindi la modifica
dell'ISE si può semplicemente fare con una modifica della
deliberazione di Giunta. Comunque mi va bene se questo tempo non
sarà eterno, se sarà entro qualche mese, anche perché sono in
scadenza provvedimenti entro questo anno per scongiurare il
pericolo che alcuni attuali inquilini delle case popolari vengano
messi alla porta in quanto superano i requisiti di reddito; quindi
la necessità di una modifica della normativa è urgente.
Per quanto riguarda l'altro problema molto più complesso e di
difficile realizzazione, cioè un indicatore unico che valga come
criterio per tutti i servizi dell'Amministrazione regionale e degli
enti locali, capisco che la soluzione non è immediata. Però, per
una Regione che ha gli abitanti di una città media, non è possibile
che una famiglia media debba avere 5 indicatori del suo reddito:
uno per accedere all'asilo nido, un altro per accedere alle
possibilità offerte dall'istruzione, per i contributi, diciamo
così, l'altro per rivolgersi alle politiche sociali e, l'altro
ancora, per fare domanda per gli alloggi popolari, e se frequenta
un centro estivo, c'è la possibilità che ci sia bisogno di un altro
documento! Mi sembra uno spreco di energie e di tempo, che non
agevola il lavoro dell'equità e della giustizia sociale. Ripeto,
credo sia un lavoro difficile, ma dobbiamo fare il possibile per
superare questa anomalia.
Per quanto riguarda l'osservazione corretta della necessità di
una banca dati, convengo. Però non mi si può tirare in ballo la
banca dati attuale che sta costruendo l'Assessorato delle politiche
sociali come raccolta di indicatori IRSEE, perché quella non può
essere una banca dati omogenea. Se abbiamo altri servizi che non
utilizzano l'IRSEE, quella banca dati ha difficoltà a colloquiare
con gli altri servizi. Credo che dobbiamo intenderci per cosa
intendiamo per "banca dati unica" per quanto riguarda i servizi
messi a disposizione dalle amministrazioni pubbliche.
Cercheremo di seguire con attenzione anche questo provvedimento.
Grazie.
Presidente
- Prima di dichiarare conclusi i lavori,
volevo far presente che è pervenuta alla Presidenza una risoluzione
firmata dai Consiglieri dei gruppi ALPE e PD in merito alla
petizione che sarà oggetto di discussione al punto n. 22 all'ordine
del giorno. Con questo dichiaro conclusi i lavori dell'odierna
adunanza del Consiglio regionale.
La seduta è tolta.
---
La seduta termina alle ore 13,01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK