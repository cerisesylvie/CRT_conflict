Consiglio Regionale della Valle d'Aosta - Oggetto del Consiglio n. 153 del 22 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 153 del 22 ottobre 2008 - Resoconto
OGGETTO N. 153/XIII - Interrogazione e interpellanza:
"Controlli sanitari effettuati nelle aziende di allevamento bovino
della Regione".
Interrogazione
Premesso che
- recenti controlli sanitari - eseguiti come veri e propri
blitz polizieschi - al bestiame in alpeggio avrebbero causato, in
periodo di demonticazione, non pochi disagi agli allevatori
interessati;
- normalmente i controlli sanitari vengono effettuati in
stalla, dopo la demonticazione;
- la Giunta regionale ha recentemente approvato il programma
regionale di bonifica sanitaria 2008/2009 per la profilassi e il
risanamento degli allevamenti bovini e ovi-caprini in relazione
alla tubercolosi, alla brucellosi e alla leucosi bovina
enzotica;
i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) di quale tipologia di controlli si tratta, chi li ha
effettuati e quali ragioni ne hanno motivato l'effettuazione sui
capi in alpeggio;
2) quanti capi sono stati sottoposti ai controlli di cui in
Premessa, quali alpeggi hanno interessato e quali risultanze
sanitarie sono emerse;
3) se tali controlli rientrano nell'ambito del programma
regionale di bonifica sanitaria 2008/2009.
F.to: Tibaldi - Lattanzi
Interpellanza
Appreso dei ripetuti e sistematici controlli dei NAS nelle
aziende agricole di allevamento bovino della nostra Regione, al
fine di accertare la presenza di capi infetti da tubercolosi
bovina;
Tenuto conto che in linea con tutto il territorio nazionale,
e con gran dispendio di mezzi e di uomini, la Regione Autonoma
Valle d'Aosta, tramite il Servizio Veterinario dell'USL ha attuato
un rigoroso piano di profilassi della Tubercolosi e della
brucellosi bovina e ovicaprina.
Evidenziato che appare anomala l'alta percentuale di
controlli in questo settore da parte dei NAS, di cui per altro è
nota l'efficienza e l'importanza nel tutelare la salute dei
cittadini;
Sottolineato che l'individuazione di capi positivi ai test
della prova tubercolinica, ora anche sotto forma di esame
sierologico, determina la sospensione e, in caso di conferma della
positività dopo esame di laboratorio, il blocco della lavorazione
del latte e della commercializzazione dei prodotti lattiero caseari
e degli stessi animali, mettendo in difficoltà le aziende, creando
situazioni di forte indebitamento o addirittura di
fallimento;
il sottoscritto Consigliere regionale
Interpella
gli Assessori competenti per sapere:
1) quali siano le ragioni di questo sistematico controllo da
parte dei NAS e se vi sia una emergenza sanitaria nella popolazione
locale o una crescita del numero delle infezioni legate
all'allevamento dei bovini;
2) se i riscontri dell'analisi di laboratorio facciano
presupporre qualche lacuna nel sistema di profilassi
locale;
3) se riscontrato che l'azione preventiva di abbattimento dei
capi non aveva fondamento si provveda al risarcimento completo del
danno arrecato alle aziende, tenuto conto che i risarcimenti
attuali sono standardizzati e non tengono conto delle peculiarità
del mercato locale;
4) se in ogni caso non si debba prevedere un più adeguato
risarcimento dei danni alle aziende sottoposte a sospensione o
blocco dell'attività, al fine di salvaguardare l'esistenza
dell'azienda che non sia incorsa in irregolarità.
F.to: Donzel
Président
- La parole au Conseiller Donzel.
Donzel (PD)
- Ho accettato volentieri che questo punto
fosse trattato insieme, perché l'interrogazione del collega Tibaldi
poneva una serie di interrogativi che sono necessari anche per dare
risposta all'interpellanza. È chiaro che la mia intenzione era non
limitarsi a valutare esclusivamente la questione sanitaria che
certo è prioritaria, ma che non può essere disgiunta dalla
questione economico-sociale e culturale del mondo agricolo, per la
stretta connessione fra l'una e l'altra. Viviamo una realtà che
vede un calo costante del numero delle aziende di allevatori in
Valle, un
trend
che colpisce soprattutto le piccole aziende
e sta creando seri problemi rispetto alla media montagna che viene
completamente abbandonata.
Vorrei partire da un'immagine, prima di fare alcune
considerazioni più di carattere tecnico, e scusate se uso
un'immagine, ma la politica non la intendiamo solo come una
disciplina astratta, quanto come piuttosto la capacità di leggere
una realtà concreta. L'immagine è quella di uomini che hanno 50
lacrime, umiliati davanti alle proprie famiglie e trattati alla
stregua di pericolosi criminali da Forze dell'ordine che svolgono
il loro lavoro, sono indispensabili, nessuno mette in dubbio la
necessità e il ruolo dei NAS, però questo è quello che sta
accadendo; così come in lacrime troviamo giovani agricoltori che si
sono visti esclusi dalla possibilità di partecipare al
combat
final,
e sappiamo cosa significhi per le nuove generazioni la
possibilità di essere presente all'evento più importante per quelli
che fanno gli allevatori della razza castana valdostana. E così
credo anche più di mille parole raccontano la drammaticità della
situazione le recenti fotografie del Presidente dell'Associazione
Amis des batailles des reines
, che danno l'idea della
preoccupazione che c'è in questo settore; non è dunque una normale
routine
quello che sta accadendo in alcune stalle della
Valle d'Aosta.
Vediamo di esporre il nostro ragionamento in merito. Partiamo
dalla realtà: sappiamo che - e questo lo conosce bene
l'Amministrazione regionale, glielo abbiamo sentito ripetere in
tutti i convegni e le situazioni - l'allevamento della Valle
d'Aosta è affatto diverso da quello di altre Regioni, qui è raro
che si pratichi una stabulazione fissa, ma c'è la monticazione su
pascoli che si spiegano oltre 2000 metri in condizioni climatiche
talvolta proibitive. Come dicevamo per altri animali, riferendoci a
capre e ovini, in III Commissione, per questi animali ammalarsi è
più facile quando si esce da un ricovero caldo e fuori, alle volte,
la temperatura è vicino allo zero. Gli allevamenti poi sono di
piccole dimensioni, si fondono assieme per sfruttare i grandi
pascoli alpini e questo rende più difficile che in altre realtà
tenere sotto controllo la situazione per la forte promiscuità degli
allevamenti, che alle volte giungono anche a contatto con animali
selvatici, cervi, caprioli. Al di là di questa situazione locale,
dunque, che ha già previsto sistematici, puntuali ed efficienti
controlli da parte del Servizio veterinario locale, l'intervento
eccezionale da parte dei NAS potrebbe essere giustificato solo da
gravi violazioni di norme, da un'emergenza sanitaria, cioè dalla
constatazione che c'è un pericolo anche per la componente sociale,
per gli uomini. Dai primi dati che sembrano emergere, abbiamo una
sostanziale garanzia del lavoro svolto dal Servizio veterinario
fino ad oggi. È chiaro che non ho dati ufficiali, li aspetto
dall'Assessore, ma su 61 capi abbattuti che si sono rilevati
positivi alla prova del gamma interferone, solo 2 hanno mostrato
lesioni visibili al macello; adesso bisogna aspettare gli esami
istologici. Per capirci, lo scorso anno il 77,6% dei capi abbattuti
a seguito dei controlli svolti dal Servizio veterinario locale
risultavano perfettamente sani. Le lacrime erano dunque lacrime di
persone ferite nella loro dignità personale e credo anche nella
loro condizione esistenziale più che economica. Molti vedono messo
in discussione il loro essere, oggi, allevatori.
Ora... che dire a quegli allevatori che correttamente hanno
abbattuto capi sani e che comunque saranno sottoposti a vincoli
sanitari restrittivi, fino a gennaio? Per inciso, in molte aziende
valdostane dicembre e gennaio sono i mesi più produttivi. I capi
abbattuti sono compensati con circa 700 euro più quello che si può
ricavare dalla vendita della carne, circa 300 euro, quindi se si
può vendere la carne vuol dire che si tratta di animali sani, hanno
spesso un valore, e... tralascio quello affettivo, molto più alto!
Alcuni capi sappiamo che hanno delle quotazioni che possono
arrivare anche a 10mila euro e per arrivare ad ottenere animali di
quel genere non bastano 10-20 anni di lavoro, generazioni di
lavoro, di passione!
Infine, c'è pure il caso di allevatori che a seguito degli esami
di laboratorio vedranno riconosciuta l'effettività della malattia
di un capo sui magari 70-80 capi che hanno in azienda. Tenuto conto
della peculiarità dell'allevamento regionale che dicevamo prima e
che tali dati sono in linea con i controlli effettuati regolarmente
dal Servizio veterinario, appurato che in alcuni casi si tratta di
aziende che magari da 10-15 anni avevano la qualifica di azienda
completamente indenne dalla TBC, quello che preme a noi è capire
come si intende operare per consentire la sopravvivenza di questa
azienda. Come dirò dopo in altre interpellanze, dobbiamo avere a
cuore l'economia reale, le aziende, le industrie, l'artigianato e
anche gli allevatori, cioè bisogna fare l'impossibile perché la
gente possa lavorare, possa fare impresa e produrre ricchezza. È
chiaro che le norme sanitarie sono molto restrittive, si può
arrivare a un blocco totale della commercializzazione della carne e
del latte per oltre 15 mesi e le misure oggi in atto non consentono
che in modo marginale di attenuare questo danno. Non è dunque in
questione la volontà degli allevatori di sottoporsi a tutti i
controlli necessari, magari... ecco, senza che vengano considerati
come dei pericolosi coltivatori di malattie nelle loro aziende, ma
con la consapevolezza che tali controlli, come la prova del gamma
interferone che viene usata, hanno l'obiettivo di una profilassi
intensa che è in assoluto contrasto con il nostro sistema e che
rischia di mettere in crisi tutte le aziende, perché si va a un
abbattimento di tutti i capi sospetti. L'allevatore non ha alcuna
esitazione ad abbattere animali che siano malati o che abbiano
difetti genetici particolari, tant'è che ha selezionato una razza
particolarmente forte e resistente, ma chiede una maggiore garanzia
ed efficacia da parte delle analisi. Inoltre bisogna che sia
riconosciuta la dignità di chi lavora, di chi produce ricchezza,
preserva e presidia un territorio che rischia di essere
abbandonato.
Noi, oltre alle risposte tecniche sui numeri che sono
indispensabili, alcune purtroppo dovremo aspettare ancora per
averle, ci aspettiamo misure concrete perché la prioritaria
garanzia della salute pubblica non entri in contrasto con la
sopravvivenza delle aziende degli allevatori.
Président
- La parole à l'Assesseur technique à la santé,
au bien-être et aux politiques sociales, Albert Lanièce.
Lanièce A.
- Grazie, Presidente. Si tratta di un problema
che indubbiamente ha suscitato non poche preoccupazioni, e non
solo, incomprensioni e confusione nell'ambiente degli allevatori.
Il taglio del mio intervento sarà un po' diverso rispetto a quello
del collega Donzel, più caloroso, ma proprio perché si è creata un
po' di confusione; bisogna cercare di dare alcuni dati e
soprattutto fare alcune piccole considerazioni anche molto brevi
dal punto di vista scientifico.
Anzitutto, premesso che i Carabinieri del NAS operano in
assoluta autonomia e devo dire che queste azioni sono effettuate
esclusivamente dal Comando di Torino e non coinvolgono il Comando
locale. Parto dunque con i punti che sono stati presentati dalla
Casa delle Libertà, quindi quale tipologia di controlli, chi li
effettua, quali ragioni hanno motivato l'effettuazione sui capi in
alpeggio. Questi controlli consistono quindi in verifiche
anagrafiche dei bovini presenti in alpeggio e in test sugli
allevamenti per la TBC con l'uso della PPD associata al gamma
interferone a tappeto, quindi PPD più gamma interferone a tappeto
su tutto l'effettivo dell'alpeggio e più di recente anche nelle
stalle invernali. Permettetemi una parentesi dovuta: la PPD è il
test intradermico che è lo standard internazionale per effettuare
la diagnosi di TBC, è un test di
screening
per eccellenza, e
il gamma interferone è invece un test ancillare, cioè che viene o
dovrebbe essere fatto in un secondo momento, quando appunto vengono
individuati dei focolai. È un test in vitro su sangue, dovuto
all'individuazione di questa sostanza che viene rilasciata ai
linfociti stimolati dalla presenza del batterio della tubercolosi.
Detto questo, i criteri che guidano l'azione dei NAS non sono noti,
per cui non siamo in grado di indicare quali ragioni hanno motivato
l'effettuazione dei controlli sui capi in alpeggio, né come sono
stati individuati gli alpeggi da ispezionare. I controlli
continuano secondo una programmazione definita dal Comando dei NAS
e viene comunicata ai servizi veterinari di giorno in giorno. Per
quanto riguarda i dati sui controlli, essendoci un'inchiesta in
corso, chiaramente sono dati che non si possono fornire, se non che
sono state ispezionate 11 aziende di piano e 10 alpeggi, quindi 21
aziende a fine settembre.
Per quanto riguarda le risultanze sanitarie, seconda domanda,
non siamo ancora in grado di avere dei dati certi, perché ci sono
casi in cui bisogna aspettare i 60 giorni dell'esame colturale
prima di avere i risultati.
Per quanto riguarda la terza domanda:
"se tali controlli
rientrano nell'ambito del programma regionale di bonifica
sanitaria"
, questi controlli dei NAS non rientrano ovviamente
nei programmi di risanamento, sono due cose distinte. Il problema
del risanamento è iniziato parallelamente con inconvenienti di tipo
organizzativo anche notevoli, tant'è che quando ci sono i controlli
dei NAS il personale veterinario deve essere messo a disposizione
dei NAS quindi con evidenti interruzioni nella campagna di
risanamento. In questo senso devo sottolineare che in data 6
ottobre ho inviato una lettera al Comando dei Carabinieri dei NAS
di Torino, dove si evidenziavano due aspetti:
1) che questa incursione a tappeto negli allevamenti andava a
sovrapporsi alle attività di risanamento, quindi con difficoltà di
gestione per il fatto che vengono richiesti di volta in volta anche
i veterinari dell'ASL;
2) che forse uno dei motivi che ha creato più confusione nel
mondo degli allevatori è stato l'utilizzo del gamma interferone,
che dovrebbe essere utilizzato solo in casi particolari per andare
ad approfondire focolai già evidenziati dalla PPD, mentre in questo
caso vengono usati a tappeto insieme sia il gamma interferone che
la PPD.
Ho quindi sottolineato il fatto che il Ministero stesso dice che
è da utilizzare di
routine
solo la prova intradermica e da
riservare a situazioni particolari, previa valutazione di caso a
caso da parte del collegio tecnico con l'Osservatorio
epidemiologico, l'uso del gamma interferone e poi per il fatto che
il gamma interferone lo paghiamo noi.
Per quanto riguarda la seconda interpellanza,
"quali siano le
ragioni"
... La situazione di fatto nella popolazione locale
della tubercolosi, la situazione sanitaria ha registrato un aumento
dei casi di TBC nel 2007, rientrata in modo importante nel 2008.
Abbiamo avuto 7 casi nel 2005, 5 casi nel 2006, 15 nel 2007 e 6 nel
2008, però c'è da tener conto che non si tratta di casi in
correlazione con la TBC bovina. Questi casi sono legati ad
immigrazione, sono legati al fatto che aumentano sempre più le
persone anziane e gli ammalati cronici, quindi sono tutte categorie
immunodepresse, che facilmente possono contrarre il batterio della
TBC. La situazione sanitaria degli allevamenti è migliorata per
quanto riguarda la gravità delle lesioni, ma sicuramente abbiamo
sempre una prevalenza intorno al 2,9-3%, quindi l'impegno per
ridurre ulteriormente questa prevalenza è totale.
Per quanto riguarda il programma di bonifica della campagna
2008-2009 è stato oltretutto visionato dal Centro di referenza
nazionale per la tubercolosi bovina di Brescia e dai componenti
degli organi del Ministero del lavoro, della salute e delle
politiche sociali, di cui abbiamo ricevuto la visita a fine
settembre. Il sistema di profilassi è basato sulla normativa
nazionale comunitaria e ogni anno viene fatto secondo protocolli
scientifici ben precisi e adattato a situazioni epidemiologiche
locali; in particolare, da quest'anno sono stati adottati dei tempi
di riacquisizione delle qualifiche ufficialmente indenni che sono
previsti da uno specifico decreto, che deve essere applicato quando
è necessario abbassare drasticamente la prevalenza della malattia,
i famosi 15 mesi. Questi 15 mesi sono stati una condizione, non
dico che c'è stata imposta dal Ministero, ma altamente caldeggiata.
Pur coscienti del fatto che i disagi per le stalle coinvolte
saranno notevoli, questo inasprimento delle misure cautelari,
blocco delle movimentazioni, nei confronti degli allevamenti
riconosciuti infetti mira a proteggere gli allevamenti sani dal
contagio - ci teniamo a sottolineare questo fatto, che sono
tantissime le aziende sane, quindi abbiamo l'obbligo di proteggere
le aziende che sono indenni - che si può realizzare mediante i
contatti fra animali sani e animali nei quali la malattia non può
essere esclusa con sufficiente certezza.
Solo una considerazione finale e poi passo la parola al collega
Isabellon, per sottolineare che la tubercolosi bovina è
un'antropozoonosi, quindi può essere trasmessa all'uomo, e non vi
dico le ricadute economiche nel caso in cui emerga un caso di
tubercolosi umana correlata alla tubercolosi bovina! Abbiamo quindi
l'obbligo di vigilare molto, molto attentamente. Ritengo che non
debba esserci spazio per la demagogia o per falsi profeti che, nel
caso di propositi al di fuori dell'evidenza scientifica e dei
protocolli previsti, dovranno assumersi le proprie responsabilità
fino in fondo.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Mi inserisco, in
quanto l'interpellanza comporta una parte che è di competenza
dell'Assessorato dell'agricoltura e, in particolare, la parte che
si riferisce ai risarcimenti agli allevatori con abbattimento di
capi e con vincoli sanitari imposti agli allevamenti; questo non
era inserito nell'interrogazione, ma faceva parte di un paio di
punti relativi all'interpellanza. In merito c'è da distinguere fra
quella che è un'azione di indennizzo prevista dall'Assessorato
della sanità, indennizzo dei capi, e una parte invece di
riconoscimento di danni indiretti, che vi andrò ad illustrare per
quanto riguarda la nostra competenza.
Bisogna premettere che, per quel che riguarda la parte legata al
riconoscimento degli indennizzi, il capo dichiarato inguaribile
viene indennizzato secondo quanto previsto da una deliberazione di
Giunta, la n. 1067/2002; l'indennità è fissata nella misura del 50%
della differenza fra il valore zootecnico dell'animale stabilito
con una deliberazione della Giunta regionale n. 4034/2003 sulla
base dei valori di mercato ed il totale dell'importo risultante
dalla somma dell'indennità di abbattimento determinata ai sensi
della normativa nazionale, l'eventuale valore di recupero delle
carni. Evidentemente qui non viene riconosciuto quello che può
essere quel valore che fra l'altro è molto difficilmente valutabile
dal punto di vista oggettivo, legato al valore affettivo e di
passione derivanti dalle attività legate ai
combats de
reines
, perché sarebbe di difficile valutazione, in quanto
molto spesso questi valori dipendono molto da valori che possono
essere modificabili e modificati da un
combat
all'altro.
Addentrarsi in queste valutazioni credo sia ben difficile,
evidentemente qui ci si è basati su valori di tipo oggettivo e
valori riconosciuti: questo per quel che riguarda l'intervento
dell'Assessorato della sanità, quindi indennizzo dei capi.
Per quel che riguarda invece le attività legate al
riconoscimento di danni di tipo indiretto da risanamento, bisogna
dire che fino al 15 novembre 2007 questi sono stati gestiti
nell'ambito del programma assicurativo AREV e ne beneficiavano gli
allevatori che aderivano a questo programma assicurativo, poi c'è
stato un momento di scadenza del contratto e in quel momento (fine
2007) si è determinata l'esigenza di andare a rivedere la politica
assicurativa che l'AREV fino a quel momento aveva svolto; per quel
che riguarda i danni indiretti, con deliberazione di Giunta n.
3731/2007 sono stati stabiliti i criteri per il rimborso dei danni
per la campagna 2007-2008 che rispecchiavano i meccanismi adottati
dalla compagnia assicuratrice, ma erano direttamente gestiti
dall'Assessorato, quindi non attraverso l'AREV. Successivamente, a
seguito di valutazioni su casi diversi, quindi su applicazioni in
campo, alcune organizzazioni professionali agricole hanno richiesto
la revisione degli stessi, in quanto non si contemplavano alcune
casistiche, e contemporaneamente alcuni parametri si ritenevano
inadeguati anche in funzione dell'aumento dei costi, ad esempio,
del latte in polvere e dei mangimi per i vitelli. Con deliberazione
n. 2334/2008 si è provveduto a recepire le richieste. In sostanza,
i danni contemplati riguardano essenzialmente la mancata produzione
dei capi abbattuti, la diminuzione del valore del latte nel caso
dell'obbligo del trattamento termico, questo nel momento in cui
l'utilizzo del latte è condizionato da problemi sanitari, il
rimborso per mancata commercializzazione dei vitelli, capretti e
agnelli che rimangono in azienda e vanno ad accrescere il numero
dei capi presenti e con necessità di alimentazione - questo è il
motivo per cui si parla di latte in polvere e di mangimi - e poi la
mancata monticazione nel caso in cui questo si verifichi.
A titolo di informazione posso dire che siamo alla fine
dell'applicazione di questa campagna; al 31 agosto 2008, in
applicazione a questa campagna 2007-2008, risulta la seguente
situazione: abbiamo una giacenza di domande di allevatori con
revoca o sospensione, come ha ricordato prima il collega Lanièce
possiamo avere situazioni di revoca o sospensione di qualifica per
TBC o BRC, di 130 domande, di cui gli uffici stanno verificando i
calcoli definitivi. All'incirca abbiamo un ammontare di circa
900mila euro di danni indiretti che dovranno essere regolati sulla
base di questa deliberazione con la sua modifica agli allevamenti
interessati. Lo dico perché nelle chiacchiere del tutto di più
molto spesso si dice che gli allevatori sono abbandonati a loro
stessi, che non vengono riconosciute le situazioni di difficoltà;
evidentemente queste possono essere riconosciute sulla base di
elementi quantificabili oggettivi e verificabili, perché questo è
quanto ci impone il nostro ruolo: non possiamo permetterci di
andare a sensazioni o a passione, perché le passioni a volte hanno
degli aspetti dal punto di vista monetizzabile di difficile
valutazione.
Per concludere, si può affermare che insieme allo sforzo di
prevedere un rafforzamento delle forme di risarcimento dei danni
per aziende con problemi sanitari potrebbe risultare utile
incentivare le aziende ufficialmente indenni, affinché mettano in
atto tutte quelle precauzioni che vanno sotto il nome di
biosicurezza, quindi ancora possono essere fatte valutazioni, però
sempre con massimo rigore e massima attenzione, come ricordato dal
collega Lanièce, perché qui si devono sempre seguire delle linee
percorribili, atte a limitare il rischio di far penetrare
l'infezione tubercolare e anche tutte le altre malattie degli
animali nei propri allevamenti. Sono pratiche che comportano a
volte notevoli cambiamenti di abitudine, con conseguente necessità
di operare uno sforzo organizzativo nella conduzione dell'azienda e
che possono portare risultati in termini di prevenzione delle
malattie animali. Su questo siamo sicuramente disponibili a
valutare anche queste possibilità di azione; però, al momento, era
importante dire che i nostri allevatori non sono sicuramente
lasciati alla mercè di quello che succede.
Président
- La parole au Conseiller Secrétaire
Tibaldi.
Tibaldi (PdL)
- Assessore Lanièce, tre domande semplici,
tre risposte chiare sulle quali non abbiamo obiezioni, perché
l'interrogazione poneva dei quesiti molto chiari. C'è il segreto
istruttorio, lo comprendiamo, di conseguenza di più non poteva
dirci.
Ci permettiamo alcune considerazioni: la prima è che la salute
della zootecnia valdostana ci sta a cuore, si tratta di un fattore
culturale e socioeconomico come è stato detto, e altrettanto ci sta
a cuore la salute dell'uomo che si nutre di prodotti che derivano
dalla zootecnia valdostana. Dobbiamo naturalmente fare in modo che
queste due esigenze fondamentali riescano a convivere.
Abbiamo posto questa interrogazione... perché? Perché da più
allevatori ci è stata segnalata un'azione che abbiamo definito
"poliziesca in alpeggio", che è una novità in senso assoluto,
perché fare un'azione di questo tipo in prossimità della
demonticazione, momento in cui le mucche sono in montagna per cui
il fenomeno della promiscuità è ai massimi livelli, ci sembra
paradossale. Sarebbe stato più comprensibile se questa operazione
fosse stata fatta prima della demonticazione, ma oltre a questo
sono le modalità di azione dei NAS di Torino - come abbiamo appreso
poc'anzi - che hanno considerato queste persone che sono state
oggetto di indagine come dei criminali. Qualcuno magari avrà
commesso anche azioni fraudolente e noi non vogliamo assolutamente
metterci in mezzo al legittimo operato della Magistratura, ma
qualcun altro si è sempre comportato correttamente, tanto che ci è
giunta informazione che la maggior parte delle mucche che sono
state macellate non hanno evidenziato presenza di TBC (permettete
questo linguaggio elementare). Pertanto vanno bene l'indagine e i
massimi controlli, d'altronde azioni fraudolente - leggo le
risposte che diede a suo tempo l'Assessore Fosson - erano state
segnalate. Infatti, nel marzo 2007, diceva:
"Abbiamo segnalato
delle anomalie nell'andamento della malattia nella campagna di
risanamento 2005-2006 e la campagna 2006-2007 ha evidenziato dei
casi sospetti"
... quindi il problema c'era già prima. Adesso,
nel 2008, c'è questo fattore NAS che crea un attimo di
sconvolgimento, primo, per il disagio che crea alle persone che
sempre onestamente e correttamente hanno svolto la loro attività di
allevatori e che si trovano, oggi, le stalle bloccate da
provvedimenti cautelativi che impediscono la prosecuzione
dell'attività dell'allevamento e distruggono l'azienda. Per colpa
di qualcuno pagano in tanti e il NAS qui spara nel mucchio, ma...
come mai spara nel mucchio, nonostante le campagne di prevenzione e
di risanamento fatte dalla Regione? Spara nel mucchio anche
umiliando l'operato professionale dei veterinari locali... mi
corregga, Assessore, se sbaglio!
Allora qui ci sono delle contraddizioni che devono emergere,
perché non possono pagare sempre e solo i più deboli, quindi gli
allevatori onesti, per colpa di qualcuno che ha commesso azioni
fraudolente, e magari per la responsabilità di un'azione di
campagna di risanamento che non è stata governata secondo quei
crismi che l'Assessorato si era preposto. Tra l'altro abbiamo
scoperto anche, parlando con qualcuno di questi allevatori, una
totale assenza del sindacato di categoria, l'AREV, che al di là di
una percezione di contributi annuale e forse di un'autocelebrazione
di qualche suo personaggio di spicco, non ci pare così presente
nella tutela di molti di questi allevatori! Poi questi sono
ragionamenti che farete voi, che siete più competenti di noi
nell'affrontare questa materia, visto che da anni l'affrontate, ma
un esame di coscienza deve essere fatto anche a livello di
Assessorato... non so se l'Assessore Isabellon sta captando, ma un
esame di coscienza deve essere fatto su come si deve condurre, da
qui in avanti, la campagna di bonifica sanitaria per ottenere
quella qualifica di "ufficialmente indenne" che dovrà vedere la Val
d'Aosta di nuovo come zona adatta a commercializzare i prodotti
della zootecnia locale.
Adesso prendiamo atto delle risposte, Assessore Lanièce; abbiamo
sentito anche la risposta dell'Assessore Isabellon che parla di
risarcimenti agli allevatori; gli allevatori... attendono ancora il
"verde agricolo" del 2007, Assessore Isabellon! Sono ancora lì che
attendono il pagamento di questo emolumento, perché mantengono i
prati e i pascoli! Ci sembra ridicolo e risibile intervenire a
posteriori, come dire: "non preoccupatevi, risarciremo"! Conduciamo
invece sin dall'inizio, a monte delle campagne, come si deve e poi,
Assessore Lanièce, io penso che qualche piccola informazione in più
si possa sapere anche tramite gli uffici veterinari e magari
collaborare in senso meno penalizzante per gli allevatori onesti
con il NAS, ma in senso meno penalizzante per chi si è comportato
finora sempre bene!
Président
- La parole au Conseiller Donzel.
Donzel (PD)
- Intanto ringrazio gli Assessori per le
risposte e intendo mettere l'accento su alcune questioni che,
secondo me, sono fondamentali.
Intanto può darsi che ci abituiamo normalmente a uno stato di
Polizia in questo Paese, perché abbiamo l'esercito che deve
presidiare le strade, abbiamo la Polizia che picchia gli studenti,
magari non fa neppure più effetto che qualche Carabiniere entri a
controllare le stalle... Io francamente rientro sempre nella logica
che le persone debbano essere considerate sempre oneste e innocenti
a priori, poi qualcuno, qui, oggi - non io - ha fatto riferimento
ad eventuali situazioni che potrebbero essere non chiare, a persone
che hanno commesso... Si perseguano i reati, ma non si metta mai
nello stesso calderone tutti... per la maggior parte ho la
sensazione che si tratti di persone assolutamente oneste.
Un'altra considerazione è doverosa: questa è la sede titolata
per parlare dei problemi più importanti che accadono in Val
d'Aosta; penso che occuparsi della tutela delle aziende sia una
priorità assoluta, lo abbiamo visto prima per un'azienda
industriale, vale anche per il settore dell'allevamento. Nessuna
demagogia, perché lei può riscontrare nel mio intervento che per
tre volte ho ripetuto che prioritaria è la salute umana, per tre
volte ho ripetuto che nessun allevatore normale intende non
sottoporsi ai più rigidi controlli.
Quanto ai "falsi profeti", nessuno ha raccolto firme, nessuno ha
rilasciato avventate dichiarazioni. Abbiamo chiesto delucidazioni,
informazioni per poter parlare. Abbiamo chiesto, questo sì, con
energia, che in una situazione di incertezza si possano prevedere
delle misure eccezionali. Condivido quanto dice l'Assessore
Isabellon:, si può vedere di rafforzare le aziende indenni,
premiare gli allevatori che hanno comportamenti ottimali.
L'importante è che arrivi un messaggio a queste persone; non ho mai
detto che sono stati abbandonati o che non ci sono misure... però
ci sono situazioni di crisi percepita, serve un messaggio forte, un
messaggio che non sono da soli, che c'è qualcuno che si occupa di
loro... probabilmente questa cosa, in questo momento, non
c'era.
Ben venga che da questo Consiglio regionale lei abbia detto che
vi attiverete per valutare delle misure, perché non è una
situazione ordinaria; quindi la preoccupazione più grossa e che
avrebbe richiesto magari una risposta più puntuale, immediata...
scusi, Assessore Lanièce, poi lei è appena arrivato nel suo
ruolo... era quella che ai NAS di Torino potevano essere mandati
dei
dossier
del lavoro svolto dal Servizio veterinario
locale, dell'impegno che qui è stato messo, a meno che non sia
oggetto lo stesso Servizio veterinario di controllo, ma questo non
siamo tenuti a saperlo, lo scopriremo più avanti. È però chiaro che
questa cosa non può che lasciare perplessi, visti anche gli
investimenti che sono stati fatti, giustamente, per tutelare la
salute da parte dell'Amministrazione regionale.
Dal nostro punto di vista questo è un sollecito a valutare,
adesso capisco anche che si sommano due misure, il controllo
normale... sarà un momento delicatissimo, è importante che arrivi
qualche segnale che crei le condizioni per cui il controllo normale
non venga visto come un accanimento nei confronti di chi fa questo
lavoro. Dobbiamo avere il coraggio di parlare e di rasserenare le
persone che sono sottoposte a questi controlli e dare loro la
sensazione che in situazioni di difficoltà, giustamente con
limitazioni durissime come i 15 mesi, si possa immaginare qualche
intervento...
(interruzione del Presidente della Regione, fuori
microfono)
...lo so che è legge, Presidente! Sto dicendo che va bene,
quella è legge, però possiamo immaginare un qualcosa se
quell'allevatore è un allevatore che assolutamente per 15-20 anni
non ha avuto un animale malato, gli capita l'animale malato perché
per caso era in alpeggio con un altro che aveva l'animale malato,
questo per 15 mesi ha delle misure che ad oggi sono insufficienti
per consentirgli di tenere in piedi un'azienda!
Questa è una realtà oggettiva che c'è...
(nuova interruzione del Presidente della Regione, fuori
microfono)
...lo so...
Presidente
- ...non facciamo discussioni...
Donzel (PD)
- ...l'ho capito, ma quello che chiedo è
valutare se è possibile un intervento di sostegno aggiuntivo.
Président
- Sur cette intervention nous arrêtons les
travaux qui reprendront, demain matin, à 9 heures.
La séance est levée.
---
La séance se termine à 19 heures 58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK