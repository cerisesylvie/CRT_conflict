Consiglio Regionale della Valle d'Aosta - Oggetto del Consiglio n. 534 del 3 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 534 del 3 aprile 2019 - Resoconto
OGGETTO N. 534/XV - Accettazione delle dimissioni rassegnate
dal Consigliere Augusto Rollandin dalla carica di Vicepresidente
del Consiglio regionale. Inizio della discussione sulla sua
sostituzione.
Rini (Presidente) -
Punto 3.01 all'ordine del giorno. Con
lettera in data 29 marzo 2019, il collega consigliere Augusto
Rollandin ha rassegnato le dimissioni dalla carica di
Vicepresidente del Consiglio regionale. Il Consiglio è pertanto
chiamato a procedere alla sua sostituzione ai sensi dell'articolo 7
e 12 del Regolamento interno del Consiglio regionale. Pongo
innanzitutto in votazione l'accettazione delle dimissioni dalla
carica di vicepresidente del collega Rollandin. Apriamo la
votazione.
Esito della votazione:
Presenti, votanti e favorevoli: 33
Il Consiglio approva all'unanimità.
Il Consiglio accetta le dimissioni del collega Rollandin. Così
come discusso anche in seno alla Conferenza dei Capigruppo, apriamo
ora il dibattito sulla seconda parte del punto 3.01, che riguarda
la sostituzione del Vicepresidente del Consiglio regionale. Ha
chiesto la parola il collega Mossa.
Mossa (M5S)
- Eccoci ancora qui oggi a parlare nuovamente
di fatti giudiziari che coinvolgono questo governo del cambiamento,
anche se sarebbe più adatto ribattezzarlo governo dello scandalo,
perché sinora l'unica cosa che abbiamo visto realmente cambiare
sono i membri di maggioranza che vengono sostituiti a uno a uno
dalla magistratura. Dopo le vicende giudiziarie che hanno visto
coinvolti dapprima l'ex consigliere regionale Marco Sorbara e oggi
il consigliere Augusto Rollandin, questa Giunta, a mio avviso, non
è più legittimata a governare. Non può più deliberare e non può più
prendere decisioni importanti come, ad esempio, le sorti della più
importante delle nostre partecipate: CVA. Quel che resta da fare
per questo Governo è portare avanti solo ed esclusivamente gli atti
di ordinaria amministrazione, sino a che non sarà entrata in vigore
la nuova legge elettorale. Dopodiché si deve dimettere e si torni
subito alle urne, per ridare voce ai cittadini valdostani, dopo
questi vergognosi scandali. State in piedi solo il tempo necessario
all'entrata in vigore della nuova legge elettorale, dopodiché
staccate la spina e calate il sipario di questo vergognoso e triste
teatrino.
Questa maggioranza è già illegittima per sua natura, perché si è
formata con gli essenziali voti di un indagato per voto di scambio
con associazioni di stampo mafioso, attualmente in stato di
arresto, e quelli di un condannato a quattro anni e sei mesi per
corruzione, il qui presente Augusto Rollandin. Sarebbe davvero
troppo chiedere ai cittadini valdostani che il bene pubblico
continui a essere gestito da questo governo illegittimo e viziato
da presenze non troppo onorabili.
Il presidente Fosson - che è sparito dall'aula, non lo vedo - in
conferenza stampa ha dichiarato che la Giunta prenderà le distanze
da ogni atteggiamento e cultura legate a qualsiasi tipo e modalità
di corruzione. In altre parole prenderà le distanze dal consigliere
Augusto Rollandin! Ecco, lo faccia, che non siano le solite parole
spese al vento! Non basta cercare di salvare la faccia dicendo che
vi costituirete parte civile, pur sapendo che in appello la cosa
non è possibile. Mentite sapendo di mentire. Poi però
paradossalmente vi presentate oggi per deliberare in diciotto,
consci del fatto che il diciottesimo è proprio colui da cui
dichiarate apertamente di voler prendere le distanze. Siate
coerenti, se non altro, con quello che dichiarate alla popolazione.
Con quale clima oggi dovremmo discutere le nostre mozioni, sapendo
che saranno votate da un condannato per corruzione a quattro anni e
sei mesi? E non solo, perché il suo voto sarà anche determinante
per spostare l'ago della bilancia dalla vostra parte.
La mia critica non è rivolta solo al presidente Fosson, ma a
tutti i membri della maggioranza. È riferita ai colleghi dell'Union
Valdôtaine che per la seconda volta, nel giro di pochi mesi, hanno
visto ben due dei loro eletti coinvolti in fatti scandalosi, uno in
arresto per voto di scambio con associazioni di stampo mafioso e
l'altro per corruzione. Ma è anche riferita ai colleghi di UVP, di
ALPE, di Stella Alpina e ai colleghi del Gruppo Misto, Claudio
Restano ed Emily Rini: non potete nascondervi dietro il Presidente
della Regione. Se oggi accettate di proseguire i lavori, consci di
raggiungere la maggioranza dei voti in Consiglio solo grazie al
voto determinante di un condannato, siete tutti né più e né meno
responsabili allo stesso modo del Presidente della Regione.
Ammesso e non concesso, come ricordavano i colleghi Manfrin e
Aggravi, che gli atti votati in passato dal collega Sorbara possano
essere stati ritenuti validi, in quanto nel momento in cui sono
stati espressi nessuno di noi era consapevole che in base alla
legge Severino l'ex consigliere sarebbe stato sospeso, oggi però,
per quanto riguarda il collega Rollandin, siamo tutti perfettamente
consci che è solo una questione di tempi burocratici, in quanto la
legge prevede che i condannati a più di due anni di reclusione per
delitti non colposi, quindi compiuti intenzionalmente per reati
punibili con almeno quattro anni, siano sospesi dalla loro carica.
Quindi oggi vi state prendendo la grossa responsabilità davanti
alla popolazione valdostana di lasciar votare il collega Rollandin,
pur essendo consapevoli della sua grave condanna e della sua
imminente sospensione dal Consiglio. Francamente non vorrei essere
al vostro posto.
Infine mi rivolgo a lei, collega Rollandin. Tante persone fuori
da questa assise mi hanno chiesto, allibiti, se fosse vero che lei
oggi si sarebbe presentato a questo Consiglio. Probabilmente sì, ho
risposto. E gli sguardi increduli e sconcertati che ho visto sui
loro volti sono proprio l'emblema della perdita di fiducia dei
nostri cittadini verso le istituzioni. La gente qua fuori non
capisce come sia possibile che, dopo una condanna di questa portata
e di questa gravità, lei oggi sia qui come se nulla fosse a
rappresentare i cittadini valdostani. Eppure è così. Questo anche
grazie a una maggioranza che non muoverà un dito a riguardo, ma
che, anzi, beneficerà del suo voto probabilmente anche per decidere
le sorti della nostra CVA. Lei, collega Rollandin, con una condanna
a quattro anni e sei mesi per corruzione, al prossimo Consiglio
voterà una relazione che determinerà le sorti della più importante
delle nostre partecipate.
Di questo però tutti i valdostani ne devono essere consapevoli.
E i media locali lo devono evidenziare, non in un trafiletto in
quarta o quinta pagina, come spesso avviene. Se gli scandali, anche
se preannunciati come in questo caso, passano in sordina è colpa di
chi gestisce i mezzi di comunicazione e del rilievo che dà a
notizie di questa portata. E visto che tutta la minoranza ieri si è
espressa pubblicamente come contraria alla relazione presentata dai
colleghi di maggioranza della Commissione speciale CVA, sarà
proprio il suo voto, collega Rollandin, a essere determinante sulla
sorte di questa società di cui lei è stato, tra l'altro, il
presidente nel 2007.
Concludo dicendo che sono solo due le cose che mi rendono
orgoglioso di aver partecipato a questa legislatura. La prima è
l'essere stato attore nella stesura di una legge elettorale che,
grazie all'azione combinata della preferenza unica e dello spoglio
centralizzato, garantirà per la prima volta ai cittadini valdostani
la segretezza del voto. La seconda, l'aver assistito dal vivo,
collega Augusto Rollandin, alla fine del suo impero. Per tutto il
resto, profonda amarezza.
Presidente -
Ci sono altre richieste di intervento? Non
ci sono altre richieste di intervento. Ci sono delle proposte per
l'elezione del vicepresidente? Ha chiesto la parola il collega
Rollandin.
Rollandin (UV)
- Lors du dernier Conseil régional les
groupes d'opposition avaient présenté une motion pour m'inviter à
démissionner de la charge d'adjoint à la présidence du Conseil. À
ce moment-là j'avais refusé, dans l'attente du procès qui était en
cours et la raison était évidente. Étant donné le résultat de
première instance, è il primo grado e penso che il diritto ci sia
per tutti di potersi difendere, tenendo conto di quelle che sono le
situazioni.
À ce moment j'ai démissionné tout de suite et, je crois, dans le
sens du respect que j'ai pour ma position. Je crois que dans ce
sens j'ai toujours essayé, pour ce que j'ai pu travailler, dans la
direction de soutenir, dans ce cas, un gouvernement qui avait
présenté un programme dans lequel je croyais et j'ai continué à
croire.
Credo che sia importante oggi dire che, per quanto mi riguarda,
penso e spero di potermi difendere e dimostrare la realtà dei
fatti, come forse non sono stati rivisti o esaminati. Penso che sia
un diritto. Quindi per quanto mi riguarda, da una parte ringrazio
la presidente Rini, i colleghi dell'Ufficio di Presidenza con cui
ho lavorato molto bene per un'esperienza sicuramente molto
importante, dall'altra ho rispetto di quest'aula e credo di poter
dire che il lavoro che viene fatto in quest'aula ha avuto degli
effetti che poi andremo a vedere.
Per quanto riguarda la mia persona, credo che anche fuori da
quest'aula, come giustamente succederà, continuerò a lavorare
nell'interesse generale, come ho sempre fatto, rispettoso dei
colleghi che rimarranno in quest'aula e quindi continueranno a
lavorare con quello spirito con cui credo che si debba continuare,
tenendo conto anche delle difficoltà di questo momento.
Presidente -
Ha chiesto la parola il collega Luboz.
Luboz (LEGA VDA)
- Passer des éloges funèbres mérités,
que nous avons justement attribués au sénateur Dujany, à la
discussion de ce point à l'ordre du jour est significatif du temps
qui a écoulé depuis l'expérience politique du sénateur Dujany
jusqu'à nos jours, et il est significatif aussi pour considérer les
envergures différentes des personnages en cause. Tout en respectant
les trois degrés avec lesquels la justice parviendra éventuellement
à se prononcer sur les sales affaires de corruption qui ont
intéressé le collègue Rollandin, en revenant aussi au débat à
l'occasion du dernier Conseil il y a quinze jours où on a parlé
aussi de
'ndrangheta
, que faut-il encore ajouter? C'est de
la seule et unique responsabilité de ceux qui ont administré les
dernières décennies. Où avez-vous précipité la Vallée d'Aoste!
J'emploie justement la deuxième personne au pluriel, car " je " et
" nous " n'avons jamais pris part à aucune action gouvernementale
et administrative qui ait pu porter à cet engouffrement de la vie
politique du Val d'Aoste. Nous sommes très bas, nous avons atteint
le fond de notre bassesse; on le dit depuis trop longtemps
désormais.
A proi! A prau
[C'est assez! Suffit,
patois
], comme on dit en
veulla
[città,
patois
]!
Per altre ragioni, alle quali faceva riferimento Emile Chanoux,
la nostra regione si trova in una situazione di crisi politica,
sociale ed economica. È urgente, ora più che mai, che da questo
periodo storico se ne esca al più presto riscoprendo i valori
essenziali dell'onesta e della verità. Oggi sarebbe anche troppo
facile discutere, parlare e affrontare solamente l'argomento
Rollandin; sarebbe come sparare sulla Croce Rossa. Ciò su cui
dobbiamo soffermarci a riflettere è l'intero sistema Valle d'Aosta
e la sua organizzazione che oserei definire feudale. Al
noble
di turno tanti valvassori dovevano fedeltà e
obbedienza nel medioevo, in cambio di protezione e gestione
finanziaria dei loro possedimenti. Negli ultimi 30-40 anni abbiamo
vissuto un nuovo sistema feudale. Si apparteneva a una ben
delineata compagine politica, a un solido gruppo, a norme scritte
su uno statuto e purtroppo raramente applicate dai suoi membri et
voilà
: magicamente molte opportunità, molte occasioni o
condizioni favorevoli si sarebbero verificate.
Questo sistema alimentato e garantito da una certa ricchezza
diffusa che ha permesso quasi a chiunque, al di là dei propri
meriti personali, di essere eletto nelle varie amministrazioni
locali o anche in questo Consiglio - ahimè, o ahi voi! - non è
durato ed è terminato. Probabilmente i tempi d'oro che abbiamo
vissuto erano tempi in cui il
doping
de l'argent facile,
du pognon
o
du fric
hanno falsato le reali emergenze e
le necessità della Valle. Fiumi di risorse pubbliche, forse nemmeno
troppo giustificate, quelle ricevute ad esempio a titolo di somma
sostitutiva dell'IVA da importazione, sono state progressivamente
ridotte a partire dal 2011, fino a essere completamente soppresse
nel 2017, senza peraltro darne grandi giustificazioni o ragioni
alla comunità che, non informata, giustamente reclama o richiede lo
stesso livello avuto in precedenza di efficienza o efficacia della
macchina pubblica.
Accanto all'erosione del bilancio pubblico, alla crisi nei
riferimenti verso movimenti o personalità pubbliche che hanno
rivestito nel tempo innegabili ruoli di prim'ordine, ora la casa di
tutti, il luogo dove trova espressione la sovranità popolare, la
realtà dove si assumono decisioni indirizzate a incidere sulla
comunità, ora il luogo dove si progetta il futuro è intaccato nel
profondo, proprio perché gravi accuse riguardano e investono il suo
esponente con maggiore esperienza politica e la sua area di
appartenenza. Riguardo a queste nuove vicende giudiziarie, a cui
purtroppo ci stiamo abituando quasi senza più stupircene, non
possiamo non intervenire con chiarezza e fermezza: certamente,
attraverso i nostri interventi, ma sarebbe opportuno anche mediante
una politica più attenta ai reali bisogni della comunità. Queste
nuove vicende giudiziarie gettano discredito e sfiducia verso tutto
il mondo politico, che ha invece il dovere di reagire allontanando
ed emarginando ogni sospetto. Per questa ragione credo e crediamo
sia necessario ribadire con forza e determinazione che questa
maggioranza politica, pur con la semplificazione del quadro
politico attraverso la riunione di UVP e ALPE in Alliance
Valdôtaine, sia totalmente delegittimata.
Presidente -
Ha chiesto la parola il collega Manfrin.
Manfrin (LEGA VDA)
- Solo per richiedere il voto in
cabina.
Presidente -
La parola al collega Ferrero.
Ferrero (MOUV')
- Qualche considerazione politica e non
giudiziaria, perché sono certo che qualcuno, come ovvio, addurrà
come motivo il fatto che la condanna non è ancora definitiva, ma è
solo in primo grado e quindi è appellabile. Comunque ognuno è
libero di interpretare gli avvenimenti come vuole e questo lo
lasciamo a voi. Di certo il fatto politico è che per una parte dei
valdostani oggi finisce un incubo. Un incubo che è durato
quarant'anni, un incubo in cui progressivamente si è aperta la
strada all'ingresso della criminalità organizzata nella politica e
nella gestione della politica, ma in particolare il danno maggiore
è stato causato dalla decadenza delle coscienze di una parte dei
valdostani. Il passaggio dei diritti fatti diventare favori, la
riduzione del (tra virgolette) fiero montanaro valdostano a una
specie di elemosiniere, pronto sempre a porgere il cappello per
avere qualche prebenda, questa è la cosa grave ed è la cosa su cui
bisognerà lavorare di più. Non sarà una questione che si risolve di
certo in quattro e quattro otto. Sarà una questione lenta, per la
quale c'è una certezza: la classe politica che attualmente è al
governo non potrà dare un grande contributo.
In questa opera di ricostruzione ci vorrà responsabilità. Magari
qualcuno potrà anche tornare sui suoi passi, io lo spero. Così
facendo, dopo quarant'anni in cui la responsabilità non è certo di
una sola persona, ma è una responsabilità comune anche di altri
leader politici, di trasformare la politica in una specie di caccia
al consenso - di mera caccia al consenso - e di trasformare la
buona amministrazione, invece, in una gestione spesso di affari
illeciti, beh, partiamo da una condizione che è veramente
svantaggiosa!
Il nostro esempio doveva e dovrebbe essere, continuerò a
ripeterlo, l'Alto Adige. Invece ci siamo ridotti come quelle zone
peggiori della Sicilia infiltrate dalla mafia, in cui viene
sostanzialmente deciso l'assetto dei consigli comunali dalle locali
e questo rappresenta un punto di decadimento dal quale sarà molto
difficile risalire.
Al di là della responsabilità giudiziaria, penso di
rappresentare quei valdostani che hanno sempre patito questa
condizione, quei valdostani che erano fuori dal club dei
privilegiati, che potevano essere i semplici cittadini ma anche gli
imprenditori. Gli imprenditori che si sono sempre confrontati con
una realtà di una cinquantina di società partecipate, gestite in
alcuni casi come associazioni a delinquere e che quindi hanno
drogato in maniera irreparabile il mercato, escludendo persone che
avevano titolo a stare sul mercato e includendo persone che - sulla
base di commesse, affidamenti e incarichi - invece hanno fatto
fortuna, distruggendo però di fatto l'economia valdostana. Adesso è
necessaria un'opera di ricostruzione.
Ciò che è successo al consigliere Rollandin è quello che capita
ad alcuni piloti furbetti di motociclismo, che continuano a
gareggiare perché hanno dei giudici di gara a favore, che magari
non gli guardano il motore truccato. Ecco, ha fatto la fine
peggiore che poteva fare! In una curva è andato lungo ed è finito
ad assaggiare la polvere. Per questo però dobbiamo dire che, anche
con la questione che riguarda l'interdizione dai pubblici uffici,
al di là di qualsiasi considerazione sulla condanna, la carriera
del pilota è finita e questo è un passo avanti per tutta la Valle
d'Aosta.
Presidente -
La parola alla collega Pulz.
Pulz (ADU VDA)
- Sulle mie posizioni in merito all'ex
vicepresidente Augusto Rollandin ho ricevuto molte critiche, tutte
per altro concentrate in una certa parte politica. Ma più ci penso,
più sono sicura di dover ribadire ora quanto ho già chiaramente
dichiarato in quest'aula e anche alla stampa. Io non ho nessuna
intenzione di conquistare elettori attraverso
spot
elettorali di bassa lega, dicendo e facendo cose in cui non credo,
né ora che sono tutto sommato ancora nuova rispetto a questo
ambiente, né mai. Sono infatti qui con l'unico intento di dare un
piccolo contributo, che spero positivo, alla mia comunità. Le
vicende giudiziarie che hanno coinvolto un collega, Augusto
Rollandin, non cambiano di una virgola il mio giudizio
sull'operato, che continuo a ritenere pretestuoso, di Rete Civica
e, questa mattina, anche della Lega di Salvini, dopo il primo
intervento di Manfrin, appunto perché sarebbe bastata una manciata
di giorni di attesa dei tempi della giustizia del primo grado - noi
siamo garantisti fino al terzo grado -  e poi la legge
Severino avrebbe fatto e farà il suo normale corso.
Ciò non significa che tutto debba essere però delegato ai
giudici. Al contrario, è giusto e anzi fondamentale che la politica
si occupi dell'etica pubblica, che i cittadini e i loro
rappresentanti lavorino affinché le istituzioni si rinnovino,
espellendo le ambiguità, i clientelismi, gli affarismi. Ma proprio
qui stava la contraddittorietà della posizione assunta da molti
consiglieri in quest'aula qualche giorno fa, nel fatto di voler
utilizzare gli atti di un procedimento penale, come filtrati dagli
organi di stampa e a prescindere da qualsivoglia abbaglio di un
giudice, per emettere una sentenza politica che in realtà aveva la
pretesa di anticipare la sentenza penale arrivata per un altro
procedimento, e vedremo se arriverà anche per l'inchiesta Geenna
che, come ricordiamo, aveva dato origine alla mozione. Pensiamo che
chiunque abbia a cuore il principio della separazione dei poteri e
il rispetto delle istituzioni sappia bene che i piani vanno tenuti
separati. Le sentenze penali le scrivono i giudici sulla base degli
atti processuali ed è la legge, la Severino in questo caso, a
stabilirne le conseguenze. La politica si occupi di ciò che le
compete, che ce n'è già abbastanza. Ed è qui, mi spiace doverlo
sottolineare, che invece la politica ha fallito.
Il profilo etico e politico di Rollandin nel bene e nel male era
noto a tutti, maggioranza e opposizione. È purtroppo la storia del
malgoverno valdostano. È la storia del sistema di consenso
costruito in questi decenni da Rollandin, insieme ai suoi tanti
solidali, a offrircene una rappresentazione molto chiara, rispetto
alla quale la condanna penale aggiunge, sì, qualcosa, senza però
sorprendere nessuno. Eppure c'è chi non ha esitato a formare
insieme a Rollandin l'ennesima maggioranza, dannosa per la comunità
valdostana. Così come c'è chi, anche se oggi siede tra i banchi
dell'opposizione, solo qualche mese fa era disponibile ad allearsi
con l'Union Valdôtaine di Rollandin, pur di entrare in questa
maggioranza. La motivazione qual era? Lui, si diceva, non avrebbe
avuto incarichi di rilievo. Ecco, qui io leggo e noi leggiamo
l'ipocrisia di alcuni colleghi.
Di fronte al fallimento del governo guidato dalla Lega di
Salvini, la lega dei nuovi autonomisti non si fa scrupolo a
mischiarsi con chi fa del razzismo il suo sport quotidiano, con chi
da un lato inneggia un nuovo nazionalismo da operetta e dall'altro
invoca un regionalismo differenziato che devasta la coesione dei
territori. Ebbene, davanti a questo fallimento bisognava avere il
coraggio di dire che non esistevano alternative alle elezioni.
Bisognava dire chiaramente che non c'era spazio alcuno per allearsi
con un'Union Valdôtaine ancora nelle mani - bastava vedere i voti
presi alle elezioni - di Rollandin. Invece in quell'occasione le
elezioni facevano paura a tutti o quasi. Per questo si cercavano
alleanze pericolose, inseguendo fantascientifici governi tecnici. E
hanno continuato a fare paura anche dopo che è nata questa nuova, o
forse vecchia, maggioranza.
Sono arrivati gli arresti nell'ambito dell'operazione Geenna.
Arresti che hanno prodotto una reazione persino imbarazzante. Sì,
imbarazzante, perché chiedere le dimissioni da una Commissione o
dalla vicepresidenza del Consiglio di singoli consiglieri - quando
qui siamo di fronte a un gigantesco problema di etica pubblica, un
problema di legittimazione di un'intera maggioranza, una crisi
delle istituzioni con pochi precedenti nella storia della nostra
regione - non può essere definito che imbarazzante. E davanti a un
enorme problema del genere che cosa si fa? Si chiede, verrebbe da
dire, il ritorno alle urne. No, invece no! Si inscena un rituale
che ricorda quello diffuso nelle città greche, che mi spiegava la
mia professoressa di greco. Il rituale, che forse qualcuno di voi
conosce, del
pharmakos
, che mirava a ottenere una
purificazione mediante l'espulsione dalla città di un individuo
maledetto, appunto il pharmakos. Era un rito simbolico, destinato a
placare l'angoscia per la contaminazione che incombeva sopra tutta
alla comunità. Così il gruppo scaricava la sua aggressività su un
emarginato, che era scelto per la sua deformità come simbolo stesso
del male, e poi la comunità si sentiva rinnovata, purificata,
rinata.
Adesso in questo Consiglio abbiamo trovato il nostro pharmakos.
E cosa facciamo? Mi viene spontanea - sarà anche per il periodo
prepasquale - l'associazione con il più noto mito cristiano
dell'Agnello di Dio, che piace molto al collega Distort, che toglie
i peccati del mondo. Ma noi siamo sicuri che i peccati di questa
classe politica rappresentata in questo Consiglio possano essere
lavati da questo rito? Pensiamo davvero che possano scomparire
perché il più malvagio dei malvagi è stato punito? L'Union
Valdôtaine lo pensa davvero? Lo pensano i suoi vecchi e nuovi
alleati? E gli aderenti di Rete Civica pensano forse, come
pensavano alcuni mesi fa, che dopo questo passaggio ci siano ancora
in questo Consiglio dei buoni alleati per costruire maggioranza
alternative con cui poter fare tante belle cose concrete, con la
smisurata presunzione di riuscire a far fare un passo indietro ai
più cattivi. Continueremo adesso a perdere tempo? A giocare con i
numeri? A scongiurare il rischio di nuove elezioni?
Il sistema di potere che ha dominato e purtroppo rovinato la
Valle d'Aosta ha fatto comodo a tanti, l'ho già detto. Sono quelle
numerose persone che hanno accettato questo stato di cose e che,
anzi, ne hanno beneficiato a lungo, diventandone così complici;
quegli stessi che ora puntano il dito, recitando magari anche la
parte di chi è disgustato di certa politica, dopo però aver fatto
la fila il martedì mattina a palazzo per chiedere a Rollandin, ma
non solo, favori di ogni sorta. Non scordiamoci che l'iceberg,
oltre alla punta, oltre al vertice, ha una larga base e quella base
è ancora ampiamente rappresentata fuori dal palazzo, ma anche
dentro questo Consiglio. E nel momento in cui è ritenuta illecita
l'origine di parte dei voti ed è quindi messa in dubbio la
trasparenza delle elezioni del maggio 2018, allora bisogna dire che
a essere delegittimata è quantomeno la maggioranza e non il solo
Augusto Rollandin, perché è stata favorita da voti di dubbia
provenienza; o non è così? E crediamo che sia anche legittimo
chiedersi se lo stesso sistema sia in grado di affrontare, senza
condizionamenti di sorta, dossier assai delicati e strategici per
il futuro della nostra comunità, come quello relativo alla CVA.
Solo ieri pomeriggio, quando la minoranza ha abbandonato la
Commissione speciale CVA e dentro la sala i lavori sono continuati
tranquillamente da parte della maggioranza, come se nulla fosse
capitato, la maggioranza stessa ci ha chiaramente dimostrato in
quale direzione stia lavorando. Ma questa è un'altra brutta storia
e credo sinceramente che a ogni intervento basti la sua pena.
Presidente -
Ha chiesto la parola la collega Russo.
Russo (M5S)
- Oggi in quest'aula voglio parlare del reato
di corruzione e del suo legame con la politica, che è considerato
uno dei principali ostacoli alla crescita economica e civile del
nostro paese. L'inchiesta in corso di cui stiamo parlando riguarda
un giro di corruzione nella nostra regione, che il collega Augusto
Rollandin ha governato per sei volte. Il termine "giro" non è
casuale: la corruzione è come un serpente, striscia e si insinua.
La corruzione, come sappiamo tutti in quest'aula, è definita come
la condotta illegale di un pubblico funzionario, il quale in cambio
di denaro o di un'altra utilità effettivamente ricevuta o
semplicemente promessa, compie atti di ufficio oppure agisce in
modo contrario ai suoi doveri.
La corruzione è una forma di accordo tra una minoranza, allo
scopo di appropriarsi di beni che spettano alla maggioranza della
popolazione, alla collettività. La politica, colleghi, è cura
dell'interesse comune. La corruzione è esattamente il contrario: la
prevalenza illecita dell'interesse privato su quello pubblico.
Inoltre la corruzione spesso si presenta con due tipiche
caratteristiche, il coinvolgimento di una pluralità di soggetti e
la tendenza a ripetersi nel tempo, in modo seriale e non
episodico.
La corruzione politica è spesso intimamente legata alla
corruzione burocratico-amministrativa. Essa inoltre costituisce una
deviazione intenzionale del comportamento del pubblico ufficiale
dal compito di tutela del bene pubblico. È implicita una perdita,
uno scadimento di valori etici, un decadimento dei costumi.
Quali sono i costi della corruzione per una comunità? Ne ho
messi a fuoco tre tra i tanti, direttamente o indirettamente legati
al fenomeno di cui stiamo parlando. Un primo costo: una minore
efficienza della spesa pubblica e una maggiore distorsione delle
regole di mercato. Le imprese sane che non accettano di entrare nel
mercato della corruzione non riusciranno a entrare in nessun altro
mercato. Un secondo costo: inefficienza complessiva del sistema
socioeconomico. Si pensi alla selezione inversa dei talenti: dove
sono presenti i fenomeni di corruzione, le persone capaci e con
talento sono posizionate nel mercato del lavoro non nei ruoli
apicali. Sappiamo che esiste una relazione inversa tra il livello
di corruzione e la qualità e capacità del sistema imprenditoriale
di un paese. Si instaura una graduale impossibilità di cogliere le
potenzialità di sviluppo di una regione, che viene depredata dalle
proprie risorse e priva le persone di un futuro prospero e libero.
Un terzo costo, che secondo me è quello più grave: non sarà mai
possibile recuperare il danno della corruzione, né per il suo
valore monetario, perché spesso sarà stato distribuito su più
strade difficili da seguire, né tantomeno per quella parte di costo
non monetario, che sarà quasi sempre la principale.
Provo a evidenziare alcune misure per arginare il fenomeno della
corruzione. Un impianto normativo solido a livello nazionale e
locale. Certamente passi importanti come la legge Severino e
l'istituzione dell'ANAC hanno dato i loro frutti. La legge numero 3
del gennaio 2019, "Misure per il contrasto dei reati contro la
pubblica amministrazione, nonché' in materia di prescrizione del
reato e in materia di trasparenza dei partiti e movimenti
politici", anche detta legge spazzacorrotti, fortemente voluta dal
Movimento 5 Stelle, affronta il fenomeno corruttivo in maniera
strutturale: la prescrizione è sospesa dalla sentenza di primo
grado; il Daspo per corrotti e corruttori; l'innalzamento delle
pene per i reati di corruzione per l'esercizio della funzione; la
possibilità di utilizzare, anche per i reati di corruzione, la
figura dell'agente sotto copertura; l'introduzione di sconti di
pene e di una speciale clausola di non punibilità per chi denuncia
volontariamente e fornisce indicazioni utili per assicurare la
prova del reato; viene eliminata la possibilità di restare anonimi
per chi fa donazioni a partiti, fondazioni o altri organismi
politici: ogni donazione superiore a 500 euro dovrà essere
trasparente.
Una seconda soluzione può essere la riorganizzazione della
pubblica amministrazione. Si mira a una maggiore efficienza ed
efficacia dell'azione delle amministrazioni pubbliche tramite la
riduzione del numero dei dipendenti pubblici, dei dirigenti e dei
funzionari e il pagarli meglio, con più
benefit
, creando
senso di appartenenza e restituendo dignità a lavorare per il
settore pubblico. Puntare a un rafforzamento dei corpi tecnici per
ridurre il ricorso a esterni. Introdurre regole procedurali
migliori e più trasparenti per i concorsi per gli appalti.
Un'altra misura per prevenire il fenomeno della corruzione è
sicuramente puntare su cultura e istruzione. L'esigenza di
costruire un humus adatto alla lotta alla corruzione, a prevenire
il fenomeno presso le future generazioni, deve essere una priorità.
Bisogna diffondere la cultura della legalità, il senso civico, la
consapevolezza dei propri diritti e la solidarietà sociale.
Infine la nostra nuova legge elettorale. Sicuramente la
segretezza del voto e la durata massima del numero di mandati
garantiscono il ricambio della classe politica che nella nostra
regione è stata poco presente. La nostra nuova legge elettorale,
che entrerà in vigore dal mese di giugno 2019, sarà certamente uno
strumento che garantirà anche il contenimento del fenomeno della
corruzione.
Presidente -
La parola al collega Bertin.
Bertin (RC-AC)
- Non vorrei trasformare il dibattito su
questo fatto grave in un'analisi del sistema politico valdostano,
fatto già in altre occasioni. Il sistema di potere che ha governato
questa regione negli ultimi trenta, quarant'anni ha prodotto degli
effetti estremamente negativi e Augusto Rollandin era il principale
protagonista di questo sistema di potere, che negli anni ha
utilizzato delle risorse ampie, dovute a una particolare situazione
di quegli anni, non per uno sviluppo sostenibile della nostra
regione e di prospettiva, ma creando un sistema di potere
clientelare e di controllo capillare della società. Oggi quel
sistema è in crisi e i nodi vengono al pettine: una crisi
finanziaria, politica, etica che vediamo ormai da diverso tempo,
non da ora. Queste cose le abbiamo dette, le ho dette già in altre
occasioni in tempi non sospetti.
Oggi vorrei ritornare all'argomento di questo punto all'ordine
del giorno. Il consigliere Rollandin tardivamente ha dato le
dimissioni da vicepresidente del Consiglio. E oggi non ha dato
soltanto le dimissioni da vicepresidente del Consiglio, ma si è
anche autosospeso dall'Union Valdôtaine. A mio avviso ha fatto bene
ad autosospendersi, nel senso che non parteciperà alla vita di quel
movimento, proprio in ragione della condanna grave per corruzione,
ma la stessa cosa avrebbe dovuto fare per quel che riguarda la sua
attività consiliare. Qui sta la contraddizione: un'autosospensione
nella vita di un partito, mentre non altrettanto viene fatta per
questa assemblea, che è la principale della nostra regione. Per
questo ho invitato il presidente Rollandin, anche in attesa
dell'applicazione della legge Severino, ad autosospendersi, poiché
creerà una situazione oggettivamente d'imbarazzo e una
contraddizione evidente rispetto a quanto fatto per ciò che
riguarda il suo movimento.
Siamo in un sistema nel quale certamente Rollandin aveva un
ruolo fondamentale. Io faccio fatica a vederlo come un agnello
sacrificale. Ma oggi l'argomento di questo Consiglio è un altro: è
la sostituzione del vicepresidente e soprattutto, da qui alla
sostituzione in ragione della legge Severino, quale sarà il ruolo
del consigliere Rollandin, che a mio avviso deve tenere in
considerazione la condanna di primo grado ormai avvenuta e pertanto
agire di conseguenza.
Presidente -
La parola al collega Aggravi.
Aggravi (LEGA VDA)
- In questi giorni ho riflettuto molto
sulla ragione vera di tutte queste vicende che stanno coinvolgendo
più o meno direttamente la nostra comunità. Spesso mi è capitato di
dire che la Valle d'Aosta è rimasta nell'animo, come diceva il
collega Luboz, al suo Medioevo, non per via dei nostri tanti
castelli né per paragonare l'oggi a un'epoca che tanti, a torto,
reputano oscura. Il reale motivo risiede in due caratteristiche
purtroppo insite nel consolidato sistema Valle d'Aosta. La logica
del
plèijì
[patois], del favore (lo dico a beneficio di chi
fa il verbale di quest'aula), è la prassi di certe sovrastrutture
politiche. I piccoli numeri, la significativa prossimità, le tante
risorse e una storia comunque fatta di povertà e sopravvivenza in
un ambiente difficile hanno nel tempo sedimentato nelle coscienze
di troppi la logica dell'aiuto, dal più banale al più opaco. Un
modus operandi
di tanti seduti negli scranni alti o pronti
al pellegrinaggio del martedì e non soltanto, che ha - purtroppo
ancora - condizionato le menti di molti; questo fino a far perdere
spesso la misura del limite, così la volontà di fare e rischiare
del proprio ha troppo spesso fatto posto al bisogno di chiedere, e
poi spesso sappiamo cosa succede.
Quanto alle sovrastrutture politiche, rammento che proprio il
Medioevo era organizzato secondo un ordine, spesso non scritto ma
tramandato. E proprio questa epoca ci ha dimostrato che, caduto un
re, nulla è cambiato. Lui può dettare legge e fare risolvere cose,
ma il sistema è più di tutto alimentato dai baroni, il cui agire è
alla sua ombra o meglio sotto la sua luce. Non cadiamo ingenuamente
o volutamente nell'errore di personalizzare, identificare in una
sola persona le colpe di un sistema che forse lui rappresenta, ma
che non costituisce da solo. Lui non era solo.
Non cambierò certo la mia opinione sulla persona e sul politico;
non le cambierò! Forse sull'amministratore sì. Ma sicuramente spero
che il futuro, liberamente o meno liberamente, perché chi sta
lavorando spero che continui a farlo, cambi e queste prassi e
sovrastrutture possano finalmente cadere. Resta il fatto che ognuno
di noi dovrà fare la sua parte, perché fin troppe volte - lo dice
chi fa parte di quella diaspora tanto spesso citata - chi ha
cercato o detto di voler detronizzare il re - dico "re" perché non
mi pare che abbia origini germaniche; gli imperatori spesso erano
di origine germanica - in realtà voleva soltanto a lui sostituirsi.
Non è sostituendo una persona che si cambia il metodo. Per cambiare
sistema non bastano le condanne o le indagini, se nello stesso
momento non cambiamo le nostre menti e l'agire di tutti. Coraggio
valdôtains
!
Presidente -
La parola al collega Manfrin.
Manfrin (LEGA VDA)
- Ho pochissimo da aggiungere rispetto
a quanto hanno già detto i miei colleghi. Desidero innanzitutto
ribadire, com'è stato detto anche da alcune parti, che è evidente
che è fatto salvo il diritto per ciascuno di difendersi nelle sedi
che sono opportune e ci tengo a sottolineare che qui noi siamo
chiamati a fare un dibattito politico. Io personalmente aborro
l'utilizzo della giustizia per la risoluzione di questioni
politiche, ma noi oggi siamo chiamati e tutta la comunità
valdostana è chiamata a prendere atto di una situazione. Ed è una
situazione molto grave.
L'ho già evocato questa mattina e oggi, durante questo
dibattito, ho sentito parlare da molte parti di dignità. Ecco:
vorrei davvero che il consigliere Rollandin restituisse questa
dignità a questo Consiglio. Vorrei che
sua sponte
, senza
attendere quelli che sono i tempi, il consigliere Rollandin
adempiesse a quanto già lui aveva preconizzato il 3 marzo del 2017.
Quindi, ben conscio del fatto che la sua presenza, così come il suo
voto all'interno di questa assemblea, è palesemente viziata dalla
sentenza del 28 di marzo, vorrei che il consigliere Rollandin -
dopo aver legittimamente avuto la parola per esporre le sue
motivazioni -lasciasse quest'aula e permettesse a questo Consiglio
di esprimersi liberamente e soprattutto togliesse dall'imbarazzo la
sua maggioranza e tutta questa istituzione.
Presidente -
La parola alla collega Spelgatti.
Spelgatti (LEGA VDA)
- Tutto quello che avrei voluto dire
in questo intervento è già stato detto perfettamente dai miei
colleghi, per cui sarò brevissima. Quand'ero presidente avevo
sottolineato più volte - ero anche stata accusata per questo - come
la gravità del sistema Valle d'Aosta fosse soprattutto da
individuare, oltre a tutte le indicazioni che ha dato molto
correttamente la collega Russo, anche e soprattutto nel fatto della
mentalità dei valdostani. Perché mentre al Sud per i cittadini sono
molto chiari quelli che sono i fenomeni della mafia, della
'ndrangheta, della camorra e, dall'altra parte, dello Stato, in
Valle d'Aosta non è così. Perché in Valle d'Aosta siamo al Nord e
qui il problema fino a oggi non aveva avuto una sua effettiva
certificazione. Il problema in Valle d'Aosta è sempre stato
assolutamente trattato come qualcosa di inesistente da tutte le
parti, da parte politica e anche da parte di chi avrebbe dovuto
comunque intervenire. Si è sempre detto: no, qua il problema non
esiste! Per cui i valdostani erano abituati - come diceva il
collega Aggravi - ad andare il martedì a chiedere i favori. Ma non
è solo il martedì, perché il problema non era solo assolutamente il
collega Rollandin. È questo modo di far politica: a tutti i
politici bisognava andare a chiedere i favori e, appunto, i
politici gentilmente elargivano i favori e di conseguenza poi, con
il controllo del voto, si è anestetizzato completamente un intero
tessuto sociale e intere generazioni di valdostani. Ma il problema
è che mentre al Sud i cittadini scelgono da che parte stare, dalla
parte dello Stato oppure dalla parte delle associazioni malavitose,
qui questa differenza non c'era più, perché semplicemente era
normale! Ma dov'è il problema?! Generazioni di valdostani sono
state ormai abituate, dopo quarant'anni di potere gestito in questa
maniera! È normale chiedere il favore, è normale dare in cambio il
voto! Ma dov'è il problema di gestire l'amministrazione come cosa
propria e quindi piazzare ovunque i propri, la propria gente,
quelli a cui devi dei favori tu come politico, a cui tu devi dei
favori perché quello ti porta voti? Di conseguenza si va avanti
così!
Oggi ci ritroviamo in una situazione drammatica, da cui sarà
difficilissimo riprendersi. Ci si potrà assolutamente riprendere,
perché i momenti più drammatici della storia sono stati poi quelli
che hanno aperto la via a dei grandi rinnovamenti e hanno scatenato
poi le energie più positive e più belle all'interno dello stesso
tessuto sociale. Però sono lacrime e sangue! Sarà dura, sarà
fatica, sarà un cambiamento radicale!
La cosa più drammatica è che questo cambiamento non è avvenuto
perché c'è stato un rinnovamento da parte dei partiti che si
definiscono autonomisti, che però sono quelli che hanno portato
alla distruzione dell'autonomia e alla messa in discussione del
sistema dell'autonomia della Valle d'Aosta. Per cui definirsi
autonomisti...! E poi vorrei sapere chi non è autonomista
all'interno di quest'aula. Comunque, vogliamo dare l'etichetta di
autonomisti? Va bene, chiamiamoli autonomisti.
Non c'è stato un rinnovamento della classe politica. C'è stato
un intervento della magistratura - che ben venga - e delle forze
dell'ordine che i valdostani non potranno mai ringraziare
abbastanza. Però in un sistema normale le cose non funzionano così.
La politica fa la politica, chi fa amministrazione amministra, la
magistratura fa il suo corso e normalmente non ci dovrebbero essere
situazioni di questo tipo. In un sistema malato ben venga che
succeda tutto quello che è successo. È stata l'unica leva che ha
potuto permettere di scardinare un sistema che si sta portando
letteralmente alla distruzione.
Non cerchiamo - non cercate soprattutto voi, tra virgolette,
autonomisti - di dire: adesso, finita l'era Rollandin, c'è il
rinnovamento! Perché non è così che si fa il rinnovamento. Questi
quarant'anni di potere li ha gestiti il presidente Rollandin, tra
l'altro anche con delle capacità, perché se un uomo rimane al
comando per quarant'anni gli si può anche riconoscere,
indubbiamente, la capacità di saper fare il suo mestiere di
politica. Poi noi - io soprattutto, parlo per me - non condivido
minimamente e combatto con estrema durezza ciò che è stato fatto e
quelli che sono stati i metodi, ma non si possono non riconoscere
comunque le capacità.
Il problema è che chi sta dietro - che usa gli stessi metodi,
che utilizza lo stesso sistema e che è arrivato al potere con lo
stesso sistema e in questo sistema di potere ha mangiato - non ha
nemmeno le stesse capacità; questa è la cosa più drammatica di
tutte quante. Quindi se mi si viene a dire che da oggi ci sarà
chissà quale rinnovamento, perché finito lui, finito... Chi sta
dietro sono le stesse persone che hanno usato gli stessi identici
metodi, senza avere, lo ripeto, le stesse capacità.
In ultimo, specifico una cosa che non ho mai specificato. Quando
fin dall'inizio ho sempre detto "mai con l'Union Valdôtaine",
questo aveva un valore molto forte, ma specifico oggi di che tipo
fosse questo valore. Era un valore di riconoscimento di ciò che
l'Union Valdôtaine delle origini rappresentava per la Valle d'Aosta
e quello che in particolare ha rappresentato per la Lega. Perché è
la Lega che è nata dall'Union Valdôtaine. È la Lega che è nata
dall'incontro tra Bossi e Bruno Salvadori. Voi forse non lo
saprete, ma fuori da qua, nella Lega in generale, ovunque ci sono
le foto di Bruno Salvadori e l'Union Valdôtaine è sempre stata
portata come esempio, perché era un faro di ciò che al di fuori
della Valle d'Aosta si voleva riportare, prima in Padania e poi
oggi nel resto di questa Italia.
L'Union Valdôtaine per noi era un faro, alle origini. Ma l'Union
Valdôtaine è diventata purtroppo, invece, il simbolo del perché
l'autonomia non funziona. Fuori la Valle d'Aosta viene portata come
esempio del perché l'autonomia non funziona e se oggi l'autonomia
viene messa in discussione è per questo. Ed è drammatico, perché i
valori per cui la Lega - non la Lega Valle d'Aosta, ma la Lega - si
è sempre battuta sono i valori dell'autonomia e del federalismo.
Ciò che era il faro che veniva portato come esempio ovunque di ciò
che la Lega voleva raggiungere come obiettivo finale, di punto in
bianco si è sgretolato. E da qua la reazione nostra che è stata non
legata ai principi, ai valori e agli ideali dell'Union Valdôtaine e
di quello che essa ha rappresentato nella storia, ma di quello che
è diventata oggi. Ma io non vedo in tutte le altre forze, che nel
frattempo si sono distaccate dall'Union Valdôtaine (perché sono
soltanto distaccamenti dall'Union Valdôtaine) un qualche cosa di
diverso e in effetti i fatti parlano chiaro: il modo di far
politica e tutto ciò che c'è stato in tutti questi anni è
esattamente la prova provata di quello che sto dicendo.
Tutto questo lo diciamo con estrema tristezza. Però i valdostani
devono capire che quei tempi sono finiti. Il tempo del portafoglio
facile, del portafoglio pieno di soldi da distribuire ovunque a
pioggia, senza una visione amministrativa, soltanto con l'obiettivo
di ottenere il maggior numero di voti per il singolo politico per
essere eletto alla tornata successiva, è finito. O ci si rimbocca
tutti quanti le maniche, sto parlando dei valdostani, che la
smettono però semplicemente di lamentarsi e di delegare poi la loro
rappresentanza a sistemi che comunque hanno portato la Valle
d'Aosta in questa situazione, oppure le cose non cambieranno mai.
Quindi sono i valdostani stessi che prima di tutto devono fare un
mea culpa
e incominciare a dire, se vogliamo cambiare le
cose, che bisogna cambiare radicalmente, ma bisogna cambiare la
mentalità. Basta andare dai politici e chiedere qualche cosa in
cambio di qualche cosa. Basta!
Presidente -
La parola alla collega Minelli.
Minelli (RC-AC)
- Il Consiglio Valle, il Consiglio della
Regione Valle d'Aosta si trova oggi di fronte a una questione che
riguarda l'ennesimo processo e l'ennesima condanna di un
consigliere che è rimasto pervicacemente attaccato al suo posto in
Consiglio regionale, nonostante il cumulo di indagini giudiziarie
che lo hanno riguardato. Le vicende giudiziarie di Rollandin
coprono ormai un periodo trentennale. La prima condanna avvenne nel
novembre del 1992: due anni e quattro mesi per turbativa d'asta per
i lavori di appalto alla discarica di Brissogne. Il pubblico
ministero di quel processo era Pasquale Longarini, allora da poco
arrivato in Valle d'Aosta, un magistrato libero e combattivo. Poi
le cose evidentemente sono cambiate e oggi anche Longarini si trova
immischiato in comportamenti oggetto di incriminazione per aver
favorito Gerardo Cuomo, il coimputato di Rollandin.
Trent'anni di indagini, di processi e di condanne che non ne
hanno tuttavia ridotto il potere e non hanno portato a una reazione
seria, forte e responsabile della politica valdostana. Non è stato
ridotto il potere del consigliere Rollandin in Regione, non è stato
ridotto il potere e il ruolo di guida all'interno dell'Union
Valdôtaine, che ha comunque avvalorato il sistema, il cosiddetto
"sistema Rollandin", cosa che hanno fatto anche altre forze
politiche che da quel movimento sono nate.
Com'è possibile che in questo Consiglio e all'interno dell'Union
Valdôtaine - lo ricordava prima la collega Spelgatti: un movimento
che è stato così importante per la Valle d'Aosta - non ci siano
degli anticorpi in grado di reagire. Quello che io mi chiedo è come
mai si aspetti sempre la magistratura, l'indagine, il processo, la
condanna; la condanna di primo, di secondo, di terzo grado. La
politica aspetta e non è capace di ripulirsi da sola. E anche
quando l'indagine e la condanna ci sono, la politica rimane
immobile ad aspettare l'arrivo delle carte bollate. È quello che è
successo qualche settimana fa. È quello che succede anche oggi.
Noi nello scorso Consiglio abbiamo invitato il consigliere
Rollandin a lasciare la carica di vicepresidente, un piccolo gesto
di sensibilità istituzionale che non è stato raccolto né dal
consigliere né dalla maggioranza di questo Consiglio, che non lo ha
evidentemente ritenuto opportuno. Così la Valle d'Aosta si è
ritrovata per l'ennesima volta sulle pagine di tutti i quotidiani
nazionali, con un vicepresidente del Consiglio condannato per
corruzione, sia pure in primo grado. Questo, a nostro avviso, è un
danno per l'immagine della Regione. Ora ci troviamo con un
consigliere colpito da interdizione dai pubblici uffici, lo
ricordava il consigliere Ferrero, ma che, in attesa dei passaggi di
queste carte tra Aosta e Roma e ritorno, viene in Consiglio
legittimamente e tranquillamente, come se niente fosse successo,
partecipa alla Conferenza dei Capigruppo, come è successo nei
giorni scorsi, e si accinge a votare.
Penso che sia positivo che il provvedimento di sospensione non
debba essere votato da questo Consiglio, perché se arrivasse da
Roma un provvedimento da votare forse non lo si approverebbe
neppure. Quello che mi chiedo è con quale logica il consigliere
Rollandin si è autosospeso dall'Union Valdôtaine, ma non si è
autosospeso dal Consiglio regionale, quasi che il
Mouvement
fosse più importante della massima assise della Regione Valle
d'Aosta. Noi lo abbiamo messo per iscritto. Abbiamo chiesto nei
giorni scorsi che il Consigliere non partecipasse ai lavori del
Consiglio autosospendendosi. Il collega Manfrin poco fa ha raccolto
questa richiesta che noi avevamo fatto e l'ha interpretata nel modo
corretto.
Quello che vorrei chiedere al Presidente della Regione è se la
maggioranza che lei guida intende avvalersi del voto determinante
di un consigliere condannato per corruzione, sia pure in primo
grado, e in procinto di sospensione. Nei prossimi Consigli noi
dovremo votare dei provvedimenti importanti, come diceva il collega
Mossa nel suo intervento. Passeranno con questo diciottesimo voto?
Io su questo aspetto una risposta chiara ed esplicita.
Un'altra riflessione voglio fare. Anche oggi, come già nel
dibattito del Consiglio precedente, sono state richieste delle
elezioni anticipate. Tutto questo a neanche un anno dal rinnovo del
Consiglio regionale. Secondo voi è proprio questa la cosa più
importante e urgente da fare? È questo che chiedono gli elettori, i
lavoratori, le persone responsabili? Ci sarà sicuramente qualcuno
esasperato e in buona fede che lo chiede, ma io credo che nella
maggioranza delle persone che vivono in questa regione il fatto di
andare a votare oggi non risolverebbe i problemi che ci sono, che
abbiamo sul tappeto. Ci sarebbero degli spostamenti di voti,
certamente. Qualcuno si rafforzerebbe, altri si indebolirebbero, ma
non ci sarebbe nessuna garanzia di un miglioramento della
situazione, di avere una legislatura stabile che consenta di
operare per il bene della comunità. E allora? Noi diciamo che la
cosa più urgente, e che deve precedere il ritorno alle urne che
pure sarà indispensabile, è il completamento della riforma
elettorale.
Si è già fatto un importante passo avanti con lo spoglio
centralizzato e con l'eliminazione delle famigerate triplette.
Adesso bisogna fare il secondo passo per completare la riforma. La
politica deve occuparsi di questo argomento e bisogna creare un
meccanismo istituzionale per cui questa situazione di diciotto a
diciassette non si ripeta. Sono gli elettori che devono esprimersi
e dare una loro indicazione. La cosa più urgente da fare e che si
può fare in pochi mesi è completare quella riforma, che è già così
importante. Il lavoro è possibile che venga affrontato dalla
Commissione. Per questo noi depositeremo anche un ordine del
giorno. Io credo che l'esigenza di questa seconda fase della
riforma sia percepita quasi da tutti. E allora facciamola questa
cosa, usciamo da una situazione che non consente la stabilità e la
governabilità! Occorre un impegno di tutti, un impegno trasversale
in questo senso, per raggiungere un risultato che per la nostra
Regione sarebbe di grande rilievo. Per noi è questo fare della
politica seria. Altri hanno più che altro interesse ad affermare il
loro smisurato ego, ma questa è un'altra storia!
Presidente -
Se non ci sono altre richieste, chiedo se ci
sono indicazioni riguardo le proposte per l'elezione del
vicepresidente. La parola al collega Marquis.
Marquis (SA)
- Oggi si torna a discutere in aula di una
questione giudiziaria. La recente pronuncia del tribunale è stata
sicuramente pesante e inevitabilmente di un impatto di tipo
personale sul movimento di appartenenza, anche perché viene
coinvolta una persona che è un leader di un movimento, un uomo
forte. Vorrei soffermarmi su due livelli: sul livello umano e su
quello politico. Relativamente al profilo umano, io auspico che il
collega possa nei successivi gradi di giustizia dimostrare tutta la
sua estraneità ai fatti contestati. Lo dico sia a titolo personale,
sia anche a nome del gruppo Stella Alpina a cui appartengo. Noi per
natura siamo convintamente garantisti, rispettosi delle regole
democratiche e non ci appartiene nemmeno speculare politicamente su
questioni di natura giudiziaria estranee all'aula. Contrariamente,
purtroppo, si è diffusa in questa fase politica, a tutti i livelli,
a livello nazionale e a livello locale, la tendenza a esprimere
immediatamente dei giudizi e delle sentenze di colpevolezza a
procedimento ancora in corso, sebbene ci sia una pronuncia di primo
grado, ma abbiamo visto che tante volte le cose cambiano nel corso
delle procedure. Pertanto riteniamo molto più prudente, sotto
questo profilo, esprimerci alla fine del percorso in modo corretto
e trasparente.
Sotto il profilo politico questi episodi, in un periodo già di
per sé difficile, in cui la fiducia della politica è ai minimi
storici, è chiaro che questi fatti incrementano la disaffezione dei
cittadini e l'indignazione sociale. Portano alla luce che la nostra
è una democrazia che ha delle difficoltà, che ha bisogno di essere
curata, di essere rigenerata. Mi rendo conto che l'occasione, per
chi fa politica, a volte è anche ghiotta. La tentazione è forte,
per chi non è coinvolto in queste vicende, di specularci
politicamente. Ritengo che lo potremmo fare tutti, ma mi pongo la
domanda: faremmo del bene alla democrazia? In questi giorni abbiamo
avuto anche modo di leggere e di ascoltare la reazione delle forze
politiche e debbo dire che hanno evidenziato dei modi diversi di
esprimere il proprio pensiero e le proprie sensibilità. Anche la
discussione in aula ha evidenziato che ci sono delle attitudini in
ciascuno di noi che si contraddistinguono nel commentare queste
situazioni.
Personalmente trovo di pessimo gusto cavalcare l'onda di queste
storie a livello politico, per cercare di portare a casa un
dividendo politico ed elettorale. Come sovente dico, io non ho la
presunzione di dare lezioni, però credo che non c'è nessuno che lo
possa fare nei confronti di nessun'altro sulle questioni etiche e
morali. La cultura della legalità deve orientare l'agire di
ciascuno di noi nelle attività quotidiane, nella politica, dove si
esercita la propria attività, quindi nella vita di tutti i giorni.
E sulla legalità non si può mai parlare al plurale. Ciascuno di noi
può garantire solo per sé stesso. Questo lo vediamo tutti i giorni
della nostra vita a livello nazionale. Ci sono delle forze
politiche che hanno fatto della purezza, della legalità una
bandiera; una questione che è diventata addirittura identitaria.
Però abbiamo visto che anche loro hanno vissuto delle situazioni di
difficoltà, perché poi a livello politico, all'interno dei
movimenti, si possono verificare delle situazioni che magari non ci
si aspetta. Questo dovrebbe fare riflettere un po' tutti.
Credo che ci siano stati diversi spunti nella discussione e
negli interventi dei colleghi, che meritano di essere ripresi. Noi
dobbiamo interrogarci: perché la situazione della Valle d'Aosta è
di difficoltà, oggi che viviamo anche questo tipo di problematiche?
Io credo che non sia una questione che nasce nel breve. È
un'attitudine della Valle d'Aosta alla scarsa propensione, a mio
avviso, a fare imprenditoria. Una regione centrica, un approccio
dove negli ultimi trent'anni la Regione è stata troppo presente
nell'economia. È inevitabile che poi si possano verificare delle
situazioni di malessere, che poi possono anche portare luogo a
delle distorsioni rispetto al normale modo di interpretare
l'organizzazione amministrativa degli enti. Credo che questo lo
dimostrino anche tutte le esperienze degli stati socialisti, dove
c'è un'economia fortemente permeata dalla pubblica amministrazione.
Quindi credo che questo possa essere uno spunto di riflessione.
Oggi è la giornata in cui abbiamo commemorato il compianto
Cesare Dujany. Vorrei leggere nel suo libro alcune dichiarazioni
che portano a questa interpretazione, a questo tipo di valutazione.
"Occorre cominciare a dire la verità, tutta la verità, che indietro
non si tornerà più, che abbiamo un futuro tutto da reinventarci in
un Paese, l'Italia, che è da rimettere a posto prima che sia troppo
tardi. Un futuro su cui ciascuno di noi dovrà fare la sua parte,
tutti insieme. Le responsabilità e le iniziative individuali in
dialettica con quelle globali e quindi anche con quelle politiche.
Adesso la Valle d'Aosta, finora regione dipendente, deve guardare
con maggiore fiducia agli attori privati e deve collegarsi con più
convinzione al mondo. Non sarà facile e non sarà indolore, perché
di mezzo ci sono molti interessi, rendite di posizione e nuove
pigrizie. Gli uni e le altre resistono e resisteranno al
cambiamento ed è oggettivamente difficoltoso cambiare registro ed
essere subito capiti e poi seguiti". Io credo che questo sia uno
spunto importante per l'aula, perché qui il problema ritengo che
sia il cambiamento di un sistema. "Un sistema che era fondato sulla
diffusione del benessere, della ricchezza, ma non sulla crescita. E
sotto questo profilo gli elementi erano noti a tutti già sin dal
1993, quando l'allora Amministrazione regionale commissionò una
relazione al Censis, condotto dal dottor De Rita, in cui si fece
l'analisi socioeconomica della situazione della Valle d'Aosta. Da
quei giorni, da quei momenti, quindi dal 1993 al 2019, sono
trascorsi ventisei anni! In assenza di una discontinuità
significativa vi è dunque il rischio che i nodi critici e
problematici che hanno condizionato negativamente lo sviluppo
regionale nell'arco degli anni ottanta si propongano immutati in
futuro, se non addirittura incancreniti sulle loro componenti più
viziose, redendo vieppiù oneroso il precorrimento di un possibile
necessario sentiero di rafforzamento della Valle d'Aosta. In un
contesto che muta rapidamente e obbliga i soggetti a rivedere di
continuo i propri modelli di riferimento, ogni propensione al puro
e semplice assestamento su quanto sino a oggi acquisito in termini
di ricchezza e benessere si tradurrebbe infatti in una perdita di
capacità propulsiva del sistema regionale e nella conseguente
rassegnazione a un lento ma incessante processo di
marginalizzazione della Valle, nell'ambito delle dinamiche che
attraversano lo scenario sovranazionale".
Da allora sono passati ventisei anni. Si sono susseguiti governi
autonomisti, governi cui ha partecipato il centrodestra, con
contributi da parte di tutte le forze politiche. Io credo che la
ricostruzione non passi attraverso la mera sostituzione di persone,
ma come già qualcun altro ha detto prima, attraverso un modello
diverso di Valle d'Aosta. Bisogna andare in una direzione nuova, in
cui si faccia autocritica: non si faccia critica, perché dobbiamo
partire dall'autocritica. Ma credo che ciascuno la debba fare a
casa propria, perché diversamente diventa difficile trovare una
soluzione.
Alla base ci va una visione e voglio riprendere le parole della
collega Minelli, che si è interrogata sul fatto di dire: possiamo
andare a elezioni? Qualcuno dice puntualmente: ricorriamo alle
elezioni. Ricorrere alle elezioni?! Ha un senso chiamare a raccolta
i cittadini quando si vuole presentare una visione diversa, un
modello strategico di sviluppo. Non serve andare a elezioni tanto
per andare a elezioni e poi vedere il giorno dopo se qualcuno avrà
due rappresentanti in più, un rappresentante in meno, se si è
spostato un pochettino il rapporto di forza. Qui non è più un
problema di rapporto di forza dentro l'aula. È un problema di
trovare la soluzione alle problematiche che vive la Valle
d'Aosta.
Sentivo dire prima da un collega che è intervenuto: stiamo sei
mesi a fare dell'ordinaria amministrazione. Io ho avuto modo in
questi giorni di partecipare a degli incontri in Europa. Ho sentito
parlare di programmazione. C'è gente che corre. Ci sono i treni che
vanno veloce. Non c'è nessuno che fa ordinaria amministrazione! C'è
gente che ha già programmato la strategia del 2021-2027, invece noi
vorremmo stare qui dentro a dormire sei mesi in attesa che arrivi
il momento in cui entrerà in vigore la legge elettorale e poi
magari andare a elezioni. Io credo che qui dentro ci sia la
necessità di raccogliere le idee per trovare delle soluzioni che
diano crescita alla Valle d'Aosta. Ragioniamo sulle idee e non
possiamo le mattinate a trasformare quest'aula in un teatrino, dove
continuiamo a ripetere le medesime cose. Abbiamo preso atto della
situazione, abbiamo tutti detto che è una situazione di difficoltà
che stiamo vivendo, abbiamo espresso i nostri commenti, ma credo
che i valdostani oggi si aspettino da noi una visione di dove
vogliamo portare la Valle d'Aosta.
È questo il modello nuovo, l'epoca finita, il cambiamento di
epoca che a mio avviso va evocato dentro l'aula. Non possiamo
continuare a dire che i problemi si risolvono attraverso la
legalità. La legalità è una precondizione, è un prerequisito che
deve essere trasversale e presente dentro l'aula. Ma non è la
legalità che porta a risolvere i problemi della Valle d'Aosta.
Bisogna caratterizzarsi per portare avanti delle idee. Non basta
far politica e dire: io sono quello della legalità. Dopo che sei
stato eletto cosa vieni qui a dire: sono quello della legalità? I
valdostani si aspettano che si portino avanti dei progetti.
Quindi credo che sia importante non sottovalutare e sicuramente
dare il giusto peso agli avvenimenti che stiamo vivendo, ma qui c'è
la necessità di avere un cambio culturale. Come ha detto prima - e
condivido - la collega Spelgatti, serve un cambio culturale esteso
a tutta la comunità. Questo è fondamentale, perché un processo di
rilancio della Valle d'Aosta avviene attraverso un progetto
partecipato, un progetto che sia condiviso dall'opinione pubblica,
perché diversamente non si riesce a cambiare un modello. Cambiare
un modello che oggi è regione centrico e portarlo verso l'economia
di mercato, verso la valorizzazione dell'iniziativa dei singoli,
richiede uno sforzo complessivo, una partecipazione di tutta la
nostra comunità. Per questo credo che sia importante dentro l'aula
cercare, al di là dei commenti corretti rispetto alla questione che
stiamo analizzando e vivendo, cominciare a disegnare tutti assieme
qual è il percorso di cambiamento per poter arrivare sulla strada e
sugli obiettivi che i valdostani si aspettano da tutti noi.
Presidente -
Vista l'ora e visto che ci sono altri
colleghi che intendono prendere la parola, sospendiamo i lavori per
questa mattinata e vi chiedo gentilmente però di poterli riprendere
alle ore 15:00, invece che alle ore 15:30, per recuperare un po'
del tempo utilizzato questa mattina per le riunioni di maggioranza
e opposizione. Grazie.
La seduta termina alle ore 13:08.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK