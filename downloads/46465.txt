Consiglio Regionale della Valle d'Aosta - Oggetto del Consiglio n. 2886 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2886 del 26 ottobre 2023 - Resoconto
OGGETTO N. 2886/XVI - Interrogazione: " Soluzioni atte ad
evitare costi aggiuntivi per i pendolari e gli studenti
universitari che fruiscono del servizio sostitutivo di autobus tra
Aosta e Torino".
Bertin (Presidente) -
Alla presenza di 32 Consiglieri,
riprendiamo con l'ordine del giorno interrotto ieri sera al punto
n. 18. Oggi iniziamo con il punto n. 19. Risponde l'assessore
Bertschy, ha facoltà di parola.
Bertschy (AV-VdA Unie) -
Buongiorno a tutti.
L'interrogazione chiede al Governo regionale quali siano le
condotte poste in essere per evitare che pendolari e studenti
universitari, che usufruiscono del servizio sostitutivo del bus,
continuino a viaggiare senza costi aggiuntivi. Nelle premesse,
però, si cita il servizio a libero mercato, attivato il venerdì e
la domenica, per ora, da Ivrea.
Il Governo regionale non solo lavora per evitare che ci siano
costi aggiuntivi, ma l'obiettivo è proprio un altro, cioè quello di
continuare a viaggiare a costi contenuti e quindi il lavoro che
stiamo facendo e l'obiettivo che ci proponiamo di raggiungere è
esattamente quello di ridurre i costi.
Ci sarà ancora un ampio confronto su tutta una serie di
obiettivi che noi porteremo nella proposta di bilancio, però, per
quello che riguarda le iniziative a favore degli studenti
universitari, abbiamo recentemente approvato una delibera che ci
permette di allineare e uniformare le fasce di reddito con quelle
proposte dall'Assessorato alle politiche intergenerazionali -
comunque l'Assessorato che si rivolge alla scuola, all'istruzione e
cultura - allineando queste fasce di reddito proprio per dare la
possibilità agli studenti di poter leggere in maniera uniforme il
lavoro che si fa e quindi, allineando le fasce di reddito, però è
stato anche rivisto, aumentandolo, il criterio di aiuto agli
studenti universitari. Questo vale per tutti i viaggi che gli
studenti devono fare, al di là dei mezzi che utilizzano: quindi
vale anche per i servizi a mercato come riduzione del costo del
servizio.
La proposta di legge, in aumento per tutte le fasce di reddito,
prevede anche l'eliminazione dell'attuale sbarramento del 75%
dell'agevolazione e così, se sarà accolta dal Consiglio regionale,
ci permetterà di aumentare ancora per le prime due fasce di
reddito, quella fino a 11 mila e a 22 mila euro le fasce Isee, cioè
d'incrementare quest'aiuto sulla riduzione del costo di
trasporto.
Per quanto riguarda l'utilizzo dei mezzi da parte dei pendolari,
ad oggi è previsto per coloro che utilizzano il treno uno sconto
del 30% e nella nostra proposta di bilancio intendiamo mettere a
disposizione le risorse per aumentare in maniera importante questo
sconto con l'obiettivo, che già ci siamo detti, di mantenere una
frequentazione del trasporto pubblico, proprio per evitare da un
lato l'abbandono del servizio ma, soprattutto, l'implementazione
del traffico su auto privata.
Questo lavoro lo si farà anche sul TPL (Trasporto Pubblico
Locale) su gomma, una volta introdotto il nuovo sistema di
bigliettazione; anche qui, abbiamo proposto nella legge che
attualmente è in visione alla Quarta Commissione l'introduzione di
un nuovo titolo di viaggio che ci permetterà di estendere a tutta
la platea un titolo di viaggio che, a prezzi più convenienti di
quello attuale, ci consentirà di rompere l'attuale frammentazione
del bacino d'utenza e la rigidità del sistema d'abbonamento.
L'obiettivo è di arrivare ad un abbonamento che permetta la libera
circolazione su tutta la tratta e per tutta la giornata.
Infine - e questo è un lavoro un po' più lungo che speriamo nel
2024 di riuscire a risolvere insieme alle due aziende che si
occupano dei servizi su gomma e su ferro -, l'obiettivo è di
arrivare ad un abbonamento che permetta agli utenti che lo
acquisteranno, ovviamente ad un costo differente di quello del
singolo servizio o su gomma o su ferro, di poter viaggiare
liberamente sia sulla gomma che sul ferro.
Quindi, stiamo lavorando nella direzione prevista; l'unica
differenza che deve essere chiara è che per i servizi a mercato,
come quello attualmente sottolineato nelle premesse
dell'interrogazione, non è possibile una partecipazione pubblica:
sono servizi che debbono sostenersi all'interno della propria
dinamica di servizio. Noi quello che possiamo fare è intervenire
sulla riduzione del costo del biglietto; in questo caso lo stiamo
facendo per gli universitari e ci possiamo porre l'obiettivo di
farlo, eventualmente, estendendo questa fascia anche per i
pendolari, una volta che sarà chiuso il servizio ferroviario.
In ogni caso, per la società Arriva precedentemente questo
servizio costava 13 euro, adesso il costo del viaggio singolo è, mi
pare, di 15 euro, ma, già estendo il servizio, la società si
propone di introdurre dei titoli viaggio multi corsa, con delle
tariffe ridotte e differenziate per i clienti che lo utilizzeranno
in maniera più assidua.
Non ho capito cosa si intende nelle premesse con: "...che potrà
essere utilizzato solo dal mese di giugno in base all'Isee": gli
attuali rimborsi sono già utilizzabili da adesso per gli
universitari. Tra l'altro, nella modifica che abbiamo fatto sulle
fasce Isee e sull'implementazione dell'intervento di contributo,
abbiamo anche ridotto il tempo di rimborso delle pratiche, nel
senso che gli studenti che avranno piacere e interesse di farlo, lo
potranno fare mensilmente e non dopo un periodo più lungo come era
in precedenza e quindi, da subito, gli studenti universitari che
utilizzeranno quel servizio, possono ottenere il rimborso per le
fasce di Isee di riferimento. Da gennaio potremo valutare di
estendere questa riduzione di costo, se verrà esteso il servizio a
mercato da parte della società, anche ai pendolari, ovviamente
facendo le giuste valutazioni sulla differenza dei due servizi,
cioè quello finanziato direttamente dalla Regione, quindi trasporto
pubblico a bilancio e quello a libero mercato.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Presidente e grazie Assessore
per la sua risposta.
Sulla parte che non era chiara... se fosse poi possibile evitare
questo brusio di fondo qui dietro, glielo chiederei, Presidente,
grazie.
...come è successo a me e come succede a tanti, le famiglie
denunciano il fatto che è vero che ci sono degli incentivi e che ci
sono dei sostegni, ma questi sostegni arrivano molto dopo che si è
effettuato questa spesa. Adesso lei ha chiarito la volontà di
accorciare queste tempistiche ed è altra cosa.
Rispetto alla questione del libero mercato, che è per noi
assolutamente e sempre sovrano, il ragionamento è però differente,
ovvero se viene chiusa una tratta ferroviaria che ha un costo
inferiore e questa viene sostituita da un servizio, che è
giustamente a libero mercato ma che ha un costo superiore, questo
costo e questa chiusura - che peraltro non è dettata da questioni
che esulano dalla previsione e dalla programmazione, cioè questioni
che non sono prevedibili, come delle catastrofi naturali, ma sono
frutto di un lavoro programmato -, non può gravare sugli utenti. È
evidente, infatti, che interrompere la tratta che porta le persone
da Aosta a Torino e da Torino ad Aosta ha un costo inferiore e
avere una sua sostituzione che ha un costo superiore non può essere
un qualcosa che ci vede accontentarci. Soprattutto se questa poi è
sostenuta e programmata dal Governo che lei rappresenta, ma deve
essere un qualcosa su cui la Regione interviene per aiutare questa
famiglie, che appunto sostengono gli studenti universitari, e i
pendolari che utilizzano i mezzi per muoversi, per recarsi da
Torino ad Aosta e da Aosta a Torino, quindi per abbattere i costi,
o per lo meno riportarli al costo che era quello del biglietto del
treno, altrimenti è evidente che i costi di chiusura della linea e
della tratta, gli aumenti che vengono dettati dal solo collegamento
su gomma, si scaricano sulle famiglie e sui lavoratori.
Io la ringrazio per il suo chiarimento e credo che, forse, la
legge di cui ci ha parlato, avrebbe potuto essere programmata un
pochino prima e magari non arrivare all'ultimo, però vedremo quale
sarà la successione: l'importante è che le famiglie e i lavoratori
vengano tutelati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK