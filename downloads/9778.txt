Consiglio Regionale della Valle d'Aosta - Oggetto del Consiglio n. 899 del 11 dicembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 899 del 11 dicembre 1989 - Resoconto
OGGETTO N. 899/IX - FUNZIONALITA' DELL'UNITA' OPERATIVA DI
TRAUMATOLOGIA ED ORTOPEDIA DELL'OSPEDALE REGIONALE.
(Interrogazione)
PRESIDENTE:
Do lettura dell'interrogazione in oggetto,
presentata dai Consiglieri Mafrica e Bajocco, ed iscritta al punto
6 dell'ordine del giorno.
INTERROGAZIONE
Poiché continuano a giungere lamentele di attese piuttosto
lunghe per le visite ambulatoriali e per gli interventi presso
l'Unità Operativa di Ortopedia e Traumatologia dell'ospedale
regionale;
i sottoscritti Consiglieri regionali
INTERROGANO
l'Assessore regionale competente per sapere:
1) se la dotazione organica dell'Unità Operativa di
Traumatologia ed Ortopedia è stata completata;
2) se l'Unità in questione ha la necessaria disponibilità di
locali, posti letto, attrezzature, sale operatorie;
3) quali altre ragioni sembrano impedire un completo rilancio di
un servizio sanitario così importante per una regione turistica
qual è la Valle d'Aosta.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Nel merito del punto 1 dell'interrogazione
posso dire che sono in corso di espletamento due concorsi per
medici della disciplina di ortopedia e traumatologia, per un posto
di aiuto corresponsabile ospedaliero e per un posto di assistente
medico. Il termine di presentazione delle domande è scaduto il 1°
dicembre scorso, per cui si ritiene che tali concorsi possano
essere espletati nel corso del prossimo mese di gennaio. Le
graduatorie potranno essere utilizzate per le successive necessità
relative alla riorganizzazione in corso dell'Unità operativa di
ortopedia e traumatologia. Le domande presentate per quanto
concerne il posto di aiuto sono sei, mentre sono diciassette per il
posto di assistente.
Sul punto 2 posso dire che, contrariamente ad altri comparti
dell'ospedale regionale, l'Unità operativa di traumatologia e
ortopedia dispone attualmente di posti letto sufficienti, come pure
di locali e di attrezzature tecniche idonee. I 44 posti letto, che
sono sufficienti in base alle patologie ed alle richieste attuali,
nel prossimo futuro dovranno passare a 65 posti letto sulla base
degli standard approvati.
Con questo non si vuol dire che si è ovviato a tutte le carenze
del passato. L'Unità operativa di traumatologia e ortopedia in
realtà deve affrontare non solo la patologia di un tempo, ma deve
tener presente che attualmente, accanto alla patologia traumatica,
esiste una patologia ortopedica che un tempo non veniva trattata
nella Regione.
Va poi precisato che se lagnanze vi sono, come è stato segnalato
anche dai colleghi interroganti, circa le attese troppo lunghe per
visite ambulatoriali e per interventi, esse riguardano casi di
piccola patologia, cioè cisti e rimozioni di piccoli mezzi di
sintesi; ma bisogna tener conto che molte volte alcune attese sono
purtroppo allungate dall'utilizzo delle sale operatorie, reso
possibile dalla turnazione compatibile con le esigenze di tutta la
chirurgia, che permette all'Unità operativa di traumatologia ed
ortopedia di avere due sedute settimanali. Ovviamente se in quella
giornata capita un intervento di quattro o cinque ore, si potranno
fare solo due o tre interventi al massimo, con la conseguenza di
allungare i tempi degli altri.
Per ovviare a tali inconvenienti sono ora giunte le
considerazioni e le proposte del nuovo responsabile dell'Unità
operativa di traumatologia, che attualmente sono all'esame degli
organi competenti. Sarà nostro compito, nel limite del possibile,
di tradurle in atti e provvedimenti concreti, perché, concordando
in questo con i colleghi interroganti, anche noi siamo intenzionati
a dare a questo servizio sanitario, così importante per una regione
turistica come la nostra, ma altresì fondamentale per la salute
degli abitanti della Valle d'Aosta, il completo rilancio da tempo
auspicato.
Poiché il nuovo primario è stato insediato a metà settembre,
penso che nel giro di sei o sette mesi si possa completare la
riorganizzazione di tutto il reparto di ortopedia e
traumatologia.
Si dà atto che alle ore 10,03 assume la Presidenza il
Vicepresidente Beneforti.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Noi ci auguriamo che l'impegno assunto
dall'Assessore, di voler portare il servizio di ortopedia e
traumatologia ad un miglior livello di efficienza, soprattutto
adesso che è stato nominato il nuovo responsabile, sia
realizzato.
L'Assessore ha detto che devono ancora essere espletati i
concorsi. Noi ci auguriamo che vengano espletati nel più breve
tempo possibile, ma ci auguriamo che, se possibile, si cerchi di
evitare anche per la piccola chirurgia l'attesa di mesi per le
visite e per gli interventi. Nella riorganizzazione complessiva del
servizio si facciano ovviamente le cose più urgenti e più
importanti, ma si tenga anche conto delle visite e di questi
piccoli interventi, altrimenti potrebbero continuare le lagnanze
dovute alla situazione.
Comunque, noi ci auguriamo che questo servizio possa tornare
nell'arco di sei mesi ad un livello elevato e soddisfacente, nonché
rispondente alle attese della popolazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK