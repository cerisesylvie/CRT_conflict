Consiglio Regionale della Valle d'Aosta - Oggetto del Consiglio n. 198 del 12 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSULTE COMMISSIONI E ORGANI COLLEGIALI
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 198 del 12 novembre 2008 - Resoconto
OGGETTO N. 198/XIII - Nomina dei rappresentanti della Regione
in seno al Consiglio per le politiche del lavoro di cui
all'articolo 6 della legge regionale 31 marzo 2003, n. 7.
Il Consiglio
Preso atto che
l'articolo 6 della legge
regionale 31 marzo 2003, n. 7 (Disposizioni in materia di politiche
regionali del lavoro, di formazione professionale e di
riorganizzazione dei servizi per l'impiego), al comma 3, prevede
che il Consiglio per le politiche del lavoro sia composto:
a) dal Presidente della Regione, o suo delegato scelto tra i
membri del Consiglio regionale, che lo presiede;
b) da quattro rappresentanti della Regione nominati dal
Consiglio regionale su proposta della Giunta regionale;
c) dal Presidente del Consiglio permanente degli enti locali,
o suo delegato;
d) dal consigliere di parità;
e) da quattro rappresentanti delle organizzazioni sindacali
dei datori di lavoro maggiormente rappresentative a livello
regionale;
f) da quattro rappresentanti delle organizzazioni sindacali
dei lavoratori maggiormente rappresentative a livello
regionale;
g) da un rappresentante delle associazioni dei disabili
maggiormente rappresentative a livello regionale.
Preso atto, inoltre, che l'articolo 6 della suddetta legge
regionale 31 marzo 2003, n. 7, al comma 5, prevede che il Consiglio
sia nominato con decreto del Presidente della Regione e duri in
carica cinque anni.
Precisato che, con propria deliberazione n. 769/XII del
29/07/2004, sono stati nominati in qualità di rappresentanti della
Regione in seno al Consiglio per le politiche del lavoro, per il
quinquennio settembre 2004/settembre 2009, i seguenti
Assessori:
- Assessore al Bilancio, Finanze, Programmazione e
Partecipazioni regionali;
- Assessore all'Istruzione e Cultura;
- Assessore alla Sanità, Salute e Politiche Sociali;
- Assessore al Turismo, Sport, Commercio, Trasporti e Affari
Europei.
Appurato, inoltre, che il Consiglio di cui si tratta è stato
nominato con decreto del Presidente della Regione n. 482 del
13/08/2004 per il quinquennio settembre 2004/settembre
2009.
Considerato che in data 30/06/2008 è terminata la XII
legislatura, con conseguente rinnovo del Consiglio regionale e
nomina della Giunta regionale.
Ritenuto, pertanto, opportuno procedere ad una nuova
individuazione dei quattro rappresentanti della Regione in seno al
Consiglio stesso, da proporre al Consiglio regionale per la
relativa nomina.
Sentita la proposta del Presidente della Regione, Augusto
Rollandin, di individuare detti rappresentanti nei Consiglieri
regionali facenti le funzioni di seguito indicate:
- Presidente della II Commissione permanente - Affari
generali;
- Presidente della III Commissione permanente - Assetto del
territorio;
- Presidente della IV Commissione permanente - Sviluppo
economico;
- Presidente della V Commissione permanente - Servizi
sociali.
Vista la legge regionale 31 marzo 2003, n. 7;
Richiamata la deliberazione della Giunta regionale n.
2507 in data 29 agosto 2008 concernente l'approvazione del
bilancio di gestione, per il triennio 2008/2010, con attribuzione
alle strutture dirigenziali di quote di bilancio e degli obiettivi
gestionali e di disposizioni applicative, con decorrenza 1°
settembre 2008;
Visto il parere favorevole rilasciato dal Coordinatore del
Dipartimento politiche del lavoro e della formazione, ai sensi del
combinato disposto degli articoli 13, comma 1, lettera e) e 59,
comma 2 della legge regionale 23 ottobre 1995, n. 45, sulla
legittimità della presente deliberazione;
Delibera
di nominare in seno al Consiglio per le politiche del lavoro
in qualità di rappresentanti della Regione, fino al mese di
settembre 2009, i Consiglieri regionali facenti le funzioni di
seguito indicate:
- Presidente della II Commissione permanente - Affari
generali;
- Presidente della III Commissione permanente - Assetto del
territorio;
- Presidente della IV Commissione permanente - Sviluppo
economico;
- Presidente della V Commissione permanente - Servizi
sociali.
Président
- La parole au Président de la Région,
Rollandin.
Rollandin (UV)
-
Merci, M. le Président
.
L'articolo 6 della legge regionale n. 7/2003: (Disposizioni in
materia di politiche regionali del lavoro, di formazione
professionale e di riorganizzazione dei servizi per l'impiego)
istituisce il Consiglio per le politiche del lavoro quale sede
permanente di concertazione e partecipazione delle forze sociali
alla programmazione e l'attuazione degli interventi nelle azioni
previste dal piano triennale; questo fa
pendant
con quanto
abbiamo discusso in precedenza sulle politiche del lavoro. Il
Consiglio per le politiche del lavoro svolge, ai sensi dello stesso
articolo 6, funzioni importanti, in particolare esprime i pareri
previsti dalla legge n. 7/2003, nonché quelli eventualmente
richiesti dal Consiglio regionale e dalla Giunta regionale; formula
proposte alla Giunta regionale sui problemi di mercato del lavoro,
occupazione, formazione professionale, sviluppo economico e sociale
dei servizi per l'impiego; valuta la congruità delle attività della
struttura regionale competente in materia di programmazione e
gestione delle politiche del lavoro; sovrintende alle attività dei
servizi per l'impiego con particolare riferimento alla trasparenza
del servizio informativo e dei procedimenti di preselezione e di
incontro fra domanda e offerta del lavoro; esprime parere
preventivo sugli indirizzi delle direttive della Giunta per la
gestione delle risorse del Fondo regionale della Valle per
l'occupazione delle persone disabili, di cui all'articolo 54;
svolge ogni altra funzione demandata ad organismi analoghi dalla
legislazione nazionale in materia di politiche del lavoro.
Il Consiglio per le politiche del lavoro è nominato con decreto
del Presidente della Regione e dura in carica cinque anni, è
composto dal Presidente della Regione, da 4 rappresentanti della
Regione nominati dal Consiglio regionale - ed è l'oggetto di questa
proposta -, dal Presidente del Consiglio permanente degli enti
locali, dal Consigliere di parità, da 4 rappresentanti delle
organizzazioni sindacali dei datori di lavoro maggiormente
rappresentative e da 4 rappresentanti delle organizzazioni
sindacali dei lavoratori maggiormente rappresentative a livello
regionale, da un rappresentante delle associazioni dei disabili
maggiormente rappresentative a livello regionale.
Nel 2004 questa Assemblea, con deliberazione n. 789 del 29
luglio, aveva nominato, in qualità di rappresentante della Regione
in seno al Consiglio per le politiche del lavoro, che era stato
costituito in precedenza, per un quinquennio gli Assessori
regionali, mentre come proposta con l'avvio di questa legislatura a
seguito del rinnovo del Consiglio regionale riteniamo opportuno
procedere ad un rinnovo del Consiglio per le politiche del lavoro,
in particolare per quanto riguarda i 4 rappresentanti della Regione
per i quali proponiamo all'Assemblea di nominare i Presidenti delle
Commissioni consiliari Affari generali, Assetto del territorio,
Sviluppo economico e Servizi sociali. Crediamo che la
partecipazione diretta dei Presidenti delle Commissioni consiliari
possa migliorare l'attività del Consiglio per le politiche del
lavoro, consentendo di sviluppare un proficuo ed efficace canale di
collegamento con le Commissioni consiliari nella programmazione e
nell'attuazione degli interventi e delle azioni in materia di
lavoro, di formazione professionale e servizi per l'impiego.
Président
- La parole au Conseiller Lattanzi.
Lattanzi (PdL)
- Grazie, Presidente. Noi apprendiamo con
favore tale innovazione in questo organo consultivo, perché, se
avessimo dovuto fare una valutazione della produttività di tale
organo dal 2003 ad oggi, non potevamo che trarne un bilancio
fortemente negativo. Se pensiamo che questo organo dovrebbe
determinare le politiche del lavoro in tale regione... è
sufficiente prendere i dati della disoccupazione crescente, delle
difficoltà delle politiche del lavoro, dell'ormai incancrenita - e
dovremo affrontarla - situazione dei progetti di formazione e di
avvio al lavoro che sono di fatto diventati degli ammortizzatori
sociali e nulla più, perché non producono un occupato neanche "a
piangere in cinese"... dovremmo dare un giudizio fortemente
negativo di questo organo. Prendiamo però atto dell'innovazione e
dell'inserimento dei Presidenti delle Commissioni in quest'organo,
non pensiamo che i Presidenti delle Commissioni saranno la panacea
di tutti i mali, certo è che c'è da fare una seria riflessione
sull'attività di tale organo, affinché possa veramente mettersi
come organo consultivo a fianco di chi deve prendere le decisioni
per determinare delle strategie che possano essere più vincenti di
quelle purtroppo fallimentari a cui abbiamo dovuto assistere e
ancora in queste ore assistiamo. Credo che anche nei prossimi
giorni assisteremo a delle sistematiche fallimentari strategie in
seno alle decisioni per quanto riguarda l'occupazione in questa
regione, perché, se non fosse per l'ente pubblico, saremmo con metà
dei valdostani in mezzo ad una strada. Auspichiamo, alla luce di
tale innovazione, che la presenza dei Presidenti delle Commissioni
funzioni come strumento di riflessione sull'organo stesso e sulla
sua attività.
Président
- Je soumets au vote l'objet n° 39:
Conseillers présents et votants: 32
Pour: 32
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK