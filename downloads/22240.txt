Consiglio Regionale della Valle d'Aosta - Oggetto del Consiglio n. 1890 del 19 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1890 del 19 aprile 2006 - Resoconto
OGGETTO N. 1890/XII - Eventuale impugnativa di fronte alla Corte
costituzionale del decreto legislativo di riforma della normativa
ambientale. (Ritiro di mozione)
Mozione
Sottolineato l'appello del Presidente di Legambiente, rivolto
a tutti i Presidenti delle Regioni, che li invita a impugnare di
fronte alla Corte Costituzionale il Decreto Legislativo di Riforma
della normativa ambientale;
Ricordato che l'obiettivo della Delega di semplificare le
leggi ambientali, armonizzandole con le più recenti normative
comunitarie con la finalità di renderle comprensibili ed
applicabili da parete degli amministratori locali e degli operatori
economici è stato completamente stravolto e disatteso portando, di
fatto, alla deregulation nei settori dei rifiuti, delle acque,
della qualità dell'aria, degli ambiti territoriali e del danno
ambientale;
Considerato che l'entrata in vigore di questo Decreto
potrebbe provocare un grave esproprio delle competenze regionali in
materia di Autorità di bacino dei fiumi, di autorizzazioni al
riutilizzo di siti industriali sottoposti a bonifica, di
valutazione d'impatto ambientale sulle opere pubbliche;
Il Consiglio regionale
Esprime
preoccupazione per le ripercussioni negative sui processi
condivisi di gestione, di tutela e di salvaguardia del territorio
che l'entrata in vigore del Decreto legislativo in campo ambientale
provocherà;
Impegna
la Giunta regionale a promuovere di fronte alla Corte
Costituzionale l'impugnazione del Decreto di cui alle
premesse.
F.to: Venturella - Squarzino Secondina - Bortot
Président - La parole au Conseiller Venturella.
Venturella (Arc-VA) - Permettetemi prima un breve prologo a
questa mozione che credo, proprio per i risultati elettorali della
tornata del 9 e 10 aprile, potrebbe essere considerata superata dal
fatto che una delle prime iniziative legislative del "Governo
Prodi" sarà la cancellazione della "riforma Moratti", cioè quello
che si può chiamare "il passo indietro Brighetti-Moratti" e la
cancellazione, seduta stante, della terribile legge delega di
semplificazione delle leggi ambientali. Credo che in questo campo
forse la nostra mozione potrebbe essere superata dagli eventi che
potrebbero accadere in queste settimane, ma credo anche che un
dibattito su questo - visto anche l'interesse dell'Assessore Cerise
a queste tematiche - potrebbe essere positivo per il nostro
Consiglio.
Questa legge delega, questo decreto legislativo che pomposamente
qualcuno chiamò "di riforma e semplificazione della normativa
ambientale", fece in questi ultimi mesi un passaggio in Parlamento
e venne poi rimandato alle Camere per questioni di
incostituzionalità; il Presidente della Repubblica non firmò,
sollevò questioni non solo formali, ma sostanziali, alle quali il
Governo non rispose e questo decreto è tuttora in un limbo,
potrebbe provocare dei danni incredibili perché rappresenterebbe un
grave esproprio delle competenze regionali. Sappiamo che, oltre a
questo esproprio di competenze regionali, da qui la cancellazione
di anni e anni di storia, di autonomia di gestione del patrimonio
ambientale e territoriale, dell'autonomia regionale di poter
legiferare su argomenti che riguardano il futuro stesso delle
Regioni, potremmo avere un attacco decisivo per - ad esempio -
cancellare la nozione di "rifiuto" o cambiarla pesantemente.
Potrebbe essere modificata in senso negativo tutta la
legislazione che riguarda il VIA sulle opere pubbliche; insomma, un
vero attacco ai processi condivisi di gestione, di tutela e
salvaguardia del territorio, che viene da un Centro-Destra
impegnato più a fare affari e a salvaguardare i propri interessi
che non quelli della collettività intera, un Centro-Destra
impegnato a legiferare con specifiche leggi "ad hoc" per salvare
patrimoni ed onorabilità dei suoi Deputati e Senatori e dello
stesso Presidente del Consiglio, in campi dove deve essere espresso
invece un certo tipo di cultura giuridica che deriva dall'essere
consapevoli dell'enorme ricchezza - di tipo economico, culturale e
storico - del proprio territorio, per poi mettere in piedi delle
normative di salvaguardia e conservazione. È chiaro che, a fronte
di questi attacchi del Centro-Destra non solo alle autonomie
regionali, ma anche al territorio e all'ambiente, le Regioni
dovranno ricorrere se non interverrà un provvedimento del futuro
"Governo Prodi" che cancellerà questo decreto legislativo, e
sappiamo già che l'Assessore Cerise, interpretando il pensiero di
tutto o di una parte del Consiglio, ha dichiarato che è ferma
intenzione di questa Regione ricorrere, insomma pensare di frenare
questa caduta a perpendicolo della legislazione in materia di
tutela ambientale.
Questa mozione serve a "risvegliare le coscienze", per parlarne
ancora, per non lasciare nel dimenticatoio ciò che è stato preso
come impegno, cercare di parlarne in questo Consiglio per far sì
che tutto questo venga rimbalzato dai mass media e attraverso
questi canali sulla popolazione. Bisogna parlare di queste cose,
non dobbiamo pensare che ciò che viene deciso in Parlamento non
riguardi noi, perché non è così! Riguarda noi e riguarda, "in
primis", il popolo valdostano e l'ambiente valdostano.
Aspettiamo l'intervento dell'Assessore che ci potrà o meno
confortare su quello che può fare la Regione per impugnare questo
decreto, se del caso.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Brevemente, per comunicare a questo Consiglio che
le considerazioni fatte dal collega Venturella sono condivise dal
Governo regionale, tanto che in data 13 dicembre, in un'apposita
conferenza stampa, ho spiegato i motivi per i quali, in accordo con
le altre Regioni, in particolare con la Regione Calabria, capofila
dell'ambiente nel sistema Stato-Regioni, abbiamo deciso che ci
sarebbe stato, qualora fossero stati approvati questi decreti, un
ricorso alla Corte costituzionale, perché questi decreti sono
andati al di là delle deleghe affidate al Governo.
Ci troviamo in grosse difficoltà: ad esempio, uno dei motivi per
cui abbiamo censurato questi decreti è relativo alla materia dei
rifiuti. Si pensi che avevamo in corso una legge sui rifiuti che
dovremo rivedere completamente alla luce delle indicazioni
contenute in questi decreti. Ci sono poi altre questioni,
giustamente non ultima quella della tariffa, e via dicendo, quindi
l'impegno del Governo a ricorrere alla Corte costituzionale è già
stato dichiarato.
Vi è ora un evento nuovo: uno dei primi impegni che era stato
deciso di prendere da parte dell'attuale maggioranza parlamentare
era quello di ridecretare la materia attraverso una censura di
questi decreti. In questa sede credo che sia persino limitativo
dire di promuovere di fronte alla Corte costituzionale
l'impugnativa, perché questa è già stata acquisita. Quello che
bisogna capire è, in sede di conferenza Stato-Regioni, qual è
l'atteggiamento che si vuole prendere a fronte dei nuovi impegni
che la maggioranza vorrà assumere di fronte a questa problematica.
Se i tempi giocheranno a favore di un ricorso alla Corte
costituzionale, da parte nostra vi sarà l'adesione in tal senso;
se, invece, si acquisirà una certezza da parte del futuro Governo
che in tempi relativamente brevi - perché i tempi per il ricorso
sarebbero lunghi! - questi decreti vengono riformulati o azzerati,
da parte nostra ci sarà il sostegno a questa iniziativa.
Se al collega Venturella sono sufficienti queste motivazioni,
chiedo di ritirare la mozione, fermo restando l'impegno del Governo
regionale di riferire sullo sviluppo della materia.
Président - D'autres collègues souhaitent intervenir? Je ferme
la discussion générale.
La parole au Conseiller Venturella.
Venturella (Arc-VA) - Noto con dispiacere che anche in questo
Consiglio, come in quello di Aosta, c'è sempre un particolare
terrore ad intervenire e ad usare il ditino come diceva stamani il
Presidente Perron... va bene.
Volevo sentire da lei, Assessore, proprio le parole che ha
appena pronunciato: l'impegno di questo Governo nella conferenza
Stato-Regioni di vedere quali sono gli intendimenti della nuova
maggioranza. Ritireremo la mozione. Sappiamo che i tempi della
Corte costituzionale sono quelli dettati dagli impegni della Corte
costituzionale, mentre quelli della politica dettati dall'agenda
politica... si parla di maggio per formare il nuovo Governo; quindi
credo che l'impegno dato ora dall'Assessore vada nella direzione
auspicata dalla mozione.
Ritiriamo pertanto la mozione e saremo sempre disponibili a
discutere sui contenuti di quella che sarà la nuova legge regionale
sulla gestione dei rifiuti, sulla tariffa e su quello che ne
seguirà.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK