Consiglio Regionale della Valle d'Aosta - Oggetto del Consiglio n. 159 del 16 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula
Oggetto del Consiglio n. 159 del 16 ottobre 2003 - Resoconto
OGGETTO N. 159/XII - Verifica dell'incremento delle indennità
spettanti ai consiglieri regionali. (Reiezione di mozione)
Mozione
Constatato che le indennità mensili dei componenti della
Camera dei Deputati sono state recentemente oggetto di un
considerevole aumento;
Ricordato che la legge regionale prevede un aggancio fisso in
percentuale fra l'indennità di carica dei Consiglieri regionali e
quelle dei Deputati;
Rilevato che, invece, la diaria dei consiglieri regionali non
ha un aggancio fisso con la diaria dei Deputati e che essa può
variare dall'1% al 100%;
Evidenziata l'inopportunità di procedere in questo momento a
deliberare un aumento degli stipendi dei Consiglieri
regionali,
il Consiglio regionale
Invita
l'Ufficio di Presidenza del Consiglio regionale a provvedere,
contestualmente all'accertamento dell'incremento dell'indennità dei
Deputati e relativo incremento dell'indennità di carica dei
consiglieri regionali, ad una riduzione della diaria spettante ai
Consiglieri regionali, in modo che lo stipendio mensile dei
Consiglieri regionali della Valle d'Aosta non registri un
incremento.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Circa un mese fa abbiamo presentato una
mozione per sollevare la questione dell'incremento dell'indennità
dei deputati, che era stato deciso a Roma e che si sarebbe poi
ripercosso anche sull'indennità dei consiglieri regionali. In
quella mozione chiedevamo che vi fosse un momento di riflessione
per valutare l'opportunità di applicare anche nella nostra Regione,
alle nostre indennità, quell'incremento. Quella iniziativa venne
allora respinta dal Consiglio regionale con essenzialmente tre
motivazioni: il Presidente del Consiglio ci disse che non vi era
ancora certezza sulla decisione della Camera dei deputati, che
fosse effettivamente intervenuto l'incremento; ci venne poi detto
che comunque l'Ufficio di Presidenza avrebbe dovuto accertare con
un meccanismo automatico questo incremento; nel dibattito
consiliare poi ci venne anche sottolineata la necessità di
intervenire sulla materia non con un provvedimento dell'Ufficio di
Presidenza, ma con un provvedimento legislativo. Dopo quella
discussione, di conseguenza, abbiamo presentato, come gruppo
"Arcobaleno", una proposta di legge, perché effettivamente
riteniamo che la normativa attuale vada modificata. Questa proposta
di legge è stata presentata da circa un mese e colgo l'occasione
per invitare la Presidenza del Consiglio a sollecitare i pareri,
che probabilmente ancora mancano, affinché possa essere assegnata
alle commissioni. Con quella proposta di legge quindi si potrà
affrontare in modo organico e complessivo la questione.
Abbiamo voluto però tornare sul fatto contingente
dell'incremento con un'altra mozione, perché vi è un elemento di
chiarezza che va fatto e vi è una scelta molto chiara che va
effettuata da questo Consiglio. Considerato il fatto che ormai è
stato constatato che l'incremento di indennità alla Camera dei
deputati è intervenuto - circa il 5% rispetto all'indennità
precedente -, quale comportamento si può avere come Consiglio
regionale della Valle d'Aosta? In questa mozione abbiamo indicato
una strada che è percorribile: a legislazione vigente, cioè senza
andare a modificare la legge attuale, non è detto che un incremento
dell'indennità alla Camera dei deputati debba automaticamente
tradursi in un aumento dello stipendio dei consiglieri regionali
perché, come tutti sappiamo, perché abbiamo la busta paga, il
nostro stipendio mensile è composto da 2 voci: una è l'indennità di
carica e l'altra è la diaria e, mentre l'indennità di carica è
agganciata a quella dei deputati al 70% - è scritto dalla legge e
quindi va applicato il 70% -, la diaria non è agganciata perché la
diaria può andare dall'1% al 100%. Noi attualmente applichiamo
anche per la diaria il 70%, ma si può applicare il 20%, il 100%. Se
- è una scelta di opportunità politica che bisogna fare - si
ritiene opportuno incrementare lo stipendio dei Consiglieri
regionali della Valle d'Aosta, allora si procede all'adeguamento
senza intervenire sulla diaria; se si reputa invece, per tutta una
serie di motivazioni che adesso non sto qui a riprendere - siamo
già a un livello molto elevato per cui, secondo noi, bisognerebbe
ridurre gli stipendi dei Consiglieri regionali della Valle d'Aosta
-, di non andare ad incrementare ancora questo livello di stipendio
- che va, indennità mensile netta, dai 5.800 del Consigliere
semplice ai 9.400 euro mensili netti del Presidente della Regione
-, quello che bisogna fare è semplicissimo: si adegua l'aumento a
quello dei deputati per quanto riguarda l'indennità di carica e si
riduce di pari importo la diaria, che invece non ha un aggancio
fisso. È una cosa quindi che si può fare benissimo a legislazione
vigente, senza andare a modificare la legge. È questa la strada che
proponiamo di percorrere, è una strada praticabile, quindi con
questa seconda mozione ritorniamo sulla questione chiedendo che il
Consiglio si esprima affinché, applicando la normativa attuale e
facendo tutti gli adempimenti di legge, il risultato finale non sia
un incremento dello stipendio, ma il mantenimento dello "status
quo".
Président - Le débat est ouvert.
La parole au Conseiller Sandri.
Sandri (GV-DS-PSE) - Il tema che è stato proposto con questa
mozione "illumina" abbastanza chiaramente anche il testo della
proposta di legge, che è stata presentata nelle settimane scorse
dallo stesso gruppo "dell'Arcobaleno", cioè che non vi è tanto
l'interesse di fare una discussione approfondita sul finanziamento
della politica e sul supporto alle attività politiche e partitiche
in Valle d'Aosta, quanto quello di fare della polemica
sull'indennità dei consiglieri regionali.
Ritengo che i 2 temi, come abbiamo già detto la volta scorsa,
per una questione storica di quello che è successo e che sta
succedendo in Valle d'Aosta, debbano andare insieme; per questo
motivo, giustamente, la maggioranza regionale ritiene opportuno
approfondire il tema nella sede appropriata: in commissione, in cui
si discuterà di questo provvedimento, e non utilizzare tutte le
occasioni per fare discussioni a "pizzichi e mozzichi", che non
consentono di avere una visione complessiva del problema, ma solo
di mettere in evidenza uno degli aspetti. Il nostro gruppo si
asterrà su questa mozione per questo motivo.
Président - M. Riccarand, on a déjà sollicité auprès de
l'Assessorat des finances l'avis de compétence, afin de permettre
d'envoyer au plus tôt la proposition de loi aux commissions, mais
on n'a pas encore reçu d'avis. On ira solliciter davantage pour
permettre une rapide discussion de cet argument.
La parole au Conseiller Borre.
Borre (UV) - Quando si affronta il problema della nostra
indennità, sembra che si debba parlare di qualcosa di cui ci
dobbiamo vergognare, io invece rifiuto questo sistema di affrontare
i problemi, perché nella legge non è scritto che non si può
rifiutare l'indennità: chi crede di poterne fare a meno può
tranquillamente rinunciare alla propria indennità. Io invece lego
il concetto al lavoro, alla dignità che deve avere la
rappresentazione del consigliere da parte degli eletti, a un certo
rispetto da portare, a cui devono anche riferirsi coloro che
leggono l'indennità. Non mi vergogno per niente, perché siamo la
categoria che 4 o 5 volte per anno siamo sul giornale con i
redditi, mentre altre categorie che forse guadagnano quanto noi non
hanno alcun obbligo di annunciare il loro reddito. Non mi vergogno
per niente, perché il lavoro che presto alla mia carica, quindi a
quella che è stata la richiesta dei miei elettori, mi vede presente
tutti i giorni a tempo pieno; magari non riesco a dare pieno
adempimento ai miei compiti perché non ci riesco, ma la volontà ce
la metto tutta. E pensare che da operaio Cogne ho quasi
quadruplicato il mio reddito da quando sono qui, eppure non me ne
vergogno.
Penso però anche a chi ha delle professioni, con le quali
guadagnerebbe altrettanto continuandole, ma dedica il proprio tempo
a questa carica rinunciandovi… e poi
perdendo dopo 5-10 anni un certo contatto con quella realtà, quindi
perdendo anche nel fatto di riprendere la propria attività
professionale. Chiederei ai media che facciano sì attenzione alla
nostra indennità, ma facciano soprattutto attenzione alle presenze
e al lavoro che i consiglieri fanno all'interno di quest'aula. Non
me ne vergogno per niente, perché non siamo i primi in Italia,
anzi, siamo ben lontani dall'esserlo, come indennità e in Europa
siamo anche lì non ai primi livelli senz'altro. La vostra campagna,
che portate avanti non da oggi, e posso anche capirla, quindi non è
che voglio condannarla… è una campagna
elettorale che avete fatto sull'indennità dei consiglieri e che non
vi ha tanto premiato, perché la gente capisce che questa è pura
demagogia perché, quando va a leggere i redditi e trova qualcuno
che supera quasi 400 milioni, è chiaro che questa persona può fare
a meno dell'indennità da consigliere. Vogliamo però che a fare
politica siano solo i ricchi come era una volta? O vogliamo
permettere a tutti quelli che hanno voglia di darsi da fare per
l'interesse pubblico di venire qui e non rimetterci nella
professione?
Président - La parole au Conseiller Salzone.
Salzone (SA) - Intervengo solo per annunciare ai colleghi
"dell'Arcobaleno" che questa volta ci asteniamo sulla loro mozione,
più che altro perché riteniamo di dover seguire l'iter
istituzionale, visto che mi pare sia stato depositato un disegno di
legge in materia, al quale vogliamo contribuire. Penso che se vi
sarà un altro disegno di legge, anche noi avremo qualcosa da dire,
anch'io sono per modificare qualcosa, in certi passaggi sarei
addirittura per diminuire ulteriormente il reddito dei consiglieri,
laddove vi è un doppio lavoro. Credo che l'esempio del Comune di
Aosta sia condivisibile, cioè chi ha due impegni di lavoro può o
rinunciare a uno dei due oppure avere una riduzione della stessa
indennità.
L'altra cosa che mi sembra strana è questa: mi pare di ricordare
che nella scorsa legislatura si sia comunque elaborato un disegno
di legge che è stato condiviso dal gruppo "dell'Arcobaleno"; per
cui se non vi è demagogia, come è stato detto da altri colleghi, si
può tornare in commissione e discutere di un disegno di legge, al
quale porteremo senz'altro il nostro contributo.
Président - La parole au Conseiller Frassy.
Frassy (CdL) - Il nostro gruppo non si asterrà su questa mozione
in quanto esprime un giudizio negativo al modo in cui viene
affrontata la problematica, perciò per chiarezza esprimerà un voto
contrario. Un voto contrario perché riteniamo che se questo
problema ci possa essere, vada affrontato in una maniera diversa.
Non riteniamo che sia coerente presentare delle mozioni avendo
partecipato con il proprio voto ad impostare questo meccanismo: la
collega Squarzino si ricorderà, quando era nell'Ufficio di
Presidenza, di aver partecipato alla discussione e all'impostazione
di questo meccanismo e lo stesso meccanismo legislativo che
sovrintende a certi automatismi era stato concordato nelle sedi
preparatorie al voto consiliare. Evidenziamo semplicemente come fra
i tanti scandali della politica questo forse sia lo scandalo
minore: gli scandali della politica sono altri, sono il modo in cui
viene espletato il mandato politico, è l'impegno che viene
investito o non investito in maniera onesta rispetto ai problemi
oggettivi e sfuggendo alle pressioni di certe lobbies.
Non riteniamo che vi siano difficoltà, per chi voglia rinunciare
all'indennità, a farlo; il Presidente del Consiglio dei ministri,
Berlusconi, ha rinunciato alla sua indennità, qualsiasi collega
consigliere penso che possa fare altrettanto. La beneficenza,
colleghi "dell'Arcobaleno", la facciamo senza metterla sui giornali
perché riteniamo che questa non debba essere un motivo di
passerella!
Per quanto riguarda il finanziamento dell'attività dei partiti,
ma anche del gruppo, noi l'abbiamo sempre sostenuta come voi avete
fatto, non abbiamo questo imbarazzo a scindere la posizione del
partito piuttosto che del gruppo, nel senso che siamo consapevoli
che chi svolge un'attività politica pubblica debba avere la
capacità di sostenere la comunicazione.
Non abbiamo di conseguenza alcun imbarazzo nell'esprimere un
giudizio negativo a questa iniziativa e soprattutto ai modi in cui
questa iniziativa viene portata all'attenzione non dell'aula, ma
dell'opinione pubblica; abbiamo il convincimento che quando vi è
questo argomento sistematicamente, anziché incidere con un
confronto in commissione e poi eventualmente arrivare all'aula,
volete fare il clamore di stampa. Non condividiamo questa
impostazione ed esprimiamo il nostro parere negativo.
Président - D'autres conseillers? Je ferme la discussion
générale.
La parole au Conseiller Riccarand.
Riccarand (Arc-VA) - Non riteniamo che vi sia materia di
scandalo, né di priorità rispetto ad altri temi, reputiamo però che
anche di questo tema si debba correttamente discutere in Consiglio
regionale e che dovrebbe essere questo Consiglio regionale, nel
momento in cui vi sono dei nodi da sciogliere, a prendere una
posizione e decidere.
Non riteniamo che si debbano abolire le indennità dei
consiglieri regionali, reputiamo che sia una cosa necessaria e
positiva… però sull'entità di questa
indennità permettete che vi sia da discutere. Reputiamo che
attualmente siano eccessive e siano eccessive anche perché con
queste indennità eccessive si va surrettiziamente a finanziare
anche l'attività politica. Fatta in questo modo, secondo noi, è una
cosa che non va bene né alla chiarezza nel sistema di finanziamento
della politica, né a noi consiglieri, perché noi figuriamo come le
persone che introitano 5.800-6.000-7.000 al mese, quando poi, chi
più e chi meno di noi, versiamo delle quote ai partiti per
finanziare l'attività politica. Secondo noi tutto questo meccanismo
va chiarito e questo va fatto con un provvedimento di legge, su cui
discuteremo a suo tempo. Non è che vogliamo fare della demagogia
però: poniamo un problema reale; forse oggi rispetto al passato ci
troviamo nelle condizioni di poter legiferare con più tranquillità
su tutta una serie di materie, su cui forse in passato le regioni
avevano più difficoltà perché vi era più incertezza. Oggi, con la
modifica del titolo V della Costituzione, abbiamo più poteri e
quindi possiamo affrontare in modo chiaro questo problema del
finanziamento della comunicazione politica, cercando di
disgiungerlo dal discorso dello stipendio ai consiglieri, ma questo
è un capitolo che dovremo aprire con un provvedimento di legge.
Con questa mozione però volevamo che si facesse un po' di
chiarezza in Consiglio su una cosa che invece riguarda il
contingente. Consigliere Frassy, non è vero che qui si tratta di
applicare la legge, perché l'attuale legge si può benissimo
applicare senza che questo dia per risultato l'aumento degli
stipendi, cioè il fatto di aumentare gli stipendi è una scelta di
questo Consiglio, oppure, se vogliamo nasconderci, dire: "non
decidiamo noi, decida l'Ufficio di Presidenza", in realtà è una
scelta che dobbiamo fare noi come Consiglio, se crediamo alla
centralità del Consiglio.
Ora, di fronte al problema che ci arriva, avevamo presentato una
mozione - ritorniamo su questo non perché ci faccia piacere
rivangare questo tema, ma perché abbiamo presentato una mozione un
mese fa - alla quale ci sono state date due risposte precise: la
prima, non abbiamo certezza dell'incremento; la seconda, si tratta
di un automatismo. Rispetto a queste risposte, diciamo che
l'incremento vi è stato e che l'automatismo non è un meccanismo
obbligatorio, perché noi possiamo agire su 2 voci: possiamo
ottenere il risultato di applicare l'incremento dell'indennità di
carica del 70%, senza che questo si traduca in un aumento di
stipendio, perché basta diminuire leggermente la diaria. La diaria,
del resto, è stata aumentata circa un anno e mezzo fa con un
provvedimento da noi già allora ritenuto discutibile; se adesso,
dopo che è stata incrementata la diaria, si va ad incrementare
l'indennità di carica, continuiamo in un circolo vizioso di
aumento, quindi proponiamo una cosa molto semplice.
Ora, le varie forze si possono astenere, eccetera, però il
risultato è che se ci si astiene, o non si vota o si vota contro la
mozione è perché si vuole un meccanismo che in questo caso va ad
incrementare gli stipendi, perché si aumenta l'indennità di carica
senza andare a diminuire la diaria, quindi è una scelta chiara che
bisogna fare. Noi riteniamo che sia sbagliato perché, quando uscirà
fuori che i consiglieri si sono aumentati di nuovo lo stipendio di
4-500 euro mensilmente, ci sarà un'osservazione critica, alla quale
si risponderà che era obbligatorio; noi diciamo che non è vero, che
potevamo evitarlo andando ad intervenire sulla diaria. Riteniamo
che questo incremento non sia opportuno, chiediamo al Consiglio di
riflettere su questo tema e di tenere sotto controllo questa
situazione, quindi di non andare ad incrementare - non parliamo in
questo momento di ridurre -, anche perché tutti siamo d'accordo sul
fatto che dovremo aprire una discussione su questo tema a livello
legislativo.
Président - Je soumets au vote la motion dont à l'objet 40:
Conseillers présents: 30
Votants: 5
Pour: 3
Contre: 2
Abstentions: 25 (Borre, Cerise, Cesal, Charles Teresa, Comé,
Ferraris, Fey, Fiou, Fosson, Isabellon, Lanièce, Lavoyer,
Maquignaz, Marguerettaz, Pastoret, Perrin, Perron, Praduroux, Rini,
Salzone, Sandri, Vicquéry, Viérin Adriana, Viérin Laurent, Viérin
Marco)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK