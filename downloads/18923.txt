Consiglio Regionale della Valle d'Aosta - Oggetto del Consiglio n. 2047 del 6 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2047 del 6 giugno 2001 - Resoconto
OGGETTO N. 2047/XI Locazione ad uso industriale di un
immobile regionale alla Società "Acroservizi S.p.A.".
(Interpellanza)
Interpellanza Premesso:
- che la Giunta regionale con deliberazione n. 1338 del 30
aprile 2001 ha conferito mandato a Finaosta di acquistare porzione
dell’immobile di proprietà del "Consorzio
insediamenti produttivi Valle d’Aosta" al prezzo di
lire 1.253.000.000;
- che tale immobile sarà locato a "Acroservizi S.p.A." ad un
canone non ancora definito, il quale, peraltro, sarà scomputato
sino a lire 600.000.000 inerenti i costi di risistemazione ed
ammodernamento dell’immobile –
stimati in 1 miliardo – al netto di un contributo a
fondo perduto di lire 400.000.000;
Rilevato che nulla si dice relativamente alla situazione
finanziaria, patrimoniale, produttiva ed occupazionale "Acroservizi
S.p.A";
il sottoscritto Consigliere regionale
Interpella
l’Assessore all’Industria per
sapere:
1) quali siano le credenziali di "Acroservizi S.p.A." e i piani
di sviluppo in Valle d’Aosta;
2) quali siano le considerazioni che hanno determinato
l’acquisto di tale immobile;
3) quali siano gli immobili ad uso industriale in proprietà
dell’Amministrazione regionale o di Finaosta
attualmente non occupati;
4) quali siano i motivi che hanno escluso il diretto
coinvolgimento di "Acroservizi S.p.A." nel consorzio "Consorzio
insediamenti produttivi Valle d’Aosta".
F.to: Frassy
Président
La parole au Conseiller Frassy.
Frassy (FI) Fuori uno e avanti il prossimo, non in riferimento,
Assessore, alle interpellanze, ma in riferimento a queste aziende
che si sostituiscono come le stagioni, cambiano, ritornano, dopo il
sole viene la pioggia, poi viene la neve. E qui ci sembra un po' di
vedere lo stesso film; per carità non vogliamo fare il processo
alle intenzioni e tanto meno alle intenzioni degli imprenditori, ma
dal momento che rivestiamo un ruolo di amministratori pubblici,
riteniamo che sia doveroso da parte nostra svolgere quella funzione
di controllo che diventa quanto mai necessaria quando viene
effettuata su quegli argomenti che ci hanno dato risultati non dei
più soddisfacenti.
Nell'interpellanza che mi accingo ad illustrare, ci soffermiamo
sull'ipotesi che la Giunta fa, di insediare
un’azienda denominata Acroservizi S.p.A. in un
immobile di nuova costruzione, ed è un immobile che viene
acquistato da Finaosta, in quanto è l’immobile di un
consorzio di imprese artigiane che hanno costruito su suolo
regionale, hanno soddisfatto le loro esigenze di spazio e di
insediamento, e si sono trovate con 1.235 metri quadri in eccesso
rispetto alle loro esigenze.
In una logica di mercato avremmo ipotizzato che
l’Acroservizi o chi altro si fosse direttamente
esposto nei confronti del consorzio, subentrando negli obblighi dei
consorzisti, in relazione a tutti i vincoli di durata trentennale
sulla destinazione d’uso degli immobili stessi, e
avessero messo in piedi la loro attività.
Apprendiamo invece che questo semplice passaggio suggerito da
una logica di mercato non viene praticato, in quanto la Giunta dà
mandato a Finaosta di acquistare questo immobile con
l’intento di affittarlo
all’Acroservizi o a società che verrà
all’uopo costituita.
Acquistiamo questo immobile per una cifra intorno a 1.253
milioni, tenendo presente che è il valore
dell’edificato e non del terreno, in quanto il
terreno è già di proprietà regionale perché il consorzio aveva solo
un diritto di superficie; apprendiamo dalla delibera che comunque
questo stabile, benché sia stato appena terminato è inadeguato e
necessita di interventi di ammodernamento e di adeguamento agli
utilizzi dell’Acroservizi; e apprendiamo che come al
solito - è una coincidenza, Assessore, ci spieghi questa
coincidenza - ogni intervento di adeguamento, prescindendo dalle
aziende che ci entrano, prescindendo dai metri quadri, è sempre
valutato in un miliardo, o perlomeno è quello che viene stimato in
via approssimativa.
È un miliardo per la CIOS, è un miliardo per
l’Acroservizi, era un miliardo per tutte quelle
altre aziende che hanno nel passato utilizzato questa porta
finanziaria. Perciò alla fine questa operazione possiamo dire che
alla Regione costa, tanto per partire, qualcosa come oltre 2,5
miliardi.
Apprendiamo che l’Acroservizi ipotizza di
intervenire in quel settore che lei ha dichiarato essere in forte
crisi; se non ho inteso male, nel rispondere al mio collega Tibaldi
lei ha detto che è evidente la crisi delle telecomunicazioni, del
mercato di riferimento, e che sono due settori dai quali bisogna
uscire. Apprendiamo che l’Acroservizi andrà a creare
un "call center", e se non ho capito male un "call center" ha a che
vedere con il mercato di riferimento e parallelo alle
telecomunicazioni, con una previsione iniziale di 30-40 addetti in
fase di avvio e a regime, e qui c’è il miracolo, 160
addetti.
La informo, Assessore, che l’Acroservizi ha 4
dipendenti ad oggi, probabilmente perché non ha ancora i
finanziamenti che ci accingiamo a fornirle. Ma cosa fa oggi
l’Acroservizi?
Oggi l’Acroservizi fa un po' di tutto: si occupa
del disbrigo delle pratiche automobilistiche, si applica sul
marketing, sull’inserimento dei dati per conto terzi
e comunque come attività in questo momento fa ricerche di mercato e
sondaggi di opinione, con 4 persone. A Pont-Saint-Martin
concretizzerà il miracolo di Fazio, di moltiplicare per "n" volte
le quattro persone, fino a portarle a 160. Noi siamo contenti se
questo accade, però abbiamo delle perplessità che ci sono dettate
dalle esperienze che questa Regione ha vissuto.
Nel momento in cui abbiamo esaminato questo progetto, ci
domandiamo quali siano le credenziali
dell’Acroservizi, quali siano nel concreto i piani
di sviluppo, ma non quello che avete scritto in delibera, perché la
delibera l’abbiamo letta: la delibera sarà
sicuramente la sintesi di analisi che gli uffici, quelli con le
"palle di cristallo opache", dovrebbero aver fatto, e noi ci
auguriamo? sì, "opache" perché non sempre riescono a vedere? ci
auguriamo in maniera più mirata di quanto non sia accaduto in
situazioni precedenti!
Vorremmo capire quali sono le considerazioni che portano
l’Amministrazione ad acquisire questo immobile,
quando di immobili sappiamo di averne parecchi sparsi per il
territorio regionale, molti dei quali in attesa di destinazione, e
a questo proposito vorremmo sapere quali sono gli immobili ad uso
industriale in proprietà dell’Amministrazione o di
Finaosta, che attualmente non abbiano una destinazione
d’uso, ossia che non siano occupati, e vorremmo
capire quali sono i motivi che hanno consigliato
all’Acroservizi, o sconsigliato
all’Acroservizi, di effettuare direttamente, in base
a quelli che sono i meccanismi di mercato,
l’acquisizione di questo immobile.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Per quanto riguarda la prima
questione, penso che qui stiamo parlando di due Acroservizi
diversi, nel senso che l’Acroservizi oggetto della
delibera di Giunta è una società costituita nel 1995, che opera nel
settore dei servizi di "call center" attraverso due unità di
servizio localizzate una a Milano (2000 metri quadri e 250
operatori) - per cui non so dove siano i quattro dipendenti
individuati dal Consigliere Frassy - e un’altra a
Sesto S. Giovanni (800 metri quadri e 80 operatori). Questa è
l’Acroservizi oggetto della delibera di Giunta.
Quella oggetto dell’interpellanza del Consigliere
Frassy probabilmente è un’altra cosa.
In termini di portafoglio clienti la società annovera referenze
di rilievo, soprattutto nel settore della finanza, quali Locat,
Citibank, Fineco, Dada, Super Eva, Imi Web, Credem.
I rappresentanti dell’azienda hanno dichiarato
anche come imminente l’ingresso di Bibop e di Fineco
nel capitale sociale, cosa che potrebbe portare alla quotazione in
borsa della società.
I dati di bilancio, con particolare riferimento
all’esercizio 2000, mostrano un'elevata redditività
e capacità di generazione di cassa, che denotano capacità
prospettica di ripagare i debiti necessari per finanziare eventuali
investimenti.
L’iniziativa presenta aspetti di interesse
derivanti dalla tipologia dell’attività, perché se è
vero che esiste un problema di crisi delle telecomunicazioni, è
altrettanto vero che, nei processi di riorganizzazione e di
ristrutturazione delle aziende di servizio, la tendenza è di
trasferire tutta una serie di attività ai "call center"; di
conseguenza questi sono in forte espansione, proprio per potenziare
- ulteriore elemento da tenere in considerazione - le sinergie che
da Acroservizi possono essere fatte con altre aziende, come
Semagroup, di cui non si parla mai forse perché è un'azienda che va
benissimo. Questa potrebbe essere oggetto di
un’altra interpellanza, ma non vorrei dare
suggerimenti all'opposizione perché non è mio compito.
Per quanto riguarda gli addetti, i dati sono quelli indicati dal
Consigliere Frassy; non so se il miliardo sia rituale, so anche che
è un miliardo di investimento di cui 400 a fondo perduto e il resto
vengono restituiti con gli affitti; io parlo di un numero di
addetti iniziali di 30 e 40 per poi superare i 100: credo che il
rapporto fra denaro pubblico e occupazione sia interessante. Se il
Consigliere Frassy invece di essere all'opposizione fosse in
maggioranza, magari verrebbe a dirci che ci troviamo di fronte a
nuovi scenari della "new economy" che entrano in Valle
d’Aosta con possibilità di occupazione inenarrabili.
Credo che forse tenere toni medi vada bene a tutti, alla
maggioranza e anche all'opposizione.
Per quanto riguarda le considerazioni che hanno determinato
l’acquisto dell’immobile, tale
acquisto trova la sua ragion d’essere nella
necessità di reperire uno spazio adeguato per dimensione, struttura
interna, servizi e localizzazione all'implementazione di un "call
center", con un assorbimento occupazionale interessante. La
vicinanza dell’autostrada e della ferrovia è da
ritenere un elemento favorevole per gli spostamenti del personale
occupato in azienda; un secondo elemento riguarda i tempi di
realizzazione dell’azienda.
È previsto che questo "call center" entri in attività per la
fine dell’anno, successivamente al mese di novembre.
Tenete conto di un altro elemento: che i costi per
l’adattamento della struttura sono tali perché
attualmente CIPVA è una struttura grezza, alla quale si deve
mettere controsoffittatura, pavimentazioni fonoassorbenti e
quant’altro serve per creare un "call center".
Chiaramente un’area dedicata
all’attività artigianale non ha queste
caratteristiche per ovvi motivi.
Per quanto riguarda gli immobili disponibili, allo stato
attuale, nella media e bassa Valle, area che interessa Acroservizi,
abbiamo un unico immobile a destinazione industriale di proprietà
regionale ancora disponibile: si tratta della struttura ubicata sul
lato nord dell'area "ex Fera" di Saint-Vincent.
Tale stabile necessita per la sua operatività di rilevanti opere
di ammodernamento: completamento delle opere murarie interne, opere
di finitura, realizzazione di tutti gli impianti minimi necessari
(elettrico, idraulico e termico). Per le sue caratteristiche
strutturali tale immobile non appare adatto ad ospitare attività di
tipo amministrativo e in ogni caso i costi sarebbero superiori al
miliardo in questione.
Per quanto attiene a Finaosta, la finanziaria non ha attualmente
a disposizione alcun immobile ad uso industriale, che non sia già
occupato.
Per quanto riguarda l’ultima domanda,
l’acquisto diretto dello spazio produttivo di cui
trattasi o l’adesione al CIPVA avrebbero comportato
per Acroservizi un'immobilizzazione di risorse finanziarie, che
avrebbe sottratto all’impresa stessa fonti di
finanziamento necessarie per l’acquisizione delle
dotazioni tecnologiche atte all'implementazione del "call
center".
L’operazione di insediamento presenta vantaggi
sia perché il tipo di attività conosce un'espansione notevole, come
dicevo prima, sia perché sono ipotizzabili ottime performance
reddituali, sia perché sono presagibili sinergie con altre imprese
della zona, sia per l’elevato dato occupazionale
specie se raffrontato alla superficie utilizzata e alle quantità
finanziarie utilizzate.
Si tratta di attività impiegatizie, oltretutto sono lavori
caratterizzati da elevata flessibilità, che possono interessare
delle fasce di occupati che attualmente non trovano occupazione:
penso all'occupazione femminile, a studenti, e quindi anche a chi
vuole cercare un'integrazione del proprio reddito e non essere
impiegato le classiche quaranta ore settimanali.
L’occupazione prevede sia contratti a full time che
contratti part time, l’azienda ritiene strategica
l’assunzione prevalentemente a tempo indeterminato e
ipotizza un turn over inferiore a quello che normalmente si
realizza nel settore, proprio sulla base
dell’esperienza che ha acquisito nella sua attività
in questi anni.
Président
La parole au Conseiller Frassy.
Frassy (FI) Io sono preoccupato, Assessore, perché
l’Acroservizi di cui parlo io dovrebbe essere la
stessa di cui parla lei. I dati che ho acquisito, li ho acquisiti
dalla struttura regionale, dal Registro delle imprese, e le posso
confermare - poi le darò documentazione - che al Registro delle
imprese l’Acroservizi risulta avere 4 dipendenti e
non 800, risulta avere la sede di Sesto S. Giovanni chiusa in data
14 novembre 2000. Non so se l’Acroservizi sia nelle
situazioni che lei ha descritto, piuttosto che in quelle che io ho
riepilogato dalla visura del Registro delle imprese.
Un dato comunque è certo: che o l’Acroservizi non
è quella che lei ha descritto, o il Registro delle imprese non
svolge le funzioni che dovrebbe svolgere, cioè di attestazione e di
certificazione di quelle che sono le situazioni delle aziende.
Assessore, questo è un elemento di preoccupazione perché sia
nell’una che nell’altra ipotesi
c’è qualcosa che non funziona! Detto questo, e poi
verificheremo quale dei due aspetti ha attendibilità o
inattendibilità rispetto alla certificazione sulla quale ho assunto
la mia documentazione, noi esprimiamo una perplessità
ulteriore.
Nel rispondere al punto 4, sui motivi che hanno escluso il
diretto coinvolgimento dell’Acroservizi, lei ci ha
detto che l’acquisto diretto da parte
dell’Acroservizi avrebbe comportato un immobilizzo
di risorse da parte dell’azienda stessa, che le
avrebbe impedito di concretizzare quello che è il "core business",
cioè il "call center".
Non so se lei ha fatto due conti su cosa costi oggi gestire 160
addetti, ma se il miliardo che qui è ipotizzato - perché se ha
comprato Finaosta a un miliardo ipotizziamo che probabilmente anche
Acroservizi avrebbe potuto comprare a quella cifra, forse con dei
finanziamenti o delle linee di credito - ma se il miliardo diventa
elemento pregiudiziale nello svolgimento
dell’attività stessa, Assessore, non so quali siano
le credenziali generiche a cui lei ha fatto riferimento nel
rispondere alla nostra domanda su quali presupposti attiviamo
questa apertura di credito, il miliardo ormai ricorrente, e su
questa base diamo la disponibilità di quei locali impegnandoci
all’acquisto degli stessi! Io penso che questa
vicenda, Assessore, abbia alcuni tasselli che siano da
ridefinire.
Tra l’altro mi sorprendo ancora una volta di come
gli uffici, che devono fare le istruttorie di queste pratiche, su
pratiche importanti diano risposte da circolo dopolavoristico, nel
senso che non riusciamo ad avere mai né a preventivo né a
consuntivo dei dati certi su quelle che sono delle situazioni
doverose.
Quali sono le garanzie dei finanziamenti che andremo a
concedere, ci saranno delle fideiussioni? Chi garantirà le
fideiussioni? Ha degli immobili questa azienda?
Assessore, noi riteniamo che la gestione della pratica in sede
di istruttoria e in sede di monitoraggio di queste aziende sia
gestita con troppa disinvoltura. E debbo dire che un caso, due
casi, tre casi iniziano a diventare coincidenze, che lasciano
spazio a qualche dubbio!
Sull’Acroservizi faremo ulteriori verifiche e ci
aspettiamo anche ulteriori risposte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK