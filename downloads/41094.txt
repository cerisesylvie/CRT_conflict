Consiglio Regionale della Valle d'Aosta - Oggetto del Consiglio n. 322 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 322 del 10 gennaio 2019 - Resoconto
OGGETTO N. 322/XV - Ritiro di mozione: "Definizione del
percorso per la creazione di un'Agenzia per la famiglia".
Rini (Présidente) -
Point n° 52 de l'ordre du jour.
Pour l'illustration
du texte de la motion, la parole
au collègue Aggravi.
Aggravi (LEGA VDA) -
L'obiettivo di questa mozione è, da
un lato, di fare chiarezza su un aspetto principale riguardante
l'intenzione del Governo di creare un'Agenzia per la famiglia,
dichiarata in più occasioni anche in sede di stampa e, dall'altro
lato, di cercare di aumentare, o comunque di favorire la
condivisione di questa tematica molto importante, relativamente a
una scelta che sarebbe sicuramente condivisa dalla maggior parte, o
quasi dall'intera aula. Penso che tutti siamo d'accordo sul fatto
che le politiche a favore della famiglia - soprattutto favorire
oggi la natalità e, pensando anche a una società che invecchia
sempre di più, la transizione verso l'età adulta - siano molto
importanti. Penso che anche oggi abbiamo avuto l'occasione durante
la giornata, quando si è parlato appunto... e l'Assessore alla
Sanità ha parlato, sollecitato anche dai colleghi del gruppo, delle
politiche legate alla famiglia, del
welfare
regionale.
L'importanza di questa tematica quindi penso che sia condivisa da
tutti.
La mozione ha la finalità appunto di comprendere innanzitutto se
effettivamente il Governo intende creare un'agenzia
tout
court
della famiglia e lo chiediamo nel primo punto
dell'impegnativa per comprendere se è un qualcosa di differenziato
- io immagino di sì - rispetto all'Agenzia regionale del lavoro:
questo lo chiediamo perché nel Documento di economia e finanza
regionale approvato lo scorso 19 dicembre si parla giustamente
della creazione di un'Agenzia regionale per il lavoro, però nulla
nello specifico è detto a riguardo della creazione di un'Agenzia
per la famiglia.
Detto questo, la mozione chiede appunto al Presidente,
all'Assessore ma diciamo alla Giunta di presentare alla
commissione, entro 30 giorni dall'approvazione della presente,
appunto chiarimenti riguardo a cosa si intenda, o come tecnicamente
si pensa di costruire l'Agenzia per la famiglia e quindi il
percorso che il Governo intende definire a tal proposito. Un
percorso che sicuramente dovrà fare chiarezza, o comunque
organizzare, riorganizzare appunto la parte applicativa delle
politiche della famiglia, perché pensiamo al coinvolgimento degli
Enti locali o comunque di tutte quelle politiche... si è parlato di
voucher
, si è parlato di contributi, io penso anche a quelle
realtà parallele, che sono di supporto alle politiche della
famiglia a favore della natalità, che devono appunto essere messe
in fila affinché quest'Agenzia possa operare correttamente
soprattutto a favore di quegli obiettivi di cui parlavo
poc'anzi.
Detto questo, ovviamente vorrei comprendere quale sia il budget,
quali siano gli intendimenti relativamente al percorso che appunto
si vuole identificare per costituire e costruire quest'Agenzia.
L'intenzione appunto è quella di riuscire ad avere una maggior
condivisione, proprio perché, come dicevo in precedenza, penso che
tutti i programmi delle forze politiche elette, e non solo di
quest'aula, parlino di favorire la famiglia, ma sappiamo che oggi
la strutturazione delle politiche della famiglia regionale è di un
altro tipo, la creazione di un'Agenzia comporterebbe oneri, onori e
spese di altra natura.
Dalle ore 18:11 assume la presidenza il Vicepresidente
Rollandin.
Rollandin (Presidente) -
Ha chiesto la parola l'Assessore
Bertschy, ne ha facoltà.
Bertschy (UVP)
- Rispondo anche a nome del collega
Baccega e del Presidente. Ringrazio il collega Aggravi del gruppo
Lega per aver portato in aula quest'iniziativa, perché ci permette
di chiarire quello che con un po' di urgenza, anche nel momento
della discussione del cambio di Governo, abbiamo cercato di
annunciare, ma probabilmente abbiamo anche creato qualche piccola
confusione iniziale. L'aspetto è stato colto sia nelle premesse,
sia nell'impegna, alle notizie stampa non ha fatto seguito un
impegno sul DEFR, ciò significa che in termini amministrativi non
siamo pronti per partire con un lavoro amministrativo e politico in
questa direzione. La volontà della maggioranza e del Governo è
invece di lavorare sul tema della famiglia con la massima
attenzione a partire con il piede giusto, a definire un percorso e
a cercare di lavorare seguendo l'esempio che realtà virtuose stanno
portando avanti. Parlo in particolare della Provincia di Trento,
dove da anni si sono sviluppate politiche... da una base di
partenza che ha visto un coinvolgimento trasversale delle forze
politiche hanno fatto un percorso che ha portato alla realtà
virtuosa di oggi, dove esiste un'Agenzia intesa come struttura
all'interno dell'Amministrazione regionale, struttura che è
incardinata sotto la Presidenza e ha una delega che diventa
trasversale su tutti gli Assessorati. Il loro modo di lavorare è un
modo di lavorare estremamente interessante, perché non è un'agenzia
di spesa, ma è un'Agenzia di controllo e allo stesso tempo di
stimolo a far sì che negli Assessorati, nel Governo e nel lavoro
politico si tenga in considerazione, con la massima attenzione
tutto quello che può favorire una crescita della comunità partendo
dalla famiglia. È una logica quindi un po' diversa da quella che ci
ha accompagnato in questi anni alle politiche sociali ed è per
quello che ne parliamo in maniera trasversale: non famiglia come
indice di problema, ma piuttosto famiglia come punto di ripartenza
per la costruzione di una comunità e non agenzia come ente esterno,
ente strumentale, un ente in più. È un'agenzia che noi vediamo
costruita con tempi che non sono quelli di questi primi mesi di
lavoro... sotto questo profilo, immagino che un po' tutti siamo
consapevoli che ci sono urgenze alle quali dare una risposta.
La nostra intenzione è quella di aprire una discussione, di
favorire un punto di partenza comune per vedere quale percorso
fare, magari immaginando anche che in particolare la V Commissione
possa mettersi in contatto, in collaborazione e conoscere quello
che a Trento hanno fatto per vedere se è di interesse e appunto se
sia opportuno anche per il nostro territorio. Io, in qualità ancora
di Assessore alle politiche sociali e alla sanità, nell'aprile
scorso sono stato con la Dirigente Scaglia e la funzionaria
Annalisa Renda a conoscere quella realtà, si è trattato di una
giornata di lavoro. Eravamo stati accolti benissimo dal Dirigente
Luciano Malfer, che ci aveva spiegato la loro storia e il loro
percorso: un percorso che, a nostro avviso, potrebbe essere un buon
percorso anche per l'Amministrazione regionale valdostana ma
soprattutto per la comunità.
Vi chiederemmo quindi se fosse possibile di ritirare la mozione
perché se la volontà politica era quella di far vedere che non
siamo pronti a costituire un'agenzia, avete colto nel segno; se
invece l'opportunità e la volontà politica è quella di fare un
percorso comune per cominciare a fare un lavoro virtuoso nei
confronti delle nostre famiglie e poi determinare le azioni, quindi
agire su una strategia insieme e poi determinare le azioni, che
sono quelle che questa mattina anche sono state elencate... Abbiamo
notevoli misure di sostegno alla famiglia, però prima di tutto
vorremmo riportare la famiglia al centro delle nostre attenzioni e
poi definire tutto quello che riguarda la legislazione e tutto
quello che vorremo fare per sostenerla. Vogliamo costituire un
lavoro, immaginiamo in questo anno di continuare i nostri contatti
e confronti con la Provincia di Trento e, se c'è la volontà,
coinvolgere i gruppi del Consiglio regionale e la V Commissione a
fare questo percorso. Perché non siamo pronti oggi? Perché credo
nessun Governo avrebbe potuto essere pronto, perché costituire
un'agenzia anche all'interno dell'Amministrazione regionale vuol
dire mettere a disposizione delle risorse innanzitutto umane e
professionali, persone che ci possano lavorare. Sappiamo le carenze
che abbiamo nelle tante nostre strutture e quindi vorremmo dare
questo come obiettivo in una prossima riorganizzazione e anche in
un piano di potenziamento del lavoro che si andrà a fare, con la
possibilità di assumere personale che si possa dedicare a settori
specifici con competenze specifiche. Per quello che ci riguarda,
quindi l'anno 2019 deve essere l'anno che ci deve portare a fare
delle scelte per il bilancio 2020, 2021, 2022. Non abbiamo un
modello definitivo da proporre ma ci ispiriamo a quell'idea che a
Trento ha favorito una crescita importante e che ha permesso
all'Amministrazione di diventare perno di più azioni di promozione
verso la famiglia: il lavoro con i forum, il lavoro di sportello,
il lavoro con gli Enti locali. In tanti conosciamo quella realtà ma
abbiamo Enti locali che poi hanno fatto della promozione della
famiglia la propria politica e hanno ispirato, in alcuni casi,
azioni importanti come quella del fattore famiglia, anche qui
qualcosa a fine legislatura avevamo avviato: la ricerca con
l'Università di Verona, qualche piccola esperienza, qualche primo
tentativo. Vi chiederemmo quindi la cortesia di non portare al voto
questa mozione, con l'impegno di un lavoro aperto a tutto il
Consiglio, a tutti i gruppi e alle proposte che si vorranno
fare.
Presidente
- Ha chiesto la parola il collega Manfrin, ne
ha facoltà.
Manfrin (LEGA VDA)
- Ringrazio il collega Aggravi, primo
firmatario di questa iniziativa, per aver portato all'attenzione di
quest'aula un tema importante, direi centrale, fondamentale per la
nostra società, per la nostra regione come quello della famiglia.
Dico come viene detto spesso da tante parti: "non volevo neanche
intervenire ma alla fine...", anche se in realtà ognuno si prepara
l'intervento e poi lo dice perché deve dirlo. Avrei voluto
intervenire, me ne avete dato l'occasione.
Non interverrò nel merito dell'iniziativa, su cui ovviamente
sarà sicuramente molto più centrato il collega Aggravi, ma è
importante ribadire un elemento fondamentale: da diverso tempo con
alcuni colleghi stiamo lavorando proprio nella direzione di
definire l'introduzione del fattore famiglia nella nostra regione.
È un dibattito che sicuramente è di assoluta importanza e assoluta
centralità perché la famiglia rappresenta la pietra angolare della
nostra società, un elemento positivo, tant'è vero che la Lega sia
all'interno del Parlamento, sia all'interno delle Regioni, delle
Province e dei Comuni che amministra l'ha messa al centro della
propria azione politica. In un certo senso la famiglia definisce un
valore assolutamente importante, una struttura sociale che va
difesa da coloro che vorrebbero demolirla, rendendoci peraltro
sicuramente tutti più soli, più fragili e più influenzabili.
È per questo motivo che mi ha fatto piacere vedere anche in
quella occasione il collega Bertschy, abbiamo seguito i lavori
dell'incontro che si è tenuto il 29 novembre ad Aosta proprio sul
fattore famiglia e abbiamo potuto apprezzare e approfondire un tema
fondamentale come l'introduzione di quello che è a tutti gli
effetti uno strumento che consente di avere un quadro dettagliato
della posizione economica delle famiglie, allo scopo di agevolare
l'accesso ai servizi per chi ne ha realmente bisogno. Non mi
dilungherò oltre, nel senso che avevo anche preparato alcuni dati
per definire, per centrare, per presentare il fattore famiglia,
però ritengo che ci sia stata anche sufficiente sportività da parte
dell'Assessore nell'aver ammesso che l'iniziativa azzeccatissima
del collega ha evidenziato una criticità. Mi limito semplicemente a
ricordare che il fattore famiglia è stato sperimentato con esiti
positivi in numerosi Comuni, ricordo invece - perché questo era un
elemento che era emerso durante la serata di presentazione - che
non sono soltanto i Comuni ad aver applicato questo fattore
famiglia, che sostanzialmente è un indicatore che si aggiunge
all'ISEE e che permette di andare a valorizzare e premiare le
famiglie con dei minori, con persone disabili. Sappiamo che, a
seconda dell'età, i bambini hanno esigenze differenti, sappiamo,
per esempio, che due bambini gemelli che affrontano le stesse
esperienze hanno delle necessità diverse rispetto a una famiglia
con due figli con età completamente diverse uno dall'altro.
Permettendoci quindi di entrare ancora più nel particolare, questo
fattore, così com'è stato presentato nella serata del 29 novembre,
permette di andare ad aiutare queste famiglie, tant'è vero che nei
comuni dov'è stato applicato ha dimostrato un concreto aiuto, una
concreta ripresa dell'indice di natalità rispetto ai comuni
limitrofi e rispetto alla Provincia, e si tratta di indicatori
importanti. Ha permesso di andare effettivamente a centrare nella
maniera migliore un aiuto concreto. È questo il fattore che ha
permesso anche per la prima volta in Italia alla Regione Lombardia
di adottare a marzo 2018 il fattore famiglia a livello regionale:
ecco perché, volendo seguire l'esempio di una Regione
all'avanguardia come la Regione Lombardia, governata da diverse
legislature dalla Lega, abbiamo intenzione di presentare una
proposta di legge che vada in questo senso, che stiamo elaborando
con i colleghi e che saremo felici di condividere con la
commissione per andare a concretizzare così un intervento che possa
valorizzare quella che abbiamo riconosciuto tutti essere una pietra
angolare della nostra società.
Presidente
- Ha chiesto la parola il collega Aggravi, ne
ha facoltà.
Aggravi (LEGA VDA)
- Mi permetta una battuta, collega
Bertschy, forse più che un'agenzia per la famiglia conveniva
parlare di un tavolo per la famiglia visto che è un termine che
abbiamo utilizzato in più di un'occasione in questa sede. La
ringrazio per le specifiche, anche per aver già in parte dato delle
spiegazioni sugli intendimenti del Governo.
Detto questo, sono ben disponibile a ritirare la mozione
sub
conditio
: chiederei un'impegnativa del Presidente della V
Commissione a poter dare atto o comunque dare attuazione a quanto
lei precedentemente diceva e quindi sicuramente fare una
valutazione rispetto a delle
best practice
, quale
sicuramente è quella di Trento, e avviare un dibattito e una
condivisione all'interno della commissione deputata sulla tematica
della famiglia, che, come ho detto e come mi è sembrato di
comprendere dalle sue parole, è un tema molto importante per tutti
quanti.
Presidente
- Ha chiesto la parola l'Assessore Bertschy,
ne ha facoltà.
Bertschy (UVP)
- Accettiamo anche la battuta, che è
corretta nella forma in cui si deve costruire un modo di lavorare
rispetto a quest'obiettivo che tutti ci diamo, che è quello di
sedersi per lavorare con capacità di confronto, portando le
differenti sensibilità su un tema che speriamo diventi inclusivo e
che ci veda uniti verso una forte azione politica della quale le
famiglie hanno necessità. Il lavoro è iniziato l'anno scorso, credo
che la cosa più opportuna sia mettere a disposizione e sono sicuro
che il collega Baccega, che ha ancora nella sua direzione la
Dirigente Scaglia, che ha seguito questa prima parte di lavoro,
potrà iniziare facendo una piccola relazione rispetto a quanto ha
fatto finora, mettendo a conoscenza tutti dei primi approfondimenti
compiuti. Abbiamo avuto anche occasione di partecipare a una
conferenza di lavoro in Lombardia, che era stata organizzata dal
Presidente del Consiglio sul modo di controllare le politiche sulla
famiglia, fatte da un'agenzia, che metteva in condizioni sempre di
controllare ogni legge che l'Amministrazione proponeva alla propria
approvazione, quindi si può fare un lavoro importante, l'importante
è partire con il piede giusto. Credo che la cosa migliore sia di
mettere le informazioni a disposizione di tutti e andare a
conoscere il lavoro fatto altrove per costruire qualcosa.
Per venire al fattore famiglia, è indispensabile cominciare a
dare qualche segnale, l'anno scorso avevamo approvato questa
ricerca con l'Università di Verona per dare un minimo di
scientificità all'argomento, che è molto complesso, un consiglio
che posso dare a partire da noi del Governo è di coinvolgere da
subito gli Enti locali perché sono un attore importante di questa
possibilità di applicazione, perché tante delle tasse e delle
pressioni fiscali che gravitano sulla famiglia dipendono da loro.
Cerchiamo di coinvolgerli e di partire nella giusta direzione.
Presidente
- Ha chiesto la parola all'Assessore
Certan.
Certan (ALPE)
- Proprio a complemento di quest'ultimo
passaggio dell'Assessore Bertschy, il 29 dicembre erano stati
coinvolti - lo ricordava il collega Manfrin - anche tutti i Sindaci
e le Comunità montane nel momento dell'esposizione di questo
lavoro, della presentazione del fattore famiglia sperimentato in un
comune della Lombardia e proprio in questa occasione, avevamo
invitato anche tutti gli Enti locali. Il potenziamento e l'apertura
di un tavolo in questo senso sono fondamentali.
Presidente
- Ci sono altri interventi? La parola alla
collega Minelli.
Minelli (RC-AC)
- In questo clima di collaborazione, che
ha visto la volontà da parte dei colleghi della Lega di ritirare
questa mozione e dell'Assessore Bertschy di prendere un impegno
importante, vorrei far notare, se possibile, che nella fase di
definizione di quelli che saranno i caratteri dell'Agenzia della
famiglia mi piacerebbe si potessero prendere in considerazione
alcuni aspetti: per esempio, il fatto che quando oggi parliamo di
famiglia, parliamo di una situazione che vede una pluralità di
tipologie familiari. Sicuramente quindi esiste la famiglia
tradizionale, che va sostenuta, ma esistono anche delle tipologie
diverse di famiglia, che sono una realtà che fa parte di questa
regione, come di tutto il Paese e che, nel caso in cui vengano
presi dei provvedimenti, devono essere tenute nella debita
considerazione. Io credo che questo sia un elemento importante che
potrà far parte della riflessione di chi dovrà occuparsi di questo
argomento e di questo tavolo. Mi aspetto che ci sia su tale
argomento la dovuta considerazione e sensibilità.
Presidente
- Ha chiesto la parola il collega
Cognetta.
Cognetta (MOUV')
- Avremmo espresso forte sostegno a
questa mozione, sono anni che parliamo di trovare una soluzione per
il
welfare
familiare, i colleghi che sono in Giunta in
questo momento lo sanno, perché è anni che ne parliamo e sono anni
che non riusciamo a venirne fuori. Facciamo annunci su annunci,
mozioni e mega mozioni, discussioni di maggioranza e di opposizione
ma alla fine concretamente non arriviamo mai a nulla. Io spero che
finalmente sia la volta buona perché, se non è la volta buona
neanche questa, continueremo a presentare mozioni, discussioni e ci
posizioneremo in maniera diversa a seconda di quale opposizione
siamo, di quale maggioranza siamo, senza però mai risolvere nulla.
Ben venga a questo punto l'impegno dell'Assessore, che però sia
concreto, perché di annunci ne ho sentiti da quinquenni, da lustri
ormai, adesso basta, arriviamo a una conclusione!
Presidente
- La parola al collega Distort, ne ha
facoltà.
Distort (LEGA VDA)
- Intendo estendere il contenuto del
mio intervento di questa mattina e colgo l'occasione di questo
dibattito per riprendere alcuni temi e ampliarli. Vorrei ribadire e
sottolineare che c'è stata una totale condivisione dell'importanza
del tema della famiglia. Questo rivela che le idee in questa sala
sono tendenzialmente chiare, questo ci fa ben pensare che ci siano
elementi importanti, anche perché nel momento in cui noi andiamo a
difendere, tutelare, semplicemente a sostenere un tema come la
famiglia, e per "famiglia" io intendo i modelli esistenti, i
modelli che troviamo nella famiglia che è dettata, a mio parere,
principalmente con una scala di valori riconoscendo le diversità,
riconoscendo la declinazione dei vari aspetti, ma non perdendo di
vista minimamente una priorità che viene non da ideologie, non
viene neanche da culture stratificate, da esempi storici, ma viene
da qualcosa che è incredibilmente al di sopra di tutto ed è
condiviso e oggettivo: si chiama madre natura. Questo è il punto di
partenza, perché una società matura deve essere in grado di
riconoscere la scala dei valori. Nel momento in cui non si
riconosce la scala, la priorità, l'ordine gerarchico, si entra
nella confusione e la confusione non aiuta e non aiuta nemmeno
quelle categorie che escono dai parametri fondamentali e che
potrebbero invece essere aiutate nel giusto modo senza creare
nessuna confusione. Il fatto che la famiglia è un tema fortemente
sentito e fortemente condiviso è stato dato dalla disponibilità del
Governo, del nostro gruppo anche nel ritirare la mozione del
Governo per proporsi addirittura artefice di un progetto ancora più
ampio. Un certo richiamo, permettetemi, per la mia affezione
all'esperienza, al bagaglio culturale di Tommaso d'Aquino, è il
concetto del
bonum ex integra causa
, cioè si può pensare che
qualcosa sia buono nel momento in cui si sviluppa in tutti i suoi
aspetti e in tutta la sua interezza.
Un altro elemento dal punto di vista umano per placare qualunque
tipo di tensione è stato il tenore dell'intervento del collega
Manfrin, che è riuscito a non far arrabbiare nessuno, segno che il
tema della famiglia veramente ha un potere di coesione fortissimo.
Ricordo che - semplicemente a titolo di dinamiche di fondo - sono i
punti di partenza che noi nel nostro progetto in corso su una legge
della famiglia a cui noi, come gruppo Lega, stiamo lavorando,
partiamo esattamente da quell'elemento, che citavo stamattina, di
vedere l'aiuto nei confronti della famiglia non come un
assistenzialismo: si tratta di operare una rivoluzione copernicana,
si tratta di andare ad indagare, vedere e riconoscere nella
famiglia esattamente la cellula base della società che permette di
essere vivaio di tutte quelle attività che tranquillamente evitano
l'impegno di una società a risolvere dei vuoti lasciati dalla
famiglia quando la stessa non è messa in condizioni di operare.
L'aiuto, il sistema e il sostegno di cui ha bisogno la famiglia è
l'insieme di tutte quelle misure che una società matura e fedele ai
valori, al vero mette in campo per fare quadrato intorno alla
propria cellula fondamentale. Si tratta di uscire dalla logica
dell'assistenzialismo per mettere la famiglia al centro di tutto lo
sviluppo del mandato di un Governo.
Ricordiamoci che la famiglia così come noi la conosciamo, così
come la storia della nostra comunità ce l'ha consegnata, svolge di
per sé, se la si lascia operare, una funzione educativa e
fondamentale. Immaginiamo la prevenzione di tutti quei fenomeni
legati a un certo tipo di attività, un certo tipo di criticità
nelle scuole, immaginiamo come possono essere presi in prevenzione
da un certo tipo di impiego della famiglia. Penso che buona parte,
se non tutti, di noi possiamo riconoscerci esattamente in questa
linea. Noi siamo il frutto di questo tesoro che ci ha consegnato
una famiglia che ci ha costruiti, educati, ci ha insegnato e
trasmesso dei valori. Immaginiamo che le politiche giovanili, il
disagio giovanile... in una famiglia che riesce ad essere vivaio,
colloquio, sede di valori, le difficoltà, le criticità sono risolte
a monte, perché la difficoltà in cui si trovano i giovani, le
criticità di cui abbiamo parlato stamattina, anche nella giornata
di ieri, trovano spazio laddove esistono dei vuoti di valore.
Questo è il ruolo tipico della famiglia, che può risolvere solo la
famiglia perché altrimenti la scuola, le strutture sociali,
svolgono un ruolo palliativo, di tampone. Allora ecco che diventa
investimento. Immaginiamo una famiglia che è in grado di
accogliere, tenere gli anziani all'interno di sé stessa, non è
forse uno sgravio del costo sociale dell'attività di assistenza per
gli anziani? Una famiglia che riesce a risolvere e gestire, perché
sostenuta, le disabilità non è la condizione che permette di
diminuire i costi di una società? Queste sono le politiche, questi
sono gli argomenti e, sulla base di questi, ne ho citati soltanto
alcuni, potremmo anche parlare di una solidarietà alla famiglia per
un'imprenditorialità familiare. Noi immaginiamo come la nostra
struttura sociale, economica sia fondata fondamentalmente sulla
microimpresa, sulla microimprenditorialità ma questa
microimprenditorialità trova nella famiglia una forza titanica. È
questo lo spirito su cui noi, come gruppo Lega, stiamo lavorando
per avviare uno studio, un approfondimento, una legge relativa alla
famiglia che sia a sostegno non sia assistenzialismo, semplicemente
riconoscimento del valore della famiglia permettendo alle famiglie
di svolgere il ruolo che è proprio, che è dentro di sé, che è la
forza che è stata trasmessa di generazione in generazione.
Presidente
- Ha chiesto la parola il collega Bianchi.
Bianchi (UV)
- Per prendere un impegno, visto che ha già
evidenziato il collega Distort che il Consigliere Manfrin ha fatto
un intervento senza far arrabbiare nessuno: mercoledì abbiamo
commissione e potremo pianificare i lavori nel più breve tempo
possibile.
Presidente
- Ci sono altri interventi? La mozione è
ritirata.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK