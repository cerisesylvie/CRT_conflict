Consiglio Regionale della Valle d'Aosta - Oggetto del Consiglio n. 1707 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1707 del 13 luglio 2022 - Resoconto
OGGETTO N. 1707/XVI - Interrogazione: "Stato delle attività
finalizzate alla cessione di azioni di Aosta Factor S.p.A. di cui
all'art. 5 della l.r. 16/2021".
Bertin (Presidente) -
Punto n. 16. Risponde l'assessore
Caveri.
Caveri (AV-VdA Unie) - -
In data 23 luglio 2021, il CdA
di Finaosta, rifacendosi alla normativa che noi abbiamo varato, ha
avviato tutte le attività prodromiche all'operazione di cessione,
una cessione, come lei sa, anche parziale, anzi, prevalentemente
parziale, nel senso che Finaosta manterrebbe comunque una quota
all'interno della società della partecipazione in Aosta Factor,
affidando gli incarichi di
Advisor
(legale e finanziario) a
importanti operatori di mercato per l'assistenza e la consulenza
legale economico-finanziaria nella determinazione della procedura
da seguire per la cessione e nella corretta valorizzazione della
partecipazione. Nel mese di dicembre 2021 l'advisor finanziario ha
finalizzato la perizia di stima che era stata richiesta da Finaosta
per poter determinare appunto questo valore della partecipazione
che oggi deteniamo. Sono quindi seguite le analisi e gli
approfondimenti richiesti anche dal Collegio sindacale sulle
differenze che sono emerse tra il valore della partecipazione e il
rispettivo valore iscritto a bilancio. A soddisfazione di queste
richieste la società ha chiesto all'Advisor finanziario la
produzione di una nota esplicativa e delle metodologie valutative
che sono state adoperate per questa determinazione finalizzata
nella seconda metà del mese di febbraio 2022. Finaosta ha
illustrato, anche in un documento molto dettagliato, i contenuti
delle operazioni alla Banca d'Italia in un incontro apposito e in
quattro-cinque pagine di spiegazione dettagliata dell'operazione e
poi in una fase successiva, in un confronto sempre con gli Advisor,
è stata condivisa la necessità di tenere in considerazione queste
circostanze che le elenco.
Prima circostanza: "il particolare periodo storico in corso,
caratterizzato non soltanto dagli effetti della pandemia ma anche
dalla situazione del conflitto in essere fra Russia e Ucraina,
anzi, dell'invasione della Russia in Ucraina, e dai poco
prevedibili esiti e sviluppi anche quanto a durate e relative
conseguenze...", diciamo che Finaosta mette un po' le mani avanti
in questa situazione, anche se l'azionista invece resta convinto
della bontà di applicazione di quanto il Consiglio regionale ha
deciso.
La seconda situazione che viene illustrata da Finaosta è "la
difficile situazione dei mercati finanziari in conseguenza del
mercato domestico delle acquisizioni societarie il quale sta
attraversando - dice Finaosta - e attraverserà anche, in ragione di
quanto evidenziato, un periodo di difficoltà e contrazione".
Terzo punto: "il conseguente rischio che nei prossimi mesi i
potenziali acquirenti della partecipazione in Aosta Factor
preferiscano assumere posizioni cautelative limitandosi a
monitorare la situazione generale ed evitando così di partecipare
con gli investimenti diretti a processi di acquisizione
societaria".
Finaosta ha perciò ritenuto necessario attendere alcuni mesi
prima di proseguire oltre con la procedura di cessione delle
partecipazioni in Aosta Factor, sospendendo lo svolgimento di
un'indagine di mercato volta a esplorare il mercato stesso e a
sollecitare la presentazione di manifestazioni di interesse da
parte di operatori economici interessati. In secondo luogo
monitorare l'evolversi della pandemia e tutte le vicende della
guerra i cui effetti depressivi potrebbero incidere negativamente
sull'eventuale interesse dei soggetti potenzialmente interessati
alla quota di Aosta Factor; incaricare l'Advisor - questa mi sembra
la cosa più interessante - per un'integrazione della perizia di
stima volta a tener conto della giornata o bilancio di esercizio di
Aosta Factor al 31 dicembre 2021, ovvero della semestrale al 30
giugno 2022; tener conto di un aggiornato piano industriale di
Aosta Factor, in corso di predisposizione da parte della medesima
società; esprimere dunque un'aggiornata valutazione economica del
valore di Aosta Factor. Una volta ricevuta l'integrazione e la
perizia di stima, Finaosta procederà con le ulteriori analisi anche
con il socio, che però è portavoce di una volontà del Consiglio
regionale e a questo si atterrà, finalizzata alla prosecuzione
dell'operazione di cessione. Questo significa in particolare lo
svolgimento di un'indagine di mercato volta a esplorare il mercato
stesso e a sollecitare la presentazione di manifestazioni di
interesse da parte di operatori economici interessati
all'acquisizione della partecipazione.
Concludo con un'osservazione più propriamente personale, cioè al
fatto che attorno a questa questione della cessione si sono
sviluppate legittimamente, com'è giusto che sia, delle valutazioni:
valutazione alta, valutazione bassa. Alla fine le responsabilità
saranno in capo alle decisioni che saranno assunte dal Consiglio di
amministrazione però risulta del tutto evidente che, per una serie
di ragioni varie che riguardano anche la funzionalità e la
guardiania da parte della Banca d'Italia in un settore come questo
particolarmente delicato, la
ratio
del provvedimento che noi
avevamo a suo tempo assunto resta indelebile e assolutamente
condivisibile. Si tratterà quindi, da parte nostra, di evitare che
ci siano nel corso dell'operazione dei frenatori, pur nella
considerazione legittima che stiamo vivendo un periodo non
brillantissimo e non particolarmente pieno di speranze e di un
vento che soffi nelle vele, è del tutto evidente che si tratterà da
parte di chi si occupa o si occuperà di questo settore di spingere
la Finaosta all'assunzione delle proprie responsabilità in ossequio
alle decisioni che sono state autorevolmente assunte da questo
Consiglio.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Lo sa, Assessore, perché ho
presentato quest'interrogazione? Non per festeggiare un compleanno,
perché il 13 luglio dell'anno scorso veniva approvato
quest'articolo, perché - e non voglio essere portatore di sventure
- mi sembra di rivivere un po' la situazione che ho vissuto in
realtà da cittadino che riguardava la questione della quotazione di
CVA. Si può essere a favore o contro di un'operazione ma un dato
certo è che determinate operazioni o si fanno nei tempi giusti,
oppure non si fanno, o si devono valutare altre strade; perché dico
questo? Perché al di là della guerra, che, come la pandemia e come
le cavallette, ci sta sempre in tutti i piani industriali o
giustificazioni, oggi la guerra, ieri era il Covid, domani è
l'inflazione, dopodomani chissà cos'è, ce lo chiede l'Europa, può
andare bene, sul discorso dei mercati finanziari un esercizio di
stile ci sta, sul rischio che potenziali acquirenti si possano
ritirare o possano rivedere le loro valutazioni è un po' come -
ripeto e faccio questo parallelismo - il discorso della quotazione
di CVA, perché all'epoca, quando certi operatori si quotarono, al
di là di quello che uno pensa del merito dell'operazione ,
guadagnarono in quel momento una strada privilegiata, soprattutto
di valorizzazione delle quote, è un po' come in questo caso noi
vediamo che i principali gruppi finanziari si sono "sistemati" la
parte di settore di gestione dei crediti e della parte anche di
sconto, di
factoring
o di quant'altro, quindi sì, rischiamo
che forse potenziali partner domani non ci siano o magari rivedano
le loro valutazioni. Ben venga anche a questo punto chiedere
all'
advisor
di fare una
mise à jour
della
valutazione, ma penso che se aspettiamo la
mise à jour
,
bisognerà farla più volte e soprattutto la problematica rimane
sempre la stessa. Se io decido di alienare una parte di quota, devo
sperare di valorizzarla bene e di avere anche un'appetibilità da
parte del mercato e sperare soprattutto di avere un partner
industriale, non solo finanziario ma soprattutto industriale,
perché anche il credito è un'industria, che porti avanti questo
business
.
Voglio anche ricordare un altro aspetto che mi preoccupa
ulteriormente: la scelta di vendere questa quota non deriva da una
scelta fatta per ragioni chiamiamole strategiche o quant'altro del
socio, ma mi sembra di ricordare che nasce anche da un problema e
da delle evidenze che l'Autorità di vigilanza aveva messo in luce
rispetto a una gestione della controllante di questa società,
quindi non del socio ma della controllante, una controllante di
cui, per carità, si può pensare quello che si vuole ma deve
prendere una decisione, deve fare la controllante, perché se la
controllante non riesce a gestire - e questo non l'ha detto Stefano
Aggravi ma l'ha detto l'Autorità di vigilanza - un determinato
business
, bisogna capire come poterlo fare, perché più
aspettiamo più - ripeto - andiamo a ripresentare o a rivedere o a
riscrivere delle storie che già abbiamo visto dove ci hanno
portato, perché il campo dell'incertezza è totale e a maggior
ragione in una situazione come questa, a maggior ragione in una
situazione come quella che si prospetta, e lo dico, io sono molto
preoccupato dei prossimi tempi e molto preoccupato non solo
dell'autunno ma anche dell'inverno, perché vedendo qual è la
situazione, qui non parliamo della volontà di alcuni soggetti di
comprare o meno delle partecipazioni, ma di sostenibilità di tutto
il sistema finanziario,
in primis
sul discorso
dell'inflazione e
in secundis
anche per capire tutta questa
liquidità dov'è finita, perché il vero problema è anche questo.
Sinceramente, ripeto, prendo atto di quello che lei mi ha detto,
prendo atto anche della chiusura finale che ha fatto e prendo atto
del fatto che chi deve decidere non sta decidendo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK