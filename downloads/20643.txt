Consiglio Regionale della Valle d'Aosta - Oggetto del Consiglio n. 677 del 10 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 677 del 10 giugno 2004 - Resoconto
OGGETTO N. 677/XII - Elaborazione di una proposta operativa per
il controllo dei sistemi di sicurezza in fase di ridefinizione.
(Reiezione di mozione)
Mozione
Premesso che:
- la Giunta ha recentemente assegnato un incarico di
consulenza finalizzato a migliorare gli interventi volti alla
sicurezza di uffici e sedi dell'Amministrazione regionale;
- la gestione operativa della materia, riguardante sia le
persone, sia gli ambienti, sia i documenti, sia le procedure, si
presta ad usi impropri e distorti, che potrebbero deviare le
condivisibili finalità di garantire maggiore sicurezza a tutela
dell'interesse pubblico e dei vari livelli di operatività
dell'Amministrazione regionale;
- a livello nazionale tali problematiche sono affrontate in
organismi ove è garantita la rappresentatività di tutte le forze
politiche presenti in Parlamento e la Presidenza degli stessi è
affidata a garanzia della trasparenza delle procedure ad esponenti
della minoranza;
Il Consiglio regionale
Impegna
la Giunta a elaborare una proposta operativa nella
supervisione e controllo dei sistemi di sicurezza in fase di
ridefinizione che coinvolga tutte le forze politiche presenti in
Consiglio regionale e a riferire entro 90 giorni in Commissione
Affari Generali.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Abbiamo chiesto che non ci fosse la discussione
congiunta con la mozione presentata dal gruppo "Arcobaleno" e
poc'anzi discussa proprio perché volevamo evitare che su questo
argomento ci potessero essere delle risposte parziali e che si
evitasse di andare sugli argomenti che in maniera puntuale erano
sollevati nelle due mozioni. L'iniziativa che è stata firmata dai
colleghi "dell'Arcobaleno" ha come riferimento la procedura degli
incarichi e si incentra sulla vicenda dell'incarico al Generale
Inzerilli; noi invece nella nostra mozione facciamo una questione
di principio, che parte dalla discussione che vi è stata lo scorso
Consiglio fra il nostro gruppo e l'Assessore quando abbiamo
affrontato alcune questioni legate a questo incarico.
L'Assessore ha ricordato, anche nel dibattito sulla mozione che
ho ora citato, che vi sono due aspetti: di tipo tecnico e di tipo
politico. Potrei dire che sono due aspetti complementari, perché
questa è una sede politica, la problematica è tecnica, ma è
indubbio che alla fine acquista un "vestito politico". Vorrei
partire dalla conclusione della nostra impegnativa, cioè la
richiesta all'Esecutivo di elaborare una proposta operativa; di
conseguenza demandiamo alla Giunta l'onere di definire questa
proposta come meglio crede, salvo poi andarla a discutere ed
esaminare nell'ambito del principio per cui le questioni inerenti i
sistemi di sicurezza sono problemi di noi tutti. Noi riteniamo che
le problematiche della sicurezza non siano giocoforza un aspetto
dei programmi di legislatura, un aspetto delle questioni che hanno
un fondamento e un vizio di natura ideologica per cui si prestino a
diverse ottiche a seconda di chi le esamina. La sicurezza è un
problema comune che coinvolge anche il livello politico e riteniamo
sia un problema interno all'Amministrazione, non un problema
esterno che ha riferimento alle iniziative dell'Esecutivo. Con
questa mozione, allora, affermiamo un principio politico: che il
Consiglio - intendendo tutti e 35 i Consiglieri regionali, ma poi
anche il Presidente del Consiglio e l'Ufficio di Presidenza come
istituzione che rappresenta il Consiglio - su questa materia non
può essere messo sotto tutela, perché quando è accaduto in un
passato recente, che è durato ben 2 lustri, ci siamo trovati nella
situazione della quale stiamo discutendo; allora non possiamo far
finta di partire dall'anno "zero", oggi, 2004, ci troviamo di
fronte ad un bilancio fallimentare delle politiche di sicurezza
attuate nell'ultimo decennio, nel corso del quale la Giunta con
incarichi annuali e sistematici ha affidato la gestione delle
politiche di sicurezza a strutture esterne a quest'aula. Nel
disciplinare di incarico professionale si diceva in maniera
esplicita che alla fine del periodo, dunque alla fine di ogni
annualità, doveva essere consegnata alla Giunta una relazione
scritta sulle risultanze dell'attività svolta; allora, dopo 10 anni
di attività e di relazioni scritte, siete arrivati alla conclusione
che qualcosa non funziona e avete di conseguenza commissionato
questo incarico per fare il punto della situazione.
Assessore, lei non lo dirà mai, perché non può dirlo, ma spesso
gli atti amministrativi si leggono anche nel contesto e quello in
cui si sviluppa la vicenda della "consulenza Inzerilli" è
"l'inquinamento politico" a cui sono stati assoggettati i sistemi
di sicurezza e il loro controllo. Vi siete resi conto in questo
Esecutivo che nel passato vi era una deviazione del livello
istituzionale della sicurezza, garantita con questi incarichi
all'interno del Palazzo. Se questa è la matrice da cui promana
l'incarico al Generale Inzerilli, penso che in maniera franca
dobbiamo riconoscere che questo problema va impostato diversamente,
perché se al fiduciario della precedente Giunta sostituiamo quello
di questo Esecutivo, non stupitevi colleghi di maggioranza se vi
troverete nelle condizioni e nelle situazioni nelle quali alcuni
vostri colleghi di maggioranza - mi riferisco a colleghi
"dell'Union Valdôtaine" - si sono trovati nella scorsa legislatura,
con un forte imbarazzo personale, perché attività istituzionali e
personali svolte da questi colleghi Consiglieri erano state oggetto
di intercettazione e di uso improprio. Noi avevamo già denunciato
questa vicenda nel corso della scorsa legislatura, ci fa piacere
che l'Assessore abbia condiviso la nostra preoccupazione, ma ci
preoccuperebbe assai se volesse gestire come nel passato, ma a suo
vantaggio, questa problematica.
Nelle premesse di questa mozione prendiamo spunto dalla realtà
istituzionale nel panorama parlamentare. È vero, sono questioni
differenti, parliamo di SISMI, di SISDE, di tutta una struttura, ma
il principio è lo stesso. È stata interessante la riflessione del
collega Sandri, anche se sarebbe interessante che la esplicitasse
meglio nella sua conclusione, perché ha "lanciato il sasso nello
stagno", ma non è arrivato alla conclusione. Collega Sandri,
l'autonomia non è l'autonomia dell'Esecutivo, è l'autonomia della
sede istituzionale che rappresenta per antonomasia la popolazione
valdostana: il Consiglio; allora questa materia va sì gestita in
autonomia, ma va gestita coinvolgendo tutte le forze politiche. Mi
auguro che su questa riflessione anche il Presidente Perron possa
dare un contributo, perché qui non stiamo a dividerci sulle
appartenenze politiche e i relativi vizi ideologici che ogni
appartenenza politica implica, ma stiamo solo facendo una
valutazione oggettiva, ovvero la sicurezza è un problema, un
problema comune, un problema interno all'amministrazione, che deve
essere gestito in autonomia, nessuno deve essere posto sotto
tutela, anche perché il Consiglio regionale è sovrano ed è composto
da diverse sensibilità e su questa materia, Presidente Perron, mai
è più azzeccato dire che tante teste forse possono dare più
garanzie di quante non possano venirne da una sola testa.
Penso allora che questa proposta vada incontro alle sue
disponibilità, Assessore, espresse a "mezza voce" quando io stesso
nello scorso Consiglio ho illustrato la questione "dell'incarico
Inzerilli". Ci auguriamo che quelle mezze disponibilità espresse
sotto voce fossero delle disponibilità senza "se" e senza "ma". Non
abbiamo volutamente scritto nulla sul meccanismo, perché
riconosciamo all'Esecutivo l'onere di articolare questa proposta,
ma mi auguro che il principio sia condiviso e su quel principio il
confronto dovrebbe poter continuare. Queste sono le motivazioni che
ci hanno portato a scrivere questo documento, auspico che vi sia un
minimo di dibattito al di fuori delle posizioni e degli
arroccamenti politici, affinché si eviti di gestire questo problema
di tipo oggettivo nella maniera soggettiva, che sarebbe la maniera
più deleteria per gestire i problemi della sicurezza.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Devo riconoscere che il Consigliere Frassy
ha rappresentato in modo molto onesto il contenuto della mozione
della "Casa delle Libertà", perché ha evidenziato sin da subito che
le premesse indicate nella mozione si riferiscono a situazioni
completamente estranee rispetto al tema che oggi trattiamo. La
costituzione di una commissione, che coinvolgesse tutti i partiti e
i raggruppamenti politici all'interno di un consesso, è relativa a
servizi segreti, servizi particolari, che sono preposti ad
un'attività particolare (sicurezza dello Stato, tutta una serie di
attività di "intelligence"). Noi più modestamente affrontiamo temi
che sono e dovrebbero essere temi quotidiani, che non sono una
riserva dell'Esecutivo, ma sono una prerogativa di tutte le
istituzioni.
Quando nella mia risposta ho parlato di sicurezza, non mi sono
limitato a parlare della gestione delle telecomunicazioni, ho
parlato di tutto. Il trattamento della documentazione... qui
probabilmente si sottostima questo problema, noi produciamo... non
so quale unità di misura citare, quintali, tonnellate, se parliamo
di peso, se invece parliamo di superficie, non so quanti metri
quadri di documenti, ma non sono documenti anonimi, sono documenti
particolari. Probabilmente, vista la nostra funzione di politici,
immaginiamo che la sicurezza sia rivolta esclusivamente alle nostre
discussioni politiche e giustamente questo tipo di discorso credo
sia un interesse di tutti, ma poi abbiamo anche altre questioni.
Certi ragionamenti che facciamo in merito a progetti e ad obiettivi
hanno dei riflessi; la fuga di notizie può provocare delle
distorsioni all'interno della nostra comunità, il fatto di sapere o
non sapere alcune cose può portare a speculazioni, ad inquinamenti
del regolare andamento. Tutto questo deve essere ricondotto
all'interno di un regolamento che vada a stabilire quali sono le
procedure atte. Voi mi direte: "ma queste sono cose che la legge
già disciplina", ma certo che le disciplina! Il segreto di ufficio
è disciplinato, così come tutta una serie di notizie non solo sui
documenti, ma anche sulle conversazioni. Se qualche funzionario
dovesse ascoltare delle conversazioni fatte da un suo superiore, da
un suo collega o un politico in merito a determinate questioni e
riportasse questo all'esterno, violerebbe il segreto d'ufficio.
Questo non vuole dire banalizzare il problema perché, se vogliamo
banalizzare, siamo tutti bravi; ha detto: "ma avete preso delle
professionalità di livello elevato per sapere se funziona o non
funziona il sistema elettrico, ho visto anche alcune
pubblicazioni", non è così, non è banalizzando che miglioriamo e
portiamo un accrescimento al dibattito, il dibattito è un altro!
Questo tipo di problema va affrontato dotando la Regione di una
struttura autonoma e questo passaggio è stato fatto successivamente
all'8 agosto 2003, non quando è stato dato l'incarico al Generale
Inzerilli. Questa scelta di campo di costituire un servizio interno
dell'ADSI preposto a questo tipo di attività è una scelta che
discende dall'8 agosto 2003, da cui sono scaturite alcune
decisioni. In merito al presidio dei luoghi sensibili, dobbiamo
provvedere con risorse interne, ecco qual è la garanzia.
Credo che, volendo confrontarci in modo onesto, da parte delle
strutture, da parte dell'Esecutivo vi sia il diritto-dovere di
elaborare il manuale che dettagli qual è il comportamento da tenere
e quali sono le procedure da utilizzare e quali sono le figure
responsabili all'interno dell'Amministrazione. A fronte di questo
documento, che avrà un suo iter e dovrà essere approvato, credo si
possa fare questo ragionamento che lei ha fatto in modo molto
trasparente all'interno delle commissioni che già sono costituite.
Mi viene difficile all'interno di questo impegno immaginare di
costituire una commissione ad hoc per gestire questo problema;
quello che possiamo fare - ed è sicuramente quello che faremo - è
immaginare un percorso dove le strutture e i dirigenti, previo
confronto, proporranno all'Esecutivo un documento che riguarderà la
sicurezza in generale; dopodiché, se vi saranno delle attività
illecite, non è certo con una Conferenza dei Capigruppo che potremo
evitare un illecito, in quanto un illecito è un illecito: se
qualcuno mette una cimice sotto la scrivania di qualcuno di noi,
compie un reato, un reato grave peraltro, lei me lo confermerà,
Avvocato Frassy; se qualcuno punta un microfono direzionale sulla
vostra finestra, non possiamo impedirglielo dal punto di vista
politico, perché è una cosa già vietata e definita fuori legge dal
nostro ordinamento. Quello che dobbiamo fare è presidiare in modo
che, dal punto di vista metodologico, non vi siano vuoti, ma vi sia
sempre la certezza e la certezza la dobbiamo avere gestendo
direttamente questo aspetto; quindi io l'ho dichiarato, come l'ho
dichiarato nella prima mozione: l'intendimento è quello di avere
una gestione diretta. È chiaro che questo tipo di discorso non sarà
immediatamente effettuabile, perché vi saranno una serie di
investimenti anche da fare all'interno delle procedure.
Avete visto che abbiamo già modificato in parte le procedure,
non so se avete fatto caso ma, oggi come oggi, per entrare nel
Palazzo regionale vi è un processo di identificazione che fino ad
ieri non esisteva. Abbiamo all'interno della procedura un rilascio
di "pass" a fronte di una consegna di un documento e
dell'identificazione per avere la certezza sull'ora di entrata e
sulla destinazione dichiarata. Non dobbiamo poi eccedere perché,
per blindare tutto il Palazzo, rischieremmo di creare delle
disfunzioni notevoli e vi faccio l'esempio. Il cittadino, che ha
necessità di rivolgersi all'ufficio dell'Assessorato delle finanze
al primo piano e ha il "pass" per il primo piano, qualora si
distribuiscano barriere su tutto il Palazzo regionale, non potrà
salire al terzo piano o al quarto piano senza tornare in portineria
e modificare il suo "pass". Bisognerà quindi fare una mediazione,
ma non sarà con una commissione di tipo politico che potremo
impedire al cittadino con finalità illecite di non farlo, perché
questo tipo di divieto è già presente nel nostro ordinamento. La
procedura non ha nulla a che fare con l'istituzione di servizi
segreti, non vi è alcuna intenzione di mettere sotto controllo
nessuno, vi è solo l'intenzione di definire un manuale che verrà
distribuito nelle commissioni competenti, sarà patrimonio di tutti
perché è corretto che così sia, è un documento che eventualmente
potrà essere modificato perché, come tutti gli atti umani, è
perfettibile, la commissione competente in tale materia potrà dare
il suo contributo e credo che così facendo facciamo il bene di
tutti, minoranza, maggioranza, Esecutivo perché, nel momento in cui
stabiliamo delle procedure e siamo efficienti nel farle, facciamo
il bene di tutti, indipendentemente dai ruoli.
Credo che questo tipo di mozione, a fronte delle dichiarazioni,
possa essere ritirata.
Président - S'il n'y a pas d'autres collègues, je ferme la
discussion générale.
La parole au Conseiller Frassy.
Frassy (CdL) - Mi dispiace constatare che questo argomento, che
è stato riconosciuto anche dall'Assessore essere un problema comune
e interno all'Amministrazione regionale, rimanga in questo "ping
pong" dialettico fra me e l'Assessore, così come accade con le
interrogazioni e le interpellanze. Vi è qualcosa che non ci
permette una piena comprensione delle nostre posizioni, che sono
molto vicine, ma che poi nella parte finale si allontanano creando
un divario incolmabile e faccio un esempio: la Commissione di
inchiesta. La Commissione di inchiesta, che è stata istituita sul
finire della scorsa legislatura, vedeva il coinvolgimento di tutte
le forze politiche e rispetto alle commissioni ordinarie aveva una
caratteristica in più: quella di avere accesso diretto agli atti
senza l'intermediazione dei vari livelli politici e di disporre
liberamente delle varie audizioni. Lei fa riferimento
all'inopportunità di costituire una commissione ad hoc, ma noi non
lo scriviamo; se legge attentamente l'impegnativa, diciamo di
riferire entro 90 giorni in commissione, ma la suggestione potrebbe
essere quella di individuare o nell'Ufficio di Presidenza, o nella
Conferenza dei Capigruppo l'organismo al quale sono demandate le
problematiche della sicurezza quali che esse siano: dalla sicurezza
della gestione in autonomia della rete elettrica alla sicurezza di
certe apparecchiature più sofisticate, eccetera. Il problema allora
è nella programmazione, nell'individuare dei principi comuni e
condivisi, nell'evitare in una parola quel concetto che riteniamo
negativo di monopolio, che ha caratterizzato la gestione della
sicurezza nelle scorse legislature.
Mi stupisce allora, Assessore, che lei, dopo aver toccato con
mano, scoperto le pecche - e ci torneremo sulle pecche, perché se
vi sono due relazioni, una riservata e una pubblica, ci torneremo
sulle pecche, anche perché qualche "rumor" già circola -, pensi di
poter gestire in maniera similare quella problematica. Con questa
mozione la invitiamo a fare una proposta, ma il principio deve
essere quello di condividere i principi, la programmazione, di
consentire l'accesso diretto ai documenti, intendo per "documenti"
le procedure per garantire la sicurezza.
Lei prima - non so se fra l'ironico o il serio - ha fatto
riferimento alla questione delle intercettazioni, ma si tratta di
un problema che nella politica di questa Regione ha connotato la
storia politica ed ha fatto la fortuna o la sfortuna di suoi
precedenti colleghi Assessori! Questa non è la fantasia del
Consigliere Frassy, ma sono dati documentali che risalgono alle
cronache politico giudiziarie degli ultimi decenni! Vogliamo far
chiarezza una volta per tutte? Vogliamo una volta per tutte che il
Consiglio si riappropri di questo problema comune? Mi stupisce che
il gruppo di maggioranza assoluta di questo Consiglio non senta
l'esigenza di tutelarsi in questa materia, alla luce fra l'altro
dei patimenti che ha sopportato nella scorsa legislatura! Mi
stupisce, colleghi "dell'Union", che abbiate il convincimento di
poter demandare ancora una volta a livello di Esecutivo una
problematica che ci riguarda tutti. È la sicurezza
dell'Amministrazione, ma è la sicurezza nostra, della nostra
"privacy", del nostro diritto ad avere determinate garanzie che non
vengano violate da un uso improprio di strumenti e procedure, che
altrimenti rimangono nella disponibilità esclusiva dell'Assessore
di riferimento.
Penso di non dover aggiungere altro, Assessore, salvo
evidenziare con un certo rammarico come quella sua disponibilità
enunciata a mezza voce nello scorso Consiglio durante la nostra
interpellanza, nel momento in cui si concretizza con un atto di
indirizzo, che vi dà carta bianca nell'articolare la proposta, si
tramuti in un'indisponibilità e addirittura nel tentativo di
banalizzare la materia dicendo: "non è il coinvolgimento dei
colleghi consiglieri che impedisce ai cittadini di mettere in atto
azioni che vanno contro la legge", ma non è questo il problema! Il
collega Sandri faceva riferimento ai servizi deviati, cioè ad un
uso improprio di servizi che sono impostati per un fine
istituzionale e che poi in alcuni casi vengono gestiti con un fine
di parte. Le dico su questo che sarei a questo punto molto più
sereno e tranquillo se, nell'indisponibilità di coinvolgere tutte
le componenti politiche in questa materia, evitassimo di creare una
struttura interna, perché creare una struttura interna su questa
materia vuol dire creare una polizia privata al servizio
dell'Esecutivo; sarei molto più tranquillo che ogni anno venisse
affidato ad un soggetto esterno la gestione di queste
problematiche. Le ho detto con franchezza quali sono le nostre
preoccupazioni; mi auguro di non dover tornare su questo argomento
con delle evidenze, come era accaduto nella scorsa legislatura.
Président - Je soumets au vote la motion:
Conseillers présents: 33
Votants: 3
Pour: 3
Abstentions: 30 (Borre, Caveri, Cerise, Cesal, Charles Teresa,
Comé, Curtaz, Ferraris, Fey, Fiou, Fosson, Isabellon, Lanièce,
Lavoyer, Maquignaz, Marguerettaz, Nicco, Pastoret, Perrin, Perron,
Riccarand, Rini, Salzone, Sandri, Squarzino Secondina, Stacchetti,
Vicquéry, Viérin Adriana, Viérin Laurent, Viérin Marco)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK