Consiglio Regionale della Valle d'Aosta - Oggetto del Consiglio n. 3760 del 25 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3760 del 25 settembre 1992 - Resoconto
OGGETTO N. 3760/IX Iniziative contro i gravi fenomeni di
intolleranza e di violenza che sconvolgono la Germania.
(Approvazione di mozione)
Mozione Ricordati i gravi fatti di violenza verificatisi a
Rostock, in Germania, ove per alcuni giorni la furia nazista si è
accanita contro un campo cosiddetto di accoglienza, occupato da
zingari, ebrei e profughi vietnamiti;
Ricordati altresì i ripetuti tentativi di raduni di "
"naziskin"
" anche nel nostro Paese;
Sottolineato come tali fatti non possono non suscitare nella
comunità valdostana, oltre ad una profonda indignazione, una
altrettanto viva preoccupazione;
Considerato che l'esplosione di razzismo di Rostock non è né
improvvisa, né casuale, né isolata, ma rappresenta una ulteriore
tappa di una triste evoluzione xenofoba che coinvolge l'intera
Europa;
Riafferma in modo fermo ed inequivocabile il proprio impegno
alla solidarietà, strumento di assoluta efficacia contro il nascere
ed il dilagare di conflitti nazionali, etnici e religiosi;
Impegna tutte le forze ed i parlamentari valdostani ad
adoperarsi fattivamente presso il Governo italiano e la Comunità
Economica Europea affinché, da un lato, non si palesino debolezze
nel reprimere e, possibilmente, prevenire tali rigurgiti di
intolleranza e, dall'altra, si adottino adeguate misure per
contribuire ad aiutare, attraverso normative e programmazione,
mirati interventi a sostegno degli emarginati e dei più deboli.
F.to: Trione, Ricco e Chiofalo
Presidente
Ha chiesto di parlare il Consigliere
Trione, ne ha facoltà.
Trione (DC)
Della mozione che ho presentato non
credo ci sia molto da dire, anche se voglio aggiungere alcune cose.
Vedo anche la presenza di Gremmo, il quale mi ha già preannunciato
il suo disaccordo su alcuni argomenti.
Ho presentato questa mozione circa un mese fa', e le notizie in
mio possesso si riferivano a quanto era successo in Germania in
quel periodo. Sicuramente, nell'ultimo mese trascorso, questa
mozione avrebbe potuto essere arricchita e confermata da tutta una
serie di altri fatti che sono avvenuti, non soltanto in Germania ma
anche in altre località europee e ritengo che alcune delle più
gravi si siano verificate proprio in Italia. E' dell'altro ieri la
notizia che anche in Valle d'Aosta ci sia stata una presenza di
questo genere.
La mozione ha lo scopo di rammentare al Consiglio, a mio parere
una delle sedi più opportune, che anche un cinquantennio fa le cose
erano iniziate in maniera analoga a questa. Credo che, oggi più che
mai, tutti coloro che ci credono debbano restare vigili affinché
non si ripetano situazioni che hanno poi creato a tutti noi
problemi e difficoltà. Invito pertanto tutto il Consiglio regionale
a voler votare questa mozione e, ovviamente sono disponibile ad
accettare emendamenti che possano arricchirla, ma credo che il
succo debba rimanere quello contenuto nella mozione.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Nella premessa dei consiglieri Trione,
Ricco e Chiofalo c'è qualche piccola inesattezza, in quanto, mi
pare, che il campo cosiddetto di accoglienza non fosse occupato nè
da ebrei nè da zingari, ma questo è secondario.
La mozione che viene presentata, è una mozione dalle buone
intenzioni, ma, come diceva quel tale:
"le vie dell'inferno sono
lastricate dalle buone intenzioni".
Essa confonde tre fenomeni che, a mio parere, non sono
strettamente legati tra loro: il primo, riguarda i recenti
avvenimenti tedeschi, il secondo, si riferisce, invece, alla
presenza dei
"naziskin",
mentre l'ultimo concerne la
protezione degli emarginati e dei più deboli.
Cercherò di spiegare perché trovo sbagliato e confusionario fare
un quadro in cui queste cose vengono sommate, e, se questa
iniziativa non fosse partita dagli amici della Democrazia
Cristiana, direi anche demagogico.
Io mi ricordo che qualche anno fa si accusava gli autonomisti di
voler costruire un muro contro il Meridione quando anche quello di
Berlino era caduto. Non dico che quel muro era bene lasciarlo,
perché sono contrario ai muri e a quello in particolare su cui
tanta gente è morta. I fatti della Germania dimostrano che
affrettare le unificazioni "mettendo" tutti assieme, non sempre dà
dei risultati positivi.
La caduta del muro di Berlino così come è stata fatta, senza
preparazione, l'assemblaggio delle due Germanie con due tradizioni
diverse e con due retaggi storico-culturale diversi, - la Germania
comunista è comunista arretrata e a pezzi, la Germania occidentale
avanzata - l'assemblaggio di queste due realtà, senza che ci
fossero dei moti storici, senza che ci fossero fenomeni di
assestamento omogeneo e organico, ha determinato la nascita di
fenomeni di contrapposizione e comunque di tensione all'interno
della stessa Germania, aggravati dal fatto che in Germania esiste
una legge, contenuta negli articoli della Costituzione che
garantisce automaticamente il diritto di asilo, accoglienza e
cittadinanza a chiunque dichiara di arrivarci per ragioni politiche
come profugo politico.
Avvalendosi di questa clausola, gli interessi economici hanno
fatto in maniera che si aprisse la falla, incoraggiando l'ingresso
in Germania di milioni di persone, di manodopera a basso prezzo,
che danneggiasse e limitasse le possibilità dei lavoratori tedeschi
di contrattare la loro capacità e possibilità contrattuale.
L'altro giorno l'Assessore Nicco mi ha regalato la fotocopia di
un articolo di mio nonno, segretario alla Camera del Lavoro di
Aosta nel 1922, dove si faceva notare come l'arrivo di immigrati in
Valle d'Aosta fosse stato favorito dagli imprenditori per cercare
di spaccare la compattezza della classe operaia della Valle
d'Aosta; lo stesso fenomeno in qualche maniera è favorito in
Germania dall'arrivo di milioni di sottoproletari, chiamati così
dai marxisti, ha determinato le tensioni che adesso esplodono.
Questo è il primo problema, problema sociale, economico,
drammatico. In Germania ci sono milioni di turchi, tanto che nella
metropolitana di Berlino le iscrizioni non sono soltanto in tedesco
ma anche in turco, perché altrimenti questi non le saprebbero
neanche leggere, ci sono milioni di polacchi, in Germania ci sono,
lo rammenta anche la mozione, migliaia di vietnamiti, cinesi
eccetera.
Questo fenomeno sociale drammatico non è stato risolto ma è
stato aggravato dalla caduta del muro di Berlino; se l'unificazione
da un lato ha portato ad un ingrandimento del territorio,
dall'altro ha creato enormi problemi economici ad una nazione che
godeva di un certo benessere. I lavoratori dell'ex Germania
comunista, si trovano infatti a dover affrontare ogni giorno la
concorrenza della manodopera turca, cinese, polacca, eccetera e
devono strappare brandelli di vita, brandelli di sopravvivenza a
questi che sono in concorrenza con loro; si aggiunga inoltre, il
problema della convivenza tra persone che hanno costumi, lingue e
modi di comportamento molto diversi.
In questo quadro oggettivo si inserisce la strumentalizzazione
di piccoli gruppi di neonazisti, la vergognosa strumentalizzazione
della rabbia, della preoccupazione, del giusto e, peraltro,
oggettivo tentativo dei tedeschi di difendersi da una concorrenza
che certamente non è gradita. Questo è il primo fenomeno.
Il fenomeno dei
"naziskin"
è tutto un altro discorso.
Sono a mio avviso uno dei tanti segnali di malessere della società
giovanile, da considerarsi esattamente sullo stesso piano di
"piloto io". Sono fenomeni di disagio del mondo giovanile, anche
questi strumentalizzati dalla incapacità di questa società e del
sistema di dare ai giovani valori in cui credere.
Mentre i fenomeni del tipo di "piloto io" hanno una
contestazione in qualche maniera di sinistra e di rifiuto dei
valori egemonici da un'ottica anticapitalistica di sinistra, i
"naziskin"
hanno un atteggiamento di rifiuto nei confronti
della società vigente, atteggiamento che grosso modo si rifa alle
ideologie, peraltro aberranti, del nazismo; si tratta comunque di
un fenomeno di disagio giovanile nei confronti dei tanti miti:
della coca- cola, dell'americanizzazione, del capitalismo.
Stesso fenomeno che non capisco come si assembli con gli altri
due, è il problema che è richiamato alla fine, degli emarginati e
dei più deboli. Chi sono colleghi Trione, Ricco e Chiofalo gli
emarginati e i più deboli che voi volete difendere? É forse quel
marocchino che passando con la macchina davanti ai giardinetti
presso la stazione ho visto dormire coricato in un'aiuola? Oppure
sono i pensionati della Valle d'Aosta a cui è stato tolto anche
quel minimo di assistenza sanitaria? Perché il marocchino che
dormiva sotto l'albero sulla aiuole ha giustamente l'assistenza
sanitaria.
Chi è l'emarginato e il più debole? Sono forse i due uomini che
si sono accoltellati ieri sera davanti alla stazione di Aosta
probabilmente per ragioni di spartizione di qualche bustina di
droga o non sono forse i giovani ragazzi disoccupati della Valle
d'Aosta che non credono magari neanche più in certi valori, perché
la situazione li ha portati ad essere scettici nei confronti di
tutto e di tutti?
Queste sono le domande che dobbiamo porci.
Questa mozione, che parte da Rostock per arrivare ai giardinetti
della Valle d'Aosta, francamente credo sia un pot-pourri di tante
cose assemblate che distolgono l'attenzione dal punto principale
della mozione, in quanto non capisco a chi e per che cosa si vuola
dare di più.
Quindi io mi permetterei di dire che non è vero che la
solidarietà è lo strumento di assoluta efficacia contro il nascere
ed il dilagarsi di conflitti nazionali e interregionali; la
solidarietà intanto è un concetto talmente astratto che ciascuno di
noi può intenderlo in maniera diversa.
Nel momento in cui ci si trova di fronte ad uno scenario dove il
fenomeno dell'immigrazione assume connotazioni epocali e diventa
numericamente così consistente, al punto di mettere in discussione
anche il senso dell'esistenza delle antiche consuetudini e delle
diverse identità, esistono fondamentalmente due strade. Io credo
che il gruppo della Democrazia Cristiana avrebbe dimostrato più
coraggio se, in considerazione di quanto successo in Germania e del
disagio diffuso in Italia nei confronti dell'immigrazione, si fosse
schierata apertamente a favore di un'attività anti razziale
lasciando così che nel nostro Paese affluiscano gente di
tradizione, di cultura e di identità diverse.
É stata pubblicata oggi su La stampa una lettera dove si
proponeva di costruire una moschea qui ad Aosta. Vorrei sapere cosa
ne pensa, in proposito, il gruppo della Democrazia Cristiana.
É comunque positivo che la mozione della Democrazia Cristiana ci
ponga davanti al problema della scelta tra una società
multirazziale, multi etnica, come in Germania oppure una società
dove cultura e tradizione vengano gelosamente difese.
Mi pare di capire che il gruppo della Democrazia Cristiana,
esorcizzando il pericolo nazista che è un'altra cosa, ed
esorcizzando il pericolo dei
"naziskin"
che sono un'altra
cosa o comunque sono un fenomeno conseguenziale e subordinato al
fenomeno sociale che stiamo affrontando, si schieri a favore della
prima soluzione. Non dubito che ad altri vada bene, io non sono
d'accordo. Le tensioni sociali in Germania non sono dovute al fatto
che i tedeschi sono tutti cattivi e tutti nazisti, perché ci sono
molti tedeschi che non sono né cattivi, né nazisti, non è che un
popolo per sua definizione sia cattivo.
Apro una parentesi, si vogliono tutelare i valser ma anche i
valser sono tedeschi, quindi non è che uno perché è tedesco è
cattivo, la questione è diversa.
L'immigrazione di milioni di persone determina delle tensioni
sociali, che in questo caso ci siano gruppi di neonazisti ad
aggravare la situazione, è un altro problema.
Penso che il problema debba essere visto con chiarezza e con
onestà: chi ritiene che la società multi etnica sia una giusta
scelta si assumerà anche la responsabilità delle tensioni, perché
la società multi etnica comporta inevitabilmente delle tensioni.
Voi avete fatto l'esempio della Germania, io potrei fare una
mozione identica facendo l'esempio dell'America.
In America le tensioni sociali investono solo in minima misura i
neri e sono ormai in gran parte scontri tra coreani e neri, tra
portoricani e neri, tra messicani e bianchi. L'America, che ha
adoperato questo modello credendo che questo fosse il modello della
libertà, si trova a dover affrontare oggi una situazione di
difficile convivenza all'interno delle metropoli dove il crimine
dilaga; New York, la "grande mela", in realtà è una grande mela con
dentro i vermi che la stanno mangiando, perché poi si aggiungono
anche i conflitti di interesse.
Voi volete questo tipo di società con l'alibi della solidarietà,
ma state attenti perché questo vorrebbe dire aumentare le tensioni
che già stanno esplodendo nei paesi come la Germania o l'America,
paesi che hanno sperimentato, prima del nostro, certi fenomeni.
Votando questa mozione non riusciremo certo a esorcizzare il
fenomeno dei
"naziskin"
. Dovremmo invece impegnarci a non
seguire l'esempio americano o tedesco dove la mescolanza di gruppi
etnici ha determinato tensioni insanabili.
In questo senso gli autonomisti vogliono difendere le culture,
le lingue, le etnie, le identità dei vari popoli, perché la piena
sicurezza di essere padroni in casa propria determina, per quel
popolo, la possibilità e la volontà di non avere delle tensioni
interne.
Voglio ancora aprire una parentesi, proprio l'altro ieri un
giorna-lista de La Stampa mi chiedeva cosa pensassi delle scritte
che pre-sunti
"naziskin"
avrebbero fatto in Bassa Valle.
Teniamo poi presente che in tutto questo scenario le provocazioni
di regime, le provocazioni del potere nei confronti di fenomeni
sociali che non si riescono ad esorcizzare, sono frequenti in
Germania, ma anche in Francia dove il problema immigrazione è
drammatico, non sono mancati fenomeni di provocazione pura perché
le profanazioni che sono state fatte ai cimiteri ebraici non hanno
niente a che vedere con l'avversione della gente nei confronti
dell'immigrazione, sono semmai oggettivamente e con grande
chiarezza, esattamente co-me certe scritte che sono comparse nel
nostro Paese, il tentativo di nuotare nel torbido, di intorpidire
le acque delle forze del potere.
La grafia di chi ha fatto le scritte in Bassa Valle, mettendo la
svastica, è la stessa delle effigi che sono state fatte nel
vercellese, quindi le ipotesi sono due: o è un raid non valdostano
che ha colpito due zone abbastanza lontane, o è una provocazione
oggettiva fatta da professionisti della provocazione per cercare di
inserire dentro a una legittima avversione della gente nei
confronti di un'immigrazione selvaggia qualche cosa che in realtà
non c'entra niente.
L'antisemitismo non ha niente a che vedere con il problema
dell'immigrazione, un conto sono i piccoli gruppi di esaltati
filonazisti, un altro conto è il problema dell'immigrazione.
Le tensioni più forti nei confronti dell'immigrazione non si
creano nelle zone nere del paese, non si creano nelle grandi sacche
di fascismo diffuso, ma nascono nei quartieri popolari.
Quando io sollevo il problema dell'immigrazione clandestina a
Torino, a Bologna o a Milano, le persone che votavano PDS mi dicono
che non voteranno più PDS perché sono loro che fanno i centri di
accoglienza per i marocchini. A Milano le leghe prendono i voti nei
quartieri rossi dove la gente non vuole più votare Occhetto e il
PDS perché i centri di accoglienza che loro continuano a favorire,
diventano centri di delinquenza, di droga e di gente che vive nella
melma fino al collo.
Questi fenomeni dunque dovrebbero essere affrontati con molta
più pacatezza e determinazione. Penso soprattutto che le premesse
culturali del ragionamento del documento della Democrazia Cristiana
siano da rifiutare. Non è vero quello che dice il documento di
Trione, Ricco e Chiofalo, che definisce l'esplosione di razzismo
come una
"tappa di una triste evoluzione xenofoba che coinvolge
l'intera Europa"
, non è tappa di niente, è semplicemente un
segnale che la gente che non ha niente, cioè quella povera gente
del posto si sente minacciata dal problema di milioni di persone
che arrivano in casa loro a creare tensioni e oggettivamente
costretta a schierarci in prima persona.
Questa dovrebbe essere la lezione, non quella del documento
della Democrazia Cristiana, documento generico, direi
demagogico.
La vera lezione dovrebbe essere questa: premesso che i tentativi
di creare, anche in Europa, una società multirazziale, multi
etnica, falliscono perché la povera gente si ribella, noi
sosteniamo che solo l'Europa delle etnie, solo l'Europa dei popoli,
solo l'Europa delle regioni, solo l'Europa in cui ciascuna identità
storicamente sedimentata verrà difesa e conservata potrà
salvaguardarci dal problema delle tensioni sociali di cui si parla
nel documento.
Se vogliamo far politica e non demagogia, se vogliamo affrontare
i problemi in modo costruttivo credo che sia sbagliato partire
dalle premesse del documento della Democrazia Cristiana.
Le premesse devono essere altre; arriva purtroppo un segnale
forte dalla povera gente dei quartieri popolari delle grandi città
d'Europa, da quelle più colpite dal fenomeno, segnale che dovrebbe
metterci in guardia perché i problemi dell'immigrazione se
sottovalutati, se non affrontati dal punto giusto di vista, possono
creare delle tensioni, quindi bisogna cercare delle soluzioni
diverse.
Io sono convinto che gli attacchi che molti politicanti fanno
all'idea dell'autonomia della Valle d'Aosta in modo così
perspicace, deriva dal fatto che noi abbiamo la grande fortuna di
avere uno dei pochi modelli di una società che riesce a mantenere
una sua identità, una sua tradizione, una sua cultura e riesce a
limitare così le tensioni che lacerano altre zone, per ragioni
storiche, ma anche per ragioni culturali e di mentalità.
Le tensioni a Rostock, come a Milano, sono esplose perché questi
centri di accoglienza sono stati realizzati nelle zone popolari
dove la gente non ha niente.
Proprio ieri sera un signore di Torino mi ha riferito un
particolare che mi ha sconcertato. Nella graduatoria dei
disoccupati del comune di Torino per i cantieri di lavoro (tre mesi
di lavoro precario), su cinquecento posti sono stati inseriti
all'ultimo posto 40 marocchini e questo signore mi diceva che sua
moglie era la seconda delle escluse; quindi malgrado la difficile
situazione economica, moglie e marito disoccupati con tre figli a
carico, la signora era stata esclusa dalla graduatoria perché
quaranta marocchini erano stati inseriti con un punteggio
particolare.
Vi rendete conto dunque che miccia state accendendo per dar
fuoco alle polveri che create con l'impostazione della società
multirazziale?
Sono convinto che il neonazismo in Germania non è stato creato
da quattro teste vuote che avevano voglia di sventolare bandiere;
sono i politici, la classe politica dipendente dal potere economico
che non ha saputo affrontare nel modo giusto i problemi della
gente, e che ammettendo tutte queste presenze sulla base di una
lettura solidaristica del problema, ha permesso che nella sua
costituzione ci fosse un articolo che favorisse questa
situazione.
Il documento della Democrazia Cristiana è un ottimo esempio di
propaganda, ma se vogliamo fare una riflessione su un fenomeno che
potrebbe toccare anche noi, dobbiamo distinguere il fenomeno
concludendo che le tensioni sono il frutto di una impostazione che
noi non accettiamo; l'impostazione autonomista è l'impostazione che
potrebbe agire da antidoto per questi fenomeni, perché ogni popolo
deve essere padrone in casa sua.
Non è detto che ai negri dell'Africa piaccia venire qui a fare i
nostri lavori; purtroppo i miti della società dei consumi sono
arrivati anche a loro, ma la vera solidarietà potrebbe essere
quella di permettere a ogni popolo di sviluppare in casa sua, nel
suo territorio, nel suo ambiente, il suo particolare modo di
essere.
Per combattere poi il neonazismo c'è un solo modo e non è certo
quello di usare violenza al ragazzotto esaltato. Dobbiamo dare dei
modelli positivi e superiori, quei modelli che mancano e che noi
abbiamo. L'autonomia è sicuramente un modello superiore; lo stato
tedesco, ripeto, ha cominciato a registrare queste tensioni quando
con la caduta del muro di Berlino ha arginato in parte la sua
fisionomia di stato federale.
La stessa identica cosa capita in Jugoslavia. Dicevano che era
un sistema federale, ma non era vero, in realtà c'era un'etnia che
comandava sulle altre, un'etnia di origine meridionale, i serbi,
che per mantenere i propri privilegi parassitari cercava di
soffocare le etnie più avanzate europee come sono gli sloveni e i
croati, logicamente sono esplosi i conflitti etnici.
La situazione italiana in questo senso è molto chiara: se oggi
nel Nord è diffusa una voglia di autonomia forte, è proprio perché
ci si rende conto che ci sono delle etnie che vorrebbero
prevaricare su altre etnie con tradizione, cultura e modi di vedere
diversi. Allora dobbiamo avere il coraggio di dire che non è con
una solidarietà astratta, come dice la mozione democristiana, che
si possano risolvere i problemi, bensì con la cultura
autonomista.
Il gruppo democristiano vuole difendere gli emarginati, i
deboli? Ma chi sono i più deboli, la donna che viene violentata o
il marocchino che la violenta, il più debole è il pensionato
valdostano che è senza assistenza o l'extracomunitario che ha
comunque diritto all'assistenza sanitaria, il più debole è il
povero valdostano che paga la tassa sulla casa o quelli che vivono
nei centri di accoglienza gratuiti trasformati poi in centri di
delinquenza?
Quando voi chiamerete giustamente per nome e cognome chi sono
gli emarginati e i più deboli che volete difendere, allora io vi
darò il voto, ma non è giusto contrabbandare nella genericità un
pietismo che non ha niente a che vedere con la pietà, perché la
pietà è un atteggiamento di solidarietà umana e sociale che
rispetta l'individuo, che rispetta il fratello e che cristianamente
ciascuno di noi sente di approvare.
Non dimentichiamo che nell'antico testamento c'è un passaggio in
cui si dice
"stai attento
allo straniero che quando viene
in casa tua lo straniero non venga a portarti via tutto
quanto"
- e l'Antico Testamento fa ancora parte della nostra
dottrina - dunque la fratellanza, l'amicizia, la solidarietà
rimangono principi validi nella misura in cui chi arriva in casa
nostra chiede permesso e si adatta a quelle che sono le nostre
tradizioni; se qualcuno in casa nostra vuole portare il suo modo di
fare, evidentemente è un nemico e allora a questo punto il padrone
di casa ha il diritto di difendersi in modo non violento certo, ma
comunque fermo e determinato.
Presidente
Ha chiesto di parlare il Consigliere Ricco,
ne ha facoltà.
Ricco (DC)
Intervenire dopo il vulcanico e piacevole
collega Gremmo direi che è difficile, specialmente su problemi di
questo tipo.
Ha voluto fare una spietata analisi della violenza moderna,
mentre il nostro modo di porre il problema era un desiderio per
arrivare a capire assieme ad altri, come arginare il problema della
violenza, non la demagogia che ha voluto benevolmente intravedere
il collega Gremmo.
I fatti di Rostock, con i tanti episodi che non solo in Germania
li hanno preceduti e con quelli che potrebbero seguire ovunque,
ritengo che non siano da sottovalutare; quella violenza che si può
definire a seconda dei gusti gradita o non, costituisce un grande
fenomeno di un malessere sotterraneo che percorre sotto diverse
latitudini e longitudini il nostro vecchio continente europeo.
Questo fenomeno perciò merita una considerazione più che
attenta, sia per quanto riguarda le origini, sia per quanto
concerne il controllo dei suoi possibili esiti.
Per capire quello che è accaduto in Germania, e che accade anche
un po' ovunque, occorre indagare in diverse direzioni, ma una
forse, secondo noi e secondo me, sembra quella più importante e più
essenziale, ed è il vasto campo della caduta dei valori, la crisi
dei valori. Ciò a cui oggi stiamo assistendo, con pericolosa e
colpevole inerzia culturale, è in effetti l'estremo approdo del
sistema della ricchezza, dell'opulenza, della società dei consumi.
Un primo allarme fu lanciato quasi 25-30 anni fa, ma direi più 25
anni fa, con la contestazione della società dei consumi. Ma le
evidenti strumentalizzazioni di quella contestazione generale
impedirono però la piena comprensione di quanto stava accadendo
molto più velocemente di ogni previsione.
Già negli anni '60 era chiaramente emerso che l'inseguire
sistematicamente il bisogno individuale avrebbe conseguito esiti
folli, c'eravamo illusi che tali esiti si fossero esauriti con la
stagione del terrorismo, in realtà la frattura tra le generazioni,
iniziata al tempo della contestazione generale insieme alla
vittoria del sistema, ha avuto come effetto dirompente la rottura
della solidarietà. Quindi quegli egoismi di tipo consumistico e
speculativo del '68 che si attribuivano al mondo degli adulti sono
via via stati trasmessi, assorbiti dalle giovani generazioni,
trasformate da generiche contestatrici in antagoniste del
mondo.
Con questo passaggio si è sempre sancito il vuoto morale, la
crisi dei valori, un vuoto etico che ingloba la generalità senza
distinzioni di stato, una condizione in cui la suggestione,
l'emozione, prevalgono sui moduli della coscienza, insomma sulla
percezione di ciò che è bene e di ciò che non è bene.
É questo il terreno di cultura delle tante devianze, delle tante
asocialità, di cui i
"naziskin"
costituiscono il grande
fenomeno. Ad aggravare questa situazione vi è la consonanza tra le
generazioni varie sul terreno largamente sconosciuto della
amoralità.
La recessione, il degenerare dei problemi internazionali insieme
alle leggi dello sviluppo stanno spostando i paesi più
industrializzati verso forme più aspre ed egoistiche di governo
mondiale. Di conseguenza non sembra che vi siano più ostacoli
culturali alla intolleranza; questo è appunto quello che noi
definiamo l'aspetto più grave, ed è su questo problema che noi
volevamo intavolare, con i colleghi, una aperta, non demagogica,
discussione, per arrivare ad individuare assieme agli altri un
punto di maggior conoscenza dei problemi.
Presidente
Ha chiesto di parlare il Consigliere Gremmo,
ne ha facoltà.
Gremmo (UAP)
Solo per motivare il mio voto contrario.
Le considerazioni che ha fatto il collega Ricco sono considerazioni
pregevoli, non lo nascondo; in effetti io credo che il problema sia
esattamente quello della caduta dei valori, la mancanza dei valori,
il turpiloquio diffuso, eccetera
Il vostro documento però, così come è fatto, non parte da quella
che è la lettura oggettiva dei fatti. La lettura oggettiva dei
fatti è che la scelta di una società che per varie ragioni, per
vari percorsi, per varie motivazioni che alieni l'identità etnica,
linguistica dei popoli porta alle tensioni, porta alla violenza;
questo è quello che bisogna capire. Non bisogna tanto richiamarsi
ad un astratto solidarismo bensì al diritto dei popoli di essere
padroni in casa loro.
Un ordine mondiale basato sul caos, come è l'ordine mondiale che
viene fuori dalla rapacità del capitale, è un ordine momdiale
destinato alla guerra, dal cui ventre possono uscire i
"naziskin"
ma anche di peggio. Un ordine mondiale basato sui
piccoli popoli è un ordine mondiale che non crea tensioni.
Uno dei maestri che dovrebbero o potrebbero avere gli
autonomisti, che si richiamano anche al cattolicesimo potrebbe
essere don Milani; don Milani in una delle sue lezioni di Barbiana
a un certo punto dice
"Come? fare uno stato unico, ma siete
matti. Come fare un unico stato in tutto il mondo? ma siete matti,
facciamo tremila stati, facciamo seimila stati, perché più gli
stati sono piccoli più è difficile che si facciano la guerra,
perché è molto difficile dal Piemonte buttare una bomba atomica o
viceversa; facciamo tremila stati perché più gli stati sono piccoli
più le etnie, le culture, le lingue vengono rispettate, più è
difficile che ci siano spostamenti epocali, ed è più facile
risolvere i problemi",
ed è questa la filosofia che, io penso,
dovrebbe interessare anche il vostro gruppo e tutto il Consiglio
regionale della Valle d'Aosta. La filosofia del contrabbandare
dentro la solidarietà qualunque cosa porta solo dei danni, ecco
perché il mio voto è contrario.
Presidente
Se non vi sono consiglieri che chiedono di
parlare, dichiaro chiusa la discussione generale. Pongo in
votazione la mozione in oggetto.
Esito della votazione:
Presenti: 30
Votanti: 29
Favorevoli: 28
Contrari: 1
Astenuti: 1 (Maquignaz)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK