Consiglio Regionale della Valle d'Aosta - Oggetto del Consiglio n. 3760 del 9 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3760 del 9 maggio 1988 - Resoconto
OGGETTO N. 3760/VIII - ATTIVITÀ DI FORMAZIONE PROFESSIONALE
DI CUI ALLA LEGGE REGIONALE 5 MAGGIO 1983, N. 28. - APPROVAZIONE
DEGLI OBIETTIVI PROGRAMMATICI PER IL TRIENNIO 1988/1990 E DEL
PROGRAMMA INTEGRATIVO DI ATTIVITÀ PER L'ANNO 1988.
PRESIDENTE:
Do lettura della deliberazione in
oggetto:
IL CONSIGLIO
- Vista la legge regionale 5 maggio, 1983 n. 28;
- Vista la deliberazione di Giunta n. 8259 del 25 settembre
1987 ratificata dal Consiglio regionale con provvedimento n.
3124/VIII del 21 ottobre 1987;
- Esaminato lo studio "Attività formative di cui alla legge
regionale 5 maggio 1983, n. 28. Indicazioni programmatiche per il
triennio 1988/90 e programma per l'anno 1988";
- Preso atto del parere espresso dalla Consulta regionale per
la formazione professionale nella riunione del 18 aprile
1988;
DELIBERA
1 - di stabilire che le attività formative siano orientate
nel medio periodo a privilegiare gli interventi formativi
considerati prioritari dal Fondo Sociale Europeo e/o
finalizzati:
a)
ad integrare le cognizioni professionali degli
studenti delle scuole secondarie superiori e degli istituti
professionali con esperienze formative nelle aziende, anche
attraverso scambi di esperienze con le limitrofe regioni francesi e
svizzere;
b)
ad elevare il livello di professionalità dei
giovani in possesso del diploma di scuola secondaria superiore o di
laurea, particolarmente in funzione dell'esercizio di attività
volte alla valorizzazione del potenziale endogeno della Regione e/o
che richiedono l'impiego di nuove tecnologie o di moderne tecniche
di gestione;
c)
a qualificare, nell'ambito dei contratti di
formazione-lavoro, le attività formative per i giovani di cui alla
lettera b), mediante corsi teorici volti alla formazione di figure
professionali necessarie a più aziende e frequentati da almeno nove
persone;
d)
a consentire l'esercizio di nuove attività,
dipendenti o autonome, a persone che hanno perduto il posto di
lavoro per cessazione dell'attività aziendale o a seguito di
processi di ristrutturazione o di riconversione produttiva;
e)
a favorire l'occupazione delle componenti
particolarmente svantaggiate dall'offerta del lavoro (donne e
minorati);
f)
a riqualificare persone minacciate di
disoccupazione - a seguito di processi di ristrutturazione o di
riconversione aziendale - che, per poter mantenere il posto di
lavoro, devono adeguare la propria professionalità a nuove esigenze
produttive;
g)
alla formazione o all'aggiornamento professionale
di persone già occupate, per favorire l'introduzione in azienda di
nuove tecnologie o tecniche di gestione ovvero per promuovere o
espandere attività legate alla valorizzazione del potenziale
endogeno della Regione;
h)
alla formazione dei formatori;
2 - di approvare, per l'anno 1988 - ad integrazione del
programma-quadro già approvato con deliberazione di Giunta n. 8259
del 25 settembre 1987, ratificata dal Consiglio regionale con
provvedimento n. 3124/ /VIII del 21 ottobre 1987 - il programma di
azioni formative sintetizzato nella tabella A allegata alla
presente deliberazione e che ne costituisce parte integrante. La
tabella indica, per ciascun Assessorato che dovrà curare
l'organizzazione e la realizzazione dei corsi, il titolo dei
progetti formativi, il loro stato di attuazione, il numero di
allievi per sesso e classe di età, la durata dei corsi e la
relativa spesa, con specificazione degli oneri finanziari a carico
della Regione;
3 - di stabilire che all'attuazione, alle modalità di
svolgimento e all'impegno della spesa per le singole operazioni
programmate nonché all'individuazione ed al finanziamento - nei
limiti della spesa programmata - delle eventuali ulteriori azioni
da effettuare per esigenze impreviste ed urgenti, si provveda con
successive deliberalizioni della Giunta regionale.
Tali deliberazioni, se concernenti corsi da effettuare in
regime di convenzione con Enti/Imprese ai sensi dell'art. 14 della
legge regionale n. 28/1983, devono prevedere:
. la stipulazione di apposita convenzione tra la Regione e
l'Ente/Impresa, da redigersi secondo lo schema allegato alla
deliberazione di Consiglio n. 2830/VIII del 6 maggio 1987, nonché
la costituzione del Comitato di controllo e della Commissione
d'esame previsti nella convenzione medesima;
. l'onere finanziario a carico della Regione - sia per le
attività eligibili a contributo del Fondo Sociale Europeo, sia per
quelle con onere finanziario di parte pubblica a solo carico della
Regione - nelle misure percentuali, sulle spese di ciascun corso,
fissate con la già indicata deliberazione di Consiglio n. 2830/VIII
del 6 maggio 1987, facendo salve le diverse disposizioni stabilite
in proposito in sede di approvazione di convenzioni con imprese per
la promozione di specifici investimenti;
4 - di dare atto:
. che la spesa per la realizzazione delle azioni formative di
cui si tratta, programmate ai sensi della legge regionale n.
28/1983, graverà sui capitoli 49000 ("Spese per l'attuazione delle
iniziative di formazione professionale tramite i Centri a gestione
regionale") e 49010 ("contributi per l'attuazione delle iniziative
di formazione professionale tramite i Centri a gestione
convenzionata") del bilancio preventivo della Regione per l'anno
1988;
. che i contributi finanziari dello Stato e delle Comunità
europee per attività di formazione professionale - stimati per
l'anno 1988 in complessive lire 5.200 milioni - saranno introitati,
a titolo di recupero, sui pertinenti capitoli della parte entrata
del bilancio di previsione della Regione per l'anno 1988 e - in
quanto già anticipati dalla Regione con risorse proprie per il
finanziamento dei progetti approvati dal Fondo Sociale Europeo -
utilizzati per incrementare le disponibilità finanziarie dai
capitoli di bilancio indicati al punto precedente a copertura
dell'intera spesa programmata.
TABELLE
(...omissis...)
PRESIDENT:
Le Président de la Junte, Rollandin, a demandé
à prendre la parole; il y a droit.
ROLLANDIN (U.V.):
Nous avons eu la possibilité de
discuter ce problème au niveau de la Commission compétente. Je dois
encore une fois m'excuser pour le retard avec lequel nous avons
soumis ce problème à l'attention du Conseil. Néanmoins je crois que
les représentants de la Commission ont mis en évidence le travail
remarquable qui a été accompli pour mettre au point ce projet,
surtout la façon de présenter certaines orientations par rapport à
la formation professionnelle.
M. Cout, qui était présent à la Commission, a déjà donné des
suggestions quant au futur. Certains points seront pris en
considération pour améliorer la préparation des actes relatifs à la
formation professionnelle.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Di questo problema si è discusso in seno
alla Consulta regionale per la formazione professionale e già in
quella occasione noi abbiamo fatto delle osservazioni piuttosto
importanti. Abbiamo rilevato che lo studio è abbastanza ben fatto e
dimostra che, nel campo della formazione professionale, si sono
compiuti notevoli passi in avanti dal 1983, anno in cui abbiamo
votato l'apposita legge regionale.
È importante notare, a nostro avviso, che anche la Giunta
regionale, la quale negli anni precedenti al 1983, in risposta ad
alcune nostre interpellanze che la invocavano espressamente, aveva
dichiarato che in Valle d'Aosta non c'era bisogno di una legge
sulla formazione professionale, ha fatto invece notevoli passi in
avanti in merito.
Tuttavia, benché questo studio rivesta una particolare
importanza, occorre rilevare che si possono compiere anche
ulteriori passi in avanti; ci mancano, ad esempio, alcune
valutazioni sui corsi già realizzati. A nostro parere, infatti, per
decidere quali corsi attuare in futuro, bisogna innanzitutto
conoscere la ricaduta in Valle d'Aosta dei corsi già
realizzati.
Inoltre, nonostante le nostre numerose richieste, sono ancora
separati, nel senso che non c'è alcun collegamento tra loro, i
corsi realizzati con i fondi della C.E.E. e quelli attuati in base
a questo programma.
La stessa Consulta regionale per la formazione professionale,
per esprimere valutazioni più complete, dovrebbe disporre di
maggiori elementi di giudizio, come ad esempio dovrebbe poter
conoscere tutte le richieste di corsi, mentre ad essa arrivano solo
le proposte che le vengono inoltrate dalla Giunta, ma non le altre.
Pertanto, questo Consiglio e la Consulta non sono in grado di
conoscere né il numero dei corsi richiesti, né la quantità e la
motivazione di quelli rifiutati.
Sempre in tema di formazione professionale per gli anni futuri,
in Valle d'Aosta si possono ancora fare anche altre cose; si può
pensare, infatti, di attuare completamente la legge n. 28 con
l'apertura di appositi uffici, completi di personale, perché ci
sono notevoli carenze in merito, e con l'istituzione di un
osservatorio del mondo del lavoro, senza il quale non si possono
proporre dei corsi di formazione professionale. Infatti, se non si
conoscono i settori che hanno maggiore necessità di corsi, sulla
base di una precisa analisi dei dati forniti rispettivamente
dall'Ufficio del lavoro, dall'INPS, dall'INAIL o dalla Regione,
diventa difficile prevedere ed attuare dei corsi realmente
utili.
Molte volte si fanno delle osservazioni abbastanza importanti
sul futuro della Valle d'Aosta, specie in funzione dei repentini
cambiamenti di questi anni di notevole sviluppo, del traguardo del
1992, anno in cui cadranno le barriere doganali europee, e degli
sviluppi legati alle capacità endogene o delle risorse e del
capitale umano. Ci pare importante, quindi, definire al più presto,
ma anche con precisione, come intervenire sulla formazione
professionale.
Ancora una volta, come ormai avviene da diversi anni a questa
parte, pur dando una valutazione abbastanza positiva dello studio
che è stato redatto, ci vediamo costretti ad astenerci dal votare
la deliberazione, perché ci pare che, volendolo, quest'anno si
sarebbero potute fare delle proposte molto ma molto più
precise.
PRESIDENTE:
Se nessuno chiede la parola, pongo in
votazione la deliberazione in oggetto.
ESITO DELLA VOTAZIONE
Presenti: 26
Votanti: 21
Favorevoli: 21
Astenuti: 5 (Bajocco, Cout, Dolchi, Mafrica e Millet)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK