Consiglio Regionale della Valle d'Aosta - Oggetto del Consiglio n. 2358 del 5 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2358 del 5 ottobre 2016 - Resoconto
OGGETTO N. 2358/XIV - Interrogazione a risposta immediata:
"Programma di interventi per ridurre i rischi connessi ad un
aumento incontrollato di lupi nella regione".
Rosset (Presidente) -
Punto n. 3.02 dell'ordine del
giorno. Ha chiesto la parola il Consigliere Chatrian, ne ha
facoltà.
Chatrian (ALPE) -
In questi ultimi anni più volte il tema
è stato portato in quest'aula in discussione per reperire, cercare
delle soluzioni di coesistenza; pochi giorni fa Nadir Maguet nelle
zone tra Torgnon e Saint-Barthélemy ha avuto modo di incontrare un
branco di 11-12 lupi. La domanda che poniamo all'Assessore
competente innanzitutto è cosa si è fatto, cosa state facendo
sapendo che negli anni 2008-2010 diversi sono gli studi che sono
stati affidati e messi in campo. Quello che ci interessa di più è
quali sono le misure elaborate dalle strutture competenti,
strutture oltretutto che ogni tanto hanno anche delle difficoltà a
dialogare: quella più operativa che comunque ha contezza e l'altra
che elabora i dati, e l'Assessore sicuramente è a conoscenza. Quali
sono invece le direttive soprattutto dal punto di vista politico
che state facendo, ma non solo perché c'è stata una segnalazione,
ma un monitoraggio continuo proprio per prevenire.
Dal punto di vista nazionale, ad oggi tutto è fermo e ci risulta
oltretutto dal piano programmatico, bozza che è ancora da condire a
livello nazionale, noi, come Regione, siamo tra le poche Regioni
che non ha segnalato nulla in questi mesi a questo piano, come
hanno fatto altre 12 Regioni.
In attesa della risposta dell'Assessore, indubbiamente una volta
messe in campo le misure per prevenire, quali incentivi vengono
dati agli allevatori affinché investano qualche soldo per questo
tipo di difesa, che non è solo quella del mero pagamento del
bestiame, ma proprio per prevenire la coesistenza tra predatore e
gli animali allevati.
Presidente -
Ha chiesto la parola l'Assessore Testolin,
ne ha facoltà.
Testolin (UV) -
La presenza del lupo sul territorio
regionale, così come testimoniata anche dal recente avvistamento di
un branco di 11 esemplari, può considerarsi in linea con i dati
sulla popolazione forniti nella scorsa primavera; non è raro,
infatti, che i branchi di lupi, di norma quattro o cinque animali,
in autunno possano arrivare ad una decina di individui comprendenti
gli animali dell'anno precedente ed i nuovi nati. Al momento i
competenti uffici dell'Assessorato ritengono che attualmente siano
presenti nella nostra regione circa 20-25 lupi, un numero
probabilmente destinato a diminuire nel corso dell'inverno a
seguito del fenomeno della dispersione e della mortalità dei
giovani. Al di là del numero degli animali, è comunque plausibile
che la presenza stessa del predatore possa essere fonte di forte
preoccupazione sia per chi frequenta la montagna per attività
turistico-ricreative, così come sottolineato e soprattutto per le
possibili problematiche legate al settore zootecnico. A tal
proposito è comunque opportuno precisare che ad oggi le
segnalazioni per aggressione di greggi siano sostanzialmente in
linea con quelle degli anni precedenti. Ciononostante, ritenendo
estremamente penalizzante per le aziende zootecniche valdostane la
perdita anche di un solo capo di bestiame, sia che si tratti di un
attacco da lupo che da cane vagante, è in corso di ultimazione la
predisposizione da parte dei competenti uffici del programma
2017-2019 per cercare di garantire la coesistenza dell'agricoltura
tradizionale di montagna con la presenza dei predatori, proprio in
linea con quello che era stato richiesto dal Consigliere. Queste
linee d'azione vedono l'incentivazione e la custodia delle greggi
da parte dei conduttori, al fine di una loro migliore protezione
mediante incentivi economici per l'adozione di sistemi di pascolo
gestito, quali: la presenza del pastore, il cane da guardiania o le
recinzioni, o tramite opere di sensibilizzazione ed assistenza
tecnica, in più il risarcimento dei danni subiti e, se del caso,
operare interventi di controllo numerico della popolazione di lupo.
A tal fine si segnala che è già stata inoltrata specifica richiesta
all'ISPRA per conoscere le corrette modalità per la necessaria
documentazione che possa permettere un positivo riscontro
dell'istanza di controllo del lupo nella nostra regione. A tal
proposito si informa inoltre che è in fase di conclusione l'iter
per l'approvazione del nuovo piano nazionale - già menzionato - del
lupo che, rispetto all'attuale, potrebbe prevedere la possibilità
di rimuovere dal territorio, quindi abbattere singoli esemplari di
lupo finalizzati alla riduzione di eventuali danni al bestiame
domestico in casi ripetuti e massicci su scala ristretta e alla
mitigazione dei conflitti sociali ed economici connessi alla
coesistenza tra uomini e lupo. Tale possibilità, se del caso, sarà
soggetta anche qua a specifica autorizzazione ministeriale a fronte
di una relazione in cui dovranno essere specificate le ragioni che
supportano tale decisione.
L'attenzione dell'Amministrazione resta comunque elevata e si
esplicita sia tramite un'intensificazione delle attività di
monitoraggio da parte delle competenti strutture regionali in
stretta collaborazione con il Corpo forestale, sia per mezzo di
puntuali azioni di divulgazione che, a partire dalla prossima
settimana, toccheranno l'opinione pubblica in generale, oltre che
con iniziative di informazione mirate realizzate con il supporto di
esperti del settore e dedicate a specifiche categorie, quali, ad
esempio, gli agricoltori valdostani, che vedranno, tra l'altro, il
coinvolgimento di allevatori di altre regioni che già si sono
trovate ad affrontare la tematica del lupo sui propri
territori.
In merito alla mancata segnalazione, i nostri uffici partecipano
costantemente a questo tipo di iniziative per arrivare alla
determinazione di quella che sarà la normativa su base nazionale e
dove ci si trova d'accordo con le altre istituzioni, evidentemente
si acconsente senza ulteriori precisazioni.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Due elementi importanti: cercate, se
possibile, di non iniziare un nuovo iter nel momento in cui c'è di
nuovo la criticità come in questo caso. Sappiamo perfettamente che
vi siete attivati dal giorno dopo, ma non sarebbe male invece avere
un monitoraggio continuo, avere delle azioni continue. Ci spiace
comunque che è una delle poche Regioni che non ha né commentato, né
fatto avere delle osservazioni a livello nazionale per la bozza di
piano, che oltretutto si sta chiudendo.
Seconda considerazione importante. Ci sono progetti europei
molto interessanti, anche dal punto di vista universitario
(ricercatori, bandi), uno di quelli è proprio il progetto europeo
Life WolfAlps
, importante proprio per creare quelle
condizioni di monitoraggio, di coesistenza e penso che sia proprio
il compito del pubblico, dell'Amministrazione regionale, ma non a
babbo morto: nel momento in cui c'è la criticità, c'è la
segnalazione, allora si riparte con un attento monitoraggio, le
strutture devono parlarsi, bisogna mettere in campo delle azioni,
dobbiamo aiutare gli allevatori, la zootecnia, chi avrà delle
difficoltà sul territorio. Quello che chiediamo, Assessore
Testolin, è che ci sia veramente una pianificazione, una
programmazione e non una cosa a
spot
quando c'è la
criticità, a quel punto di nuovo bisogna mettere insieme tutti gli
attori e trovare delle azioni e delle soluzioni. La parola
d'ordine, dal nostro punto di vista, quindi è programmazione,
pianificazione e mettete in campo le azioni che - io penso -
possano essere interessanti anche dal punto di vista universitario
e di borse di studio legate a dei progetti europei.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK