Consiglio Regionale della Valle d'Aosta - Oggetto del Consiglio n. 2418 del 22 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2418 del 22 luglio 1991 - Resoconto
OGGETTO N. 2418/IX Lavori di costruzione della pista
forestale La Magdaleine - Promiod
(Interpellanza).
Presidente
Do lettura dell'interpellanza
presentata dal Consigliere Riccarand:
Interpellanza Appreso che il Servizio di Selvicoltura
dell'Assessorato regionale all'Agricoltura, Foreste ed Ambiente
Naturale, con lettera protocollo n. 2241/Selv. del 23 aprile 1991,
ha autorizzato l'inizio dei lavori della costruzione della pista
forestale La Magdeleine-Promiod (Châtillon) ed ha successivamente
dato disposizioni alla Stazione forestale di Châtillon di
provvedere ai necessari tagli degli alberi;
rilevato che tale autorizzazione e tali disposizioni sarebbero
state impartite in assenza di una Deliberazione del Comune di
Châtillon che autorizzano il taglio degli alberi;
sottolineato che la realizzazione della citata pista forestale
impone l'abbattimento di larici secolari (200-300 anni) e la
costruzione di grandi muri di pesantissimo impatto ambientale;
stupefatto per la disinvoltura con cui si autorizzano opere
dannose;
il sottoscritto Consigliere regionale del Gruppo Verde
Alternativo
interpella
I'Assessore regionale all'Agricoltura, Foreste ed Ambiente
Naturale per conoscere:
1) gli estremi del provvedimento con cui il Comune di Châtillon
ha autorizzato il taglio delle piante necessarie per la costruzione
della pista forestale La Magdeleine-Promiod;
2) gli estremi del provvedimento di autorizzazione della
costruzione della pista ai sensi del vincolo-idrogeologico;
rilasciato in quale data e predisposto da quale ufficio;
3) gli estremi ed i contenuti della perizia geologica;
4) in che modo intende intervenire per garantire un più rigoroso
rispetto delle procedure autorizzate.
Presidente
Ha chiesto di parlare l'Assessore
all'Agricoltura, Foreste e Ambiente Naturale Lanièce, ne ha
facoltà.
Lanièce (DC)
In merito al punto 1 della
interpellanza, il comune di Châtillon ha in corso la deliberazione
autorizzativa del taglio delle piante ingombranti il tracciato
della pista. Al riguardo va precisato che i lavori hanno debita
concessione edilizia rilasciata in data 2 marzo 1988 n. 28, che
dispone l'ultimazione delle opere in data 2 luglio 1992. Il
servizio di silvicoltura ha dato disposizione di provvedere al
taglio delle piante ingombranti il tracciato, una volta deliberato
il taglio stesso da parte del comune e a deliberazione approvata,
per cui al momento non è stata abbattuta una sola pianta.
Al punto 2, questa pista forestale è prevista nel piano
regionale per la lotta agli incendi nei boschi, approvato dalla
Giunta regionale con deliberazione n. 1013 del 24 febbraio 1984, e
reso esecutivo con decreto Presidente della Giunta regionale n.
416, in data 10 aprile 1984. L'opera da realizzare è quindi
pubblica, indifferibile ed urgente, a norma di legge.
Detto piano fu predisposto dal servizio tutela dell'ambiente
naturale e delle foreste; per detti motivi l'autorizzazione si
identifica con la lettera di prescrizione delle leggi forestali,
predisposta dal servizio silvicoltura a firma dell'Assessore
all'Agricoltura, Foreste ed Ambiente Naturale quale unica autorità
competente a rilasciare tale autorizzazione, e inviata in data 23
aprile 1991, prot. 2441, all'impresa aggiudicataria dei lavori,
alla stazione forestale di Antey e Châtillon, e al servizio tutela
dell'ambiente naturale e delle foreste.
Al punto 3, l'indagine geotecnica relativa alla costruzione
della pista di cui si tratta, è stata redatta dal geologo dott.
Paolo Castello di Aosta, in data 17 agosto 1987, e da essa non si
rilevano fattori di impedimento alla realizzazione della pista
stessa.
Al punto 4, il servizio silvicoltura dell'assessorato ha sempre
operato nel più rigoroso rispetto delle procedure, prova ne sia che
per la pista di cui si tratta, come per ogni altra opera eseguita,
sono sempre stati richiesti i pareri di competenza: il parere
all'Assessorato al Turismo, Urbanistica e Beni Culturali, prot.
17012 del 16 ottobre 87; il parere del comitato regionale per la
pianificazione del territorio CRPT del 4 dicembre 1987, prot. 159;
deliberazione del comune di La Magdaleine in data 14 marzo 1988;
deliberazione del comune di Antey-Saint-André in data 14 luglio
1988.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Per dichiararmi non soddisfatto
della risposta data dall'Assessore alla interpellanza, in quanto in
questo caso si è verificato che è stata data disposizione alla
stazione forestale di Châtillon di segnare le piante da abbattere,
e questo in assenza di un provvedimento di legge obbligatorio del
comune di Châtillon che autorizzava questo taglio.
Se non ci fosse stata una opposizione da parte della guardia
forestale che è stata inviata per fare il lavoro, ci saremmo
trovati di fronte ad una grave violazione di legge. Quindi non è
vero che si sono rispettate le procedure; c'è stato anzi un
tentativo di scavalcare completamente quella che è una
deliberazione obbligatoria da parte del comune competente per
territorio.
L'altro aspetto estremamente rilevante della risposta, e chiedo
poi all'Assessore di farmi pervenire una copia in modo da poterla
esaminare con calma, riguarda la questione del vincolo
idrogeologico. E' una questione che si sta trascinando a mio avviso
in modo del tutto inaccettabile. La tesi è che, siccome è stato
approvato nel 1984 un piano che prevedeva la costruzione di una
serie di piste forestali, di per sè l'approvazione di questo piano
costituisce approvazione ai sensi del vincolo idrogeologico per
tutte le piste che erano state ipotizzate all'interno di quel
piano. Tesi che a mio avviso è del tutto assurda, anche perché il
piano si limitava ad una descrizione molto generica ed
approssimativa delle piste che si sarebbero poi dovute realizzare;
era un programma di opere, che è ben diverso da una progettazione
di una pista, che comporta poi un determinato tracciato,
determinati abbattimenti, determinate opere. Ed è su questo che si
deve esercitare il parere del vincolo idrogeologico e non su una
generica approvazione di un programma generale di piste, di
serbatoi, di contenitori per acqua eccetera.
Quindi il fatto che non si produca e non si realizzi una precisa
autorizzazione ai sensi del vincolo idrogeologico per ogni pista
che viene realizzata, è una violazione di questo provvedimento del
vincolo idrogeologico, è un modo di non rispettare questo
provvedimento di legge. Si tratta di una prassi che è
inaccettabile, che va modificata; al momento in cui si approva il
progetto della singola pista bisogna che questo sia accompagnato da
un parere ai sensi del vincolo idrogeologico, e non rifarsi ad una
generica autorizzazione del Consiglio perché quella pista, magari
con percorso completamente diverso, era prevista all'interno di un
piano regionale fatto nel 1984.
Ribadisco la non soddisfazione rispetto alla risposta datami
dall'Assessore e mi riservo su questo punto di ripresentare
proposte e richieste specifiche rispetto alle piste che vengono
realizzate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK