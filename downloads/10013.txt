Consiglio Regionale della Valle d'Aosta - Oggetto del Consiglio n. 1668 del 22 novembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 1668 del 22 novembre 1995 - Resoconto
SEDUTA POMERIDIANA DEL 23 NOVEMBRE 1995
OGGETTO N. 1668/X Iniziativa per ottenere la riduzione del
sovrapprezzo termico pagato dall'utenza valdostana sulle forniture
di energia elettrica. (Approvazione di mozione)
Mozione Il Consiglio regionale della Valle d'Aosta
Tenuto conto che l acqua è una delle più importanti risorse
naturali della Valle d Aosta e che, oltre a soddisfare le necessità
primarie finalizzate ai bisogni potabili e irrigui, costituisce una
fonte energetica pulita e rinnovabile;
Tenuto conto altresì del fatto che le acque hanno sempre
rappresentato un fattore primario per l economia della regione e
hanno generato nei secoli proprio per questo motivo lunghe contese
tra la comunità valdostana e lo Stato;
Alla luce dell'attuale normativa che, da un lato, dispone a
favore della Regione la concessione gratuita per novantanove anni
delle acque pubbliche esistenti in Valle d'Aosta e che, dall'altro,
impone alla stessa Regione di subconcedere le acque all'ENEL;
Considerato che la produzione di energia, in virtù delle
caratteristiche orografiche della nostra regione e della enorme
disponibilità di acqua, è esclusivamente idroelettrica e pone la
Valle d'Aosta in una situazione unica nel contesto energetico
italiano. Le caratteristiche del sistema energetico italiano sono
infatti costituite a differenza del nostro, da un'alta quota di
consumi petroliferi e da una forte dipendenza dall'estero.
Verificato che la produzione di energia idroelettrica è di gran
lunga superiore al fabbisogno regionale interno, conferendo alla
Valle d'Aosta una totale autonomia in tale settore;
Verificato altresì che la maggior parte dell'energia
idroelettrica prodotta in Valle d'Aosta ad opera dell'ENEL s.p.a.
viene da essa, permettendole ingenti ricavi a fronte del pagamento
di un canone concessorio alquanto modesto;
Visto il provvedimento n. 34/1974 del Comitato Interministeriale
dei Prezzi (pubblicato nella Gazzetta Ufficiale della Repubblica
Italiana n. 181 dell'11 luglio 1974), che ha istituito un
sovrapprezzo per ogni unità di consumo (Kwh) a carico di tutte le
utenze per forniture di energia elettrica, al fine di corrispondere
alle imprese distributrici che producono energia con impianti
termoelettrici il rimborso dei maggiori oneri relativi al
combustibile impiegato;
Vista l'incidenza del sovrapprezzo termico sul costo unitario
dell'energia elettrica, che varia dal trenta al cinquanta per cento
secondo le differenti tipologie di fornitura;
Ritenendo assolutamente irrazionale e ingiustificato l'addebito
della tariffa corrispondente al sovrapprezzo termico a carico dei
valdostani, dal momento che in Valle d'Aosta non si produce né si
utilizza energia termoelettrica;
Considerato che nei territori montani, in ragione del disagio
ambientale, può essere concessa dal Comitato Interministeriale dei
Prezzi (CIP) una riduzione del sovrapprezzo termico sui consumi
domestici dei residenti e sui consumi relativi ad attività
produttive (articolo 10, II comma della Legge 31 gennaio 1994, n 97
recante titolo "Nuove disposizioni per le zone montane");
Essendo facilmente prevedibili i notevoli vantaggi che
trarrebbero tutti gli utenti della Valle d'Aosta, siano essi
famiglie, imprese o enti pubblici, dallo sgravio del sovrapprezzo
termico sull'energia elettrica acquistata dall' ENEL;
Considerato altresì che l'adeguata valorizzazione delle risorse
idriche e, di conseguenza, idroelettriche potrebbe permettere di
perseguire quell'ambizioso obiettivo che è rappresentato dall'
autonomia finanziaria della regione Valle d'Aosta;
Ritenuto opportuno salvaguardare e, se possibile ampliare i
livelli di benessere della collettività valdostana, attraverso la
concreta utilizzazione di tutti gli strumenti di cui disponiamo
Impegna
la Giunta regionale a intervenire nei confronti del CIP e ad
adoperarsi per far sì che venga opportunamente ridotto il
sovrapprezzo termico pagato dall' utenza valdostana sulle forniture
di energia elettrica.
F.to: Tibaldi-Linty
Mozione Il Consiglio regionale della Valle d'Aosta
Tenuto conto che l'acqua è una delle più importanti risorse
naturali della Valle d'Aosta e che, oltre a soddisfare le necessità
primarie finalizzate ai bisogni potabili e irrigui, costituisce una
fonte energetica pulita e rinnovabile;
Tenuto conto altresì del fatto che le acque hanno sempre
rappresentato un fattore primario per l'economia della regione e
hanno generato nei secoli, proprio per questo motivo, lunghe
contese tra la comunità valdostana e lo Stato;
Alla luce dell'attuale normativa che, da un lato, dispone a
favore della Regione la concessione gratuita per novantanove anni
delle acque pubbliche esistenti in Valle d'Aosta e che, dall'altro,
impone alla stessa Regione di subconcedere le acque all'ENEL;
Considerato che la produzione di energia, in virtù delle
caratteristiche orografiche della nostra regione e della
consistente disponibilità di acqua, è esclusivamente idroelettrica
e pone la Valle d'Aosta in una situazione originale nel contesto
energetico italiano;
Verificato che la produzione di energia idroelettrica è di gran
lunga superiore al fabbisogno elettrico regionale interno,
conferendo alla Valle d'Aosta una totale autonomia in tale
settore;
Verificato altresì che la maggior parte dell'energia
idroelettrica prodotta in Valle d'Aosta ad opera dell'ENEL s.p.a.
viene utilizzata fuori dal territorio regionale;
Visto il provvedimento n. 34/1974 del Comitato Interministeriale
dei Prezzi pubblicato nella Gazzetta Ufficiale della Repubblica
Italiana n. 181 dell'11 luglio 1974), che ha istituito un
sovrapprezzo per ogni unità di consumo (Kwh) a carico di tutte le
utenze per forniture di energia elettrica, al fine di corrispondere
alle imprese distributrici che producono energia con impianti
termoelettrici il rimborso dei maggiori oneri relativi al
combustibile impiegato;
Vista l'incidenza del sovrapprezzo termico sul costo unitario
dell'energia elettrica, che è rilevante, pur variando secondo le
differenti tipologie di fornitura;
Considerato che nei territori montani, in ragione del disagio
ambientale, può essere concessa dal Comitato Interministeriale dei
Prezzi (CIP) una riduzione del sovrapprezzo termico sui consumi
domestici dei residenti e sui consumi relativi ad attività
produttive (articolo 10, II comma della Legge 31 gennaio 1994, n.
97 recante "Nuove disposizioni per le zone montane");
Considerato altresì che le funzioni attribuite al CIP dovranno,
nella loro definitiva regolamentazione, far capo all'Autorità di
regolazione dei servizi di pubblica utilità per l'energia elettrica
e che è in atto una complessa operazione di privatizzazione
dell'ENEL;
Ricordato che la Regione ha acquisito le centrali idroelettriche
ex ILVA, con una produzione di circa 200 milioni di Kwh, allo scopo
di esercitare una politica attiva sull'utilizzo dell'energia
elettrica a fini produttivi e sociali;
Richiamate le iniziative prese dai parlamentari valdostani,
d'intesa con la Giunta regionale, nelle fasi di approvazione della
legge 14 novembre 1995 n. 481 (Norme per la concorrenza e la
regolazione dei servizi di pubblica utilità) a tutela dei diritti
statutari della Valle d'Aosta in materia di concessioni e
sfruttamento delle acque;
Impegna
la Giunta regionale, di concerto con i parlamentari valdostani,
ad adoperarsi nei confronti dei Ministeri competenti, dell'Autorità
di regolazione dei servizi di pubblica utilità per l'energia
elettrica e delle strutture a cui farà capo l'ENEL privatizzata, al
fine di ottenere, per la Valle d'Aosta, concrete possibilità di
attuare una efficace politica energetica regionale, compresi i
poteri di concessione, la costituzione di consorzi, il
vettoriamento e le politiche tariffarie, con particolare
riferimento ad una riduzione del sovrapprezzo termico.
F.to Mafrica
Si dà atto che il Consigliere Lanièce non partecipa alla
discussione e alla votazione dell'oggetto.
Presidente Ha chiesto la parola il Consigliere Tibaldi.
Tibaldi (LN) Cercherò di non rubare molto tempo al Consiglio,
che ormai sta mancando... ne prenderemo atto per la seconda volta,
cercheremo di vedere le reazioni quali sono.
Mi sembra che il tenore letterale della mozione sia abbastanza
esplicito e non ritengo neppure tanto necessario essere prolisso
per spiegare quali sono le ragioni che ci hanno portato a
presentarla oggi in aula.
Sono ragioni molto semplici, che si fondano sulla valorizzazione
da una parte di una ricchezza che tutti abbiamo più volte difeso,
cercato di elevare a risorsa principale e forse anche unica della
nostra regione, cioè l'acqua, dall'altra parte anche far valere
sotto il profilo politico-istituzionale certi diritti che è giusto
che prima o poi vengano rivendicati dai valdostani nei confronti di
quelli che sono i reali detentori di questa ricchezza.
Cosa si chiede con questa mozione? Semplicemente un impegno
della Giunta ad intervenire presso un organo competente, per
adoperarsi per far sì che ai sensi di una recente legge, la l.
97/94, la famosa legge sulla montagna, venga opportunamente ridotto
il sovrapprezzo termico che è una tariffa addizionale che viene
pagata in bolletta da tutti e che incide in maniera tutt'altro che
irrisoria, che viene pagata dall'utenza valdostana su tutte le
forniture di energia elettrica.
Faccio solo una precisazione che è anche un emendamento che
viene apportato a questa mozione, e che riguarda il dispositivo
vero e proprio, dove si chiede l'impegno della Giunta ad
intervenire nei confronti del CIP (comitato interministeriale
prezzi), che è stato soppresso paradossalmente con una legge
anteriore a quella del '94, la legge n. 537/93, e nel '94 il
legislatore nazionale ha fatto una legge riprendendo il CIP.
Tuttavia è uno dei paradossi del nostro sistema, che attualmente
è tamponato con il funzionamento per le singole competenze da parte
dei ministeri che facevano parte del CIP. Quindi in materia di
energia tutte queste funzioni sono attualmente esercitate dal
ministero dell'industria, in attesa che venga costituito un
comitato speciale che sarà agganciato alla famosa authority, di cui
adesso tanto si discute.
L'emendamento è di tipo soppressivo, l'impegno è sempre nei
confronti della Giunta regionale non più ad intervenire nei
confronti del CIP, ma solo ad adoperarsi per far sì che venga
opportunamente ridotto e così via. Non si chiede un intervento
specifico presso un organo specifico, si chiede solo l'impegno ad
adoperarsi per apportare questo beneficio che sarebbe gradito dai
valdostani siano essi intesi come famiglia, in termini di
risparmio, siano essi intesi come imprese in termini di grossi
vantaggi anche ai fini dello sviluppo. Per adesso mi fermo qui, poi
eventualmente interverrò se ci sono delle repliche da fare.
Presidente E' aperta la discussione generale.
Ha chiesto la parola il Consigliere Bich.
Bich (APA) Formulo una specie di mozione d'ordine. Un argomento
così importante sarebbe bene discuterlo in un momento più opportuno
con maggior franchezza d'animo; probabilmente non c'è neanche il
numero legale, credo sia un oltraggio ai presentatori e alla
importanza e allo spessore dell'argomento di volerlo affrontare
così, nel muro contro muro. Chiedo pertanto se la discussione sulla
mozione può essere differita.
Presidente Ha chiesto la parola il Consigliere Linty.
Linty (LN) No. Primo, perché se le mozioni sono in fondo, lo
dice il regolamento e non è colpa nostra. Secondo, perché a
differenza della risoluzione di prima, che non aveva sufficiente
argomentazione a sostegno, questa è arrivata ai consiglieri dieci
giorni prima. Se i consiglieri in dieci giorni non hanno il tempo
di farsi le idee chiare su questo argomento, allora nella
commissione di regolamento, visto che si riunirà martedì,
proporremo che l'ordine del giorno venga inviato con almeno venti
giorni, con la viva speranza che in questi venti giorni i
consiglieri possano farsi delle idee chiare su quelle che sono le
mozioni.
Abbiamo presentato questa mozione, iscrivendola per le vie
ordinarie all'ordine del giorno, quindi credo che chiunque avesse
da fare delle considerazioni in merito, poteva tranquillamente
farsele. Poi, se questa sera i consiglieri hanno voluto o hanno
dovuto andare (non entro minimamente nella discussione della loro
assenza in quest'aula), questo è un affare loro, non è un affare
nostro, che siamo rimasti. Certo, che quando ci saranno prese di
posizioni sul problema, puntualmente ricorderemo il panorama che
c'è stasera nell'aula consiliare.
Quindi, se ritenete che dieci giorni di tempo non siano stati
sufficienti per farsi delle idee chiare in merito a questo atto,
che mi sembra che già leggendo le premesse sia abbastanza chiaro,
in quanto c'è una parte dispositiva che consente di dare una
risposta immediata a questa richiesta, fate vobis, se ritenete che
non debba essere discussa oggi votate contro e va bene così.
Riprenderemo atto una seconda volta.
Presidente Ha chiesto la parola il Presidente della Giunta,
Viérin Dino.
Viérin D. (UV) Je pense qu'il est nécessaire de faire quelques
précisions pour qu'il n'y ait pas de malentendus.
Il n'y a aucune volonté de ne pas discuter d'un sujet de cette
importance, tant il est vrai que nous sommes prêts à le discuter,
et M. Linty le sait parce qu'il a été contacté à cet égard, il a
même reçu une copie des modifications, donc je pense qu'il ne
pourra pas dire qu'il manquait la volonté de la part du
Gouvernement et de l'assemblée; la preuve en est qu'il a dans ses
mains les propositions d'amendement.
Il me semble que, compte tenu de l'importance, à moins que l'on
veuille simplement faire de ce thème un problème de propagande, il
serait peut-être opportun qu'il soit discuté à un autre moment,
avec une autre assistance et avec une autre attention. Il n'y a pas
de réserve quant à la volonté de discuter, et si nous considérons
qu'à 20h30 on peut tranquillement discuter de ce problème, on est
là, il n'y a aucun problème pour le faire. Mais c'est justement en
reprenant les considérations des signataires de cette motion, et
compte tenu de l'importance du sujet, qu'il serait opportun que
l'on discute de ce problème fondamental dans d'autres
conditions.
Je le remets en tant qu'élément de réflexion à ceux qui ont
présenté cette motion.
Presidente Ha chiesto la parola il Consigliere Linty.
Linty (LN) Posso condividere il fatto che arriviamo in un
momento tardo del Consiglio, posso condividere che possa esserci
poca attenzione, però credo che non dobbiamo discutere in questo
Consiglio di questioni importanti solo quando c'è l'attenzione,
solo quando la tribuna del pubblico e della stampa è gremita. E
questo va a sostenere esattamente che non c'è nessuna volontà di
propaganda, altrimenti avremmo cercato un momento più opportuno e
sicuramente più amplificatore dell'iniziativa.
Credo che, vista l'importanza che è stata da più parti
sottolineata su questo provvedimento, nulla vieti a questo
Consiglio di esprimere un voto questa sera. Pertanto, se questo
Consiglio non ritiene che ci sia sufficiente attenzione, e mi
sembra di fare un discorso abbastanza democratico, faccia le sue
scelte, così come si fanno sui disegni di legge, che arrivano anche
ad ora tarda ma che devono entrare in vigore magari con la
dichiarazione di urgenza e allora vengono discussi. Lo so anch'io
che queste sono argomentazioni che si trascinano da decine di anni,
però stasera abbiamo la possibilità di prendere una decisione che
non mi pare così grandiosa, ma se il Consiglio non ritiene di farlo
non lo faccia, nelle più tranquille e serene regole
democratiche.
Presidente Ha chiesto la parola il Consigliere Tibaldi.
Tibaldi (LN) Ricordo solo una frase che ha detto Florio non più
tardi di ieri, una frase significativa. Ha detto: qui, quando si
tratta qualcosa di generale, si cerca di ricadere nel particolare
per comodità; oggi che la cosa è particolare, specifica,
puntualmente e dettagliatamente motivata sia in premessa che nel
dispositivo, senza alcun vincolo di tipo sostanziale, altrimenti lo
avreste tirato fuori a questo punto perché i problemi che tirate
fuori sono di tipo procedurale....
Presidente .... no! Mi dispiace, allora o non è in grado di
intendere... scherziamo!
Tibaldi (LN) Se ci sono dei vizi di tipo sostanziale, sollevate
il problema. Altrimenti si va al voto.
Presidente Volevo chiedere al Consigliere Bich se voleva
mantenere la proposta di rinvio. Non mi sembra... a questo punto
era una richiesta in buona armonia. Pertanto si discute la
mozione.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) La mozione presentata dal gruppo consiliare
della Lega Nord, pur ponendo un problema reale, che da tempo è
all'attenzione dell'amministrazione regionale, così per come è
stata presentata non è accoglibile, e la questione è più complessa
di come brevemente l'ha illustrata il Consigliere Tibaldi.
Anche se l'ora è tarda, credo sia opportuno chiarire i termini
normativi che fanno di questa una questione complessa.
La legge 97 del 31 gennaio '94, la legge sulla montagna,
all'articolo 10, comma 2, parla della possibilità di ridurre il
sovrapprezzo termico sui consumi di energia elettrica nei territori
montani, ed attribuisce tale facoltà al CIP. La mozione presentata
dal gruppo della Lega, per come è stata presentata, dice di
chiedere al CIP. C'è un fatto però, che il CIP è stato abrogato in
una fase nella quale questo comitato insieme ad altri risultava
soppresso da una legge del dicembre 1993, la l. 537, all'articolo
1, comma 21, che è la finanziaria.
La legge 537 demandava a successivi regolamenti, da emanare
entro 90 giorni, la definizione delle funzioni dei soppressi
comitati e il riordino organico della disciplina attraverso
modifiche ed integrazioni normative successive.
Con il DPR n. 373 del 20 aprile 94, all'articolo 5, comma 20,
punto b), alcune competenze del soppresso CIP in materia di energia
elettrica e fino all'assetto definitivo derivante dalla istituzione
degli organismi indipendenti, di cui all'articolo 1, lett. b) della
legge 537, sono state attribuite al ministro dell'industria,
commercio e artigianato.
Le funzioni e le competenze trasferite vengono elencate nel
decreto 373/94, ma nessun esplicito riferimento è presente per
quanto riguarda la legge 97, cioè le norme per le zone montane.
C'è una novità ulteriore che è di questi giorni, probabilmente
non ancora a conoscenza vostra, visto che non l'avete citata. La
legge 14 novembre '95 n. 481, "Norme per la concorrenza e la
regolazione dei servizi di pubblica utilità", all'articolo 3, comma
1, trasferisce all'autorità per l'energia elettrica e il gas le
funzioni in materia di energie, attribuite da quell'articolo 5,
comma 2, lett. b), del DPR 373/94 e le attribuisce al ministro
dell'industria (competenze fra le quali, ricordo, non sono elencate
quelle relative alla legge della montagna) sino all'emanazione del
regolamento di funzionamento dell'autorità, una volta che questa
sia insediata.
Il secondo comma della legge 481/95 afferma ancora che le
tariffe dell'energia elettrica sono uguali su tutto il territorio
nazionale, compresi i costi derivanti dai combustibili fossili.
Questo per dirvi che la situazione normativa, come si può
facilmente constatare, è incerta rispetto a queste possibilità
previste dalla legge sulla montagna.
Aggiungo che la dimenticanza nei provvedimenti successivi di
richiami a queste possibilità previste dalla legge sulle zone
montane probabilmente non è casuale, quindi se dal punto di vista
tecnico la mozione così come è stata presentata non può essere
accolta, il problema merita una risposta dal punto di vista
politico e va inquadrato nella più complessa materia delle
possibilità di attuare concretamente una politica energetica
regionale, alla luce della storia della Valle d'Aosta e delle
competenze statutarie regionali.
Il problema del sovrapprezzo termico è collegato ad altri
problemi aperti nel contenzioso regionale con lo stato e con l'Enel
in materia di titolarità delle concessioni da rilasciare, di
acquisizione delle concessioni scadute, problemi di vettoriamento e
di politica tariffaria.
Nella fase di discussione e di approvazione della legge che ho
citato, "Norme per la concorrenza e la regolazione dei servizi di
pubblica utilità, istituzione dell'autorità di regolazione dei
servizi di pubblica utilità", in questa fase che è anche
propedeutica alla privatizzazione delle aziende pubbliche
dell'energia elettrica, la Regione in collaborazione con i
parlamentari valdostani ha tutelato le sue prerogative statutarie.
Infatti, in questa legge è stato introdotto un emendamento che si
ritrova all'articolo 2, comma 16, che dice che nella regione Valle
d'Aosta si applicano le norme contenute negli articoli 7, 8, 9 e 10
dello statuto speciale, approvato con legge costituzionale 26
febbraio 1948 n. 4.
Queste norme riguardano le concessioni delle acque che sono
state limitate nel loro esercizio dalla legge di nazionalizzazione
dell'Enel del 1963.
L'emendamento introdotto in questa legge e il richiamo alle
norme statutarie vanno nel senso di ripristinare per intero una
funzione di governo regionale sulle risorse idriche e della loro
utilizzazione a fini idroelettrici. Anche la legge regionale 62/93
e i criteri applicativi di tipo ambientale, amministrativo ed
economico che il Consiglio regionale ha approvato sono coerenti con
tale orientamento. Infatti con la legge 62, con i criteri
applicativi e con l'acquisizione delle centrali idroelettriche
dell'Ilva, nonché con la costituzione della Compagnie Valdôtaine
des Eaux, la regione Valle d'Aosta ha teso a creare i presupposti
di una propria autonoma politica energetica. Siamo nella fase di
avvio della privatizzazione dell'Enel, siamo nella fase della fine
del monopolio nel settore elettrico, e ciò comporterà conseguenze
non di poco conto e non tutte ancora completamente chiare, ma
comporterà anche concrete possibilità di incidere sulle decisioni
che si dovranno determinare a livello nazionale.
Ciò che la regione Valle d'Aosta deve perseguire, fuori da ogni
logica di chiusura localistica, è la possibilità di governare con
il massimo di autonomia possibile una risorsa così importante quale
la produzione di energia idroelettrica per soddisfare i bisogni
interni a fini produttivi e sociali.
Si tratta di una potestà di governo, che si deve sostanziare in
norme che consentano autonomia nella fase di subconcessione delle
derivazioni di acqua, nella fase di trasformazione di energia ed
anche nella distribuzione e nel vettoriamento, nonché in una più
flessibile possibilità di costituzione di consorzi fra produttori e
utilizzatori, anche per ciò che concerne le politiche tariffarie
includendo in esse la questione del sovrapprezzo termico.
Era mia intenzione, come avevo anticipato al Consigliere
Tibaldi, chiedere di concordare un testo unitario, siccome non c'è
stato modo di farlo, propongo il testo che intendevo esaminare
congiuntamente con il gruppo della Lega Nord nel caso che avesse
voluto iscriverlo all'ordine del giorno del prossimo Consiglio.
Chiedo che la mozione sia emendata con questo testo, che riprende
in molte parti punti della mozione presentata dalla Lega Nord.
Ne do lettura:
Il Consiglio regionale della Valle d'Aosta
Tenuto conto che l'acqua è una delle più importanti risorse
naturali della Valle d'Aosta e che, oltre a soddisfare le necessità
primarie finalizzate ai bisogni potabili e irrigui, costituisce una
fonte energetica pulita e rinnovabile;
Tenuto conto altresì del fatto che le acque hanno sempre
rappresentato un fattore primario per l'economia della regione e
hanno generato nei secoli, proprio per questo motivo, lunghe
contese tra la comunità valdostana e lo Stato;
Alla luce dell'attuale normativa che, da un lato, dispone a
favore della Regione la concessione gratuita per novantanove anni
delle acque pubbliche esistenti in Valle d'Aosta e che, dall'altro,
impone alla stessa Regione di subconcedere le acque all'ENEL;
Considerato che la produzione di energia, in virtù delle
caratteristiche orografiche della nostra regione e della
consistente disponibilità di acqua, è esclusivamente idroelettrica
e pone la Valle d'Aosta in una situazione originale nel contesto
energetico italiano;
Verificato che la produzione di energia idroelettrica è di gran
lunga superiore al fabbisogno regionale interno, conferendo alla
Valle d'Aosta una totale autonomia in tale settore;
Verificato altresì che la maggior parte dell'energia
idroelettrica prodotta in Valle d'Aosta ad opera dell'ENEL s.p.a.
viene utilizzata fuori dal territorio regionale;
Visto il provvedimento n. 34/1974 del Comitato Interministeriale
dei Prezzi (pubblicato nella Gazzetta Ufficiale della Repubblica
Italiana n. 181 dell'11 luglio 1974), che ha istituito un
sovrapprezzo per ogni unità di consumo (Kwh) a carico di tutte le
utenze per forniture di energia elettrica, al fine di corrispondere
alle imprese distributrici che producono energia con impianti
termoelettrici il rimborso dei maggiori oneri relativi al
combustibile impiegato;
Vista l'incidenza del sovrapprezzo termico sul costo unitario
dell'energia elettrica, che è rilevante, pur variando secondo le
differenti tipologie di fornitura;
Considerato che nei territori montani, in ragione del disagio
ambientale, può essere concessa dal Comitato Interministeriale dei
Prezzi (CIP) una riduzione del sovrapprezzo termico sui consumi
domestici dei residenti e sui consumi relativi ad attività
produttive (articolo 10, II comma della Legge 31 gennaio 1994, n.
97 recante titolo);
Considerato altresì che le funzioni attribuite al CIP dovranno,
nella loro definitiva regolamentazione, far capo all'Autorità di
regolazione dei servizi di pubblica utilità per l'energia elettrica
e che è in atto una complessa operazione di privatizzazione
dell'ENEL;
Ricordato che la Regione ha acquisito le centrali idroelettriche
ex ILVA, con una produzione di circa 200 milioni di Kwh, allo scopo
di esercitare una politica attiva sull'utilizzo dell'energia
elettrica a fini produttivi e sociali;
Richiamate le iniziative prese dai parlamentari valdostani,
d'intesa con la Giunta regionale, nelle fasi di approvazione della
legge 14 novembre 1995, n. 481 (Norme per la concorrenza e la
regolazione dei servizi di pubblica utilità) a tutela dei diritti
statutari della Valle d'Aosta in materia di concessioni e
sfruttamento delle acque;
Impegna
la Giunta regionale, di concerto con i parlamentari valdostani,
ad adoperarsi nei confronti dei Ministeri competenti, dell'Autorità
di regolazione dei servizi di pubblica utilità per l'energia
elettrica e delle strutture a cui farà capo l'ENEL privatizzata al
fine di ottenere, per la Valle d'Aosta, concrete possibilità di
attuare una efficace politica energetica regionale, compresi i
poteri di concessione, la costituzione di consorzi, il
vettoriamento e le politiche tariffarie, con particolare
riferimento ad una riduzione del sovrapprezzo termico.
Presento il testo alla Presidenza del Consiglio.
Presidente Ha chiesto la parola il Consigliere Linty.
Linty (LN) Mentre sentivo con un po' di invidia questa
esposizione perché i consiglieri, a differenza di qualche
Assessore, non hanno chi gli scrive il compitino e devono molto
spesso improvvisare, abbiamo però potuto seguire la grande lezione
che è giunta oggi in questo Consiglio. Però mi viene un dubbio: se
faccio una analogia fra quanto sta a cuore all'Assessore Mafrica la
questione energetica e quante volte ha convocato la commissione
mista Enel-regione, è veramente sintomatico trovare il dato di
raffronto, perché dal '93 ad oggi è stata convocata una volta.
Credo che se la scelta politica, programmatica, di questa Giunta
è quella di arrivare a definire questa questione energetica, almeno
una volta all'anno poteva convocare la commissione.
E' molto più sensibile il Presidente della Giunta perché,
interpellato sulla questione Centrale di Gressoney-La-Trinité, in
cinque giorni ha convocato il responsabile ed ha affrontato il
problema. Purtroppo non è colpa nostra se il legislatore del '94 ha
richiamato una cosa inesistente e lo stesso intervento che ha fatto
prima Tibaldi toccava diversi punti che sono poi stati riportati
dall'Assessore, quindi mi chiedo se l'Assessore ha sentito
l'intervento di Tibaldi.
Per quanto riguarda la mancanza di possibilità di fare un testo
comune, vorrei precisare, visto che rispondo di quanto sento, che a
me il discorso è stato rivolto in maniera molto precisa e se c'è
una cosa che me le fa girare in maniera incredibile è quando si
dicono le cose come non stanno, perché è venuto qui e mi ha chiesto
di rinviare la discussione per far sì che ci fosse un testo comune.
Non è venuto a dire: mettiamoci a fare un testo comune da portare
in Consiglio questa sera. Non è la stessa cosa, perché se
l'Assessore fosse venuto a proporre di chiedere dieci minuti di
sospensione per trovarsi e fare un testo comune, eravamo pronti.
Invece si è detto: rinviamo la discussione, così troviamo un testo
comune; mi smentisca subito l'Assessore se non è vero.
Allora non è che mancanza di volontà da parte nostra di non
voler addivenire ad un testo comune e ve lo dimostreremo, però che
si dicano le cose come sono accadute, non accusandoci di non voler
parlare di determinati argomenti.
Se l'Assessore ha presentato un testo emendativo di questo, così
come tutti i consiglieri hanno avuto dieci giorni di tempo per
vedere la nostra mozione, chiediamo non dieci giorni, ma cinque
minuti per poter leggere il testo dell'Assessore.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) La replica è su un punto. Siccome il
Consigliere Linty dice che è stata convocata una sola volta la
riunione del comitato misto, abbiamo cercato di avere la
convocazione, la cosa di questi tempi non è possibile, perché
l'Enel non è in grado per le sue trasformazioni ancora nebulose di
dare indicazioni precise e sta aspettando che si chiarisca il
panorama del suo futuro, per potersi esprimere sui problemi che le
abbiamo posto ancora oggi dalle ore 15,30 alle ore 18, tutti i
problemi compresi quelli di cui si parla nella mozione ed anche
altri.
Quindi la convocazione è stata richiesta, non appena l'Enel è
disponibile con i suoi organismi precisi, che non sappiamo quali
saranno nel futuro, e con possibilità di dare risposte, il comitato
misto verrà nuovamente convocato. E' una precisazione questa.
Presidente Il Consiglio è sospeso per cinque minuti.
Si dà atto che la seduta è sospesa dalle ore 20,46 alle ore
20,51.
Presidente Chiedo ai colleghi consiglieri di riprendere
posto.
Ha chiesto la parola il Consigliere Linty.
Linty (LN) Abbiamo letto con attenzione questo testo sostitutivo
ed abbiamo notato come sia stata integrata la parte dispositiva
della mozione. Proprio alla luce di quanto dicevo prima, cioè a
dire che avremmo dimostrato la nostra flessibilità, non la nostra
rigidità nel trattare una materia importante come questa, votiamo
il testo proposto dall'Assessore Mafrica, però sottolineando due
cose. La prima è che, l'ho detto poco fa, impegna la Giunta in
azioni superiori rispetto a quello che avevamo previsto noi nella
mozione; la seconda è che anche grazie al nostro modestissimo
apporto questa importante mozione questa sera viene votata dal
Consiglio.
Presidente Pongo in votazione la mozione nel testo presentato e
letto dall'Assessore Mafrica:
Presenti, votanti e favorevoli: 21
Il Consiglio approva all'unanimità
Presidente Sono terminati i lavori del Consiglio, che è
convocato in data 12 dicembre.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK