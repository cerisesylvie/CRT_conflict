Consiglio Regionale della Valle d'Aosta - Oggetto del Consiglio n. 343 del 29 giugno 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 343 del 29 giugno 1981 - Resoconto
OGGETTO N. 343/81 - DESIGNAZIONE DI DUE COMPONENTI DEL COMITATO
REGIONALE DI ASSISTENZA E BENEFICENZA PUBBLICA.
Presidente
- Do lettura del testo dell'oggetto n. 19:
Il Consiglio regionale
Provvede
alla designazione, per il quadriennio in corso, di un
componente quale Presidente del Comitato in causa e di un altro
rappresentante in sostituzione dell'esponente del disciolto
Comitato per la Maternità ed Infanzia.
Presidente
- È relatore l'Assessore alla Sanità ed
Assistenza Sociale, Rollandin, il quale ha facoltà di svolgere la
relazione.
Rollandin
(UV)
- L'illustrazione del testo non mi
sembra necessaria, pertanto non ritengo di dover prendere la
parola.
Presidente
- Ha chiesto di parlare il Consigliere
Lanièce, ne ha facoltà.
Lanièce
(DC)
- Io volevo proporvi due Consiglieri,
il Consigliere Mappelli e l'Assessore Rollandin.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Solo per chiedere spiegazioni al collega
Consigliere Lanièce, visto che l'Assessore non ha voglia di
relazionare. Qui si parla nell'allegato dell'elezione di un membro
del Consiglio regionale designato dal Consiglio stesso con funzioni
di Presidente, ed un rappresentante dei locali, un dirigente dei
servizi sanitari, il ragioniere capo, un rappresentante delle
locali organizzazioni dei lavori, un insegnante in servizio presso
la Regione. Ecco mi può stare bene il Consigliere Rollandin, ed
anche il Consigliere Mappelli però chiedo: in rappresentanza di che
cosa?
Presidente
- Prima di dare la parola ai Consiglieri
Mafrica e Viberti, vorrei far presente che per facilitare la
votazione - e nello stesso tempo per rispondere a quanto ha adesso
sottolineato il collega Consigliere Minuzzo - avevamo predisposto,
trattandosi di votazione segreta, una scheda con due righe su cui
scrivere due nomi per fare una votazione unica e non due distinte:
la prima riga è per il nominativo che dovrà svolgere funzioni di
Presidente, la seconda per il nominativo in rappresentanza del
Comitato; cioè i punti a) e b) dell'allegato n. 19.
Ha chiesto di parlare l'Assessore Rollandin, ne ha facoltà.
Rollandin (UV) -
Solo per chiarire in relazione a quello
che dice il Presidente che in base ad una disposizione ministeriale
al posto del rappresentante dell'ex-Omni, è stato richiesto un
Consigliere, da qui l'addizione di due Consiglieri, uno in
rappresentanza e con funzioni di Presidente, che per prassi era
nominato dall'Assessore alla Sanità, ed un Consigliere al posto
dell'ex-Omni.
Presidente
- Ha chiesto di parlare il Consigliere
Mafrica, ne ha facoltà.
Mafrica
(PCI)
- Ho capito esattamente com'è
composta la Commissione, non ho capito bene invece cosa fa, cioè
quali fondi gestisce e come interviene. Vorrei avere qualche
chiarimento.
Poi vorrei sottoporre al Consigliere Lanièce, una questione di
principio: ha un senso proporre che uno dei due rappresentanti sia
un membro della minoranza? Non perché la minoranza ci tenga ad
essere comunque e sempre presente nella Commissione, ma - ripeto -
a fini di principio. Stamani c'era da eleggere il Presidente
dell'EVART e non abbiamo sollevato nessun problema, ci andava bene
chi è stato designato dalla maggioranza; oggi potrebbero andare
bene - come ho detto - l'Assessore Rollandin e lo stesso
Consigliere Mappelli; però di solito, quando ci sono due
rappresentanti consiliari, uno dei due viene lasciato alla
minoranza.
Presidente
- Ha chiesto di parlare il Consigliere
Viberti, ne ha facoltà.
Viberti
(DPROL)
- Se ho capito bene il testo,
bisognerebbe apportare una correzione formale perché è abbastanza
incomprensibile il punto b), e cioè correggere: "un membro del
Consiglio regionale, quale" prima di "rappresentante del
locale".
Per quanto concerne il problema dei due rappresentanti, non ho
nessuna rivendicazione da fare, però in linea di principio concordo
con quanto ha detto il Consigliere Mafrica. Non so assolutamente né
quali fondi gestisca, né che funzioni abbia di preciso questo
Comitato regionale di Assistenza e Beneficenza Pubblica. Mi pare di
ricordare però che in altre occasioni, pur avendo avuto solo due
nomi da votare, abbiamo dato un posto alla maggioranza ed uno alla
minoranza.
Possiamo poi votare senza problemi tanto l'Assessore in qualità
di Presidente, che da tempo dimostra quale sia la sua efficienza in
campo sanitario, quanto il Collega Consigliere Mappelli, che è un
esperto del settore e quindi degnamente rappresenterebbe questo
consesso che invece in materia di Sanità ha parecchie carenze.
Presidente
- Ha chiesto di parlare il Consigliere Nebbia,
ne ha facoltà.
Nebbia (PSI)
- Per un ulteriore chiarimento formale in
quanto ho inteso dall'Assessore qualcosa di diverso da quello che
leggo. Nel testo c'è scritto al 1° comma, che il Consiglio deve
provvedere alla designazione di due Consiglieri regionali. Al
penultimo comma invece si dice che il Ministero dell'Interno
ritiene che l'esponente per la Maternità ed Infanzia in seno al
Comitato predetto debba essere designato dal Consiglio regionale,
quindi non può essere un Consigliere regionale. Questo è confermato
all'ultimo comma, dove viene riportato: "In relazione a quanto
sopra, la Giunta regionale propone al Consiglio di provvedere alla
designazione di un componente - sottinteso del Consiglio - ...
quale Presidente del Comitato, e di un altro rappresentante - e qui
è netta la differenza - in sostituzione dell'esponente del
disciolto Comitato ecc.".
Io vorrei sapere se gli eletti dovranno essere due Consiglieri,
o se ne basta uno solo.
Presidente
- Per questo chiarimento richiesto dal
Consigliere Nebbia, mi sembra si possa concordare, ma nulla vieta
che sia un Consigliere regionale. Questa è la mia
interpretazione.
Ha chiesto di parlare l'Assessore Rollandin, ne ha facoltà.
Rollandin
(UV)
- Per quanto riguarda le richieste
del Consigliere Mafrica sulle funzioni di questo Comitato e sulla
utilità che ha, devo dire che la prima cosa che ho chiesto è stata
quella di vedere se era possibile eliminarlo perché è una di quelle
funzioni classiche che ratifica e prende atto di quanto è stato
fatto dalla Commissione medica, tant'è vero che quando si riunisce,
sono presenti le varie commissioni mediche; ma non è possibile
farlo in base alle leggi vigenti per cui è necessario provvedere
anche a questa formalità di nomina. Credevo che quest'oggetto non
occupasse più di venti secondi, invece vedo che tutti sono
interessati alla beneficenza. Il problema che è stato sollevato sui
due rappresentanti, dei quali uno della maggioranza ed uno della
minoranza, francamente mi lascia indifferente in quanto per me non
esiste. Per quanto riguarda chiarimenti chiesti dal Consigliere
Nebbia, il fatto che venisse sempre nominato un Consigliere è ormai
prassi, tuttavia una differenza fra rappresentante e membro
effettivo esiste, quindi nessuno vieterebbe di nominare a rigore un
esterno; ma - ripeto - è sempre stato fatto così e chiedo, vista la
relativa importanza del Comitato, di procedere alla nomina dei nomi
proposti.
Presidente
- Metto in votazione l'oggetto n. 19.
Votazione a scrutinio segreto
Esito della votazione:
Presenti: 25
Maggioranza: 13
Votanti: 25
Schede bianche: 1
Schede nulle: 1
Presidente
- Hanno riportato voti per la Presidenza,
quale Consigliere regionale con funzioni di Presidente:
Augusto Rollandin: 20
Attilio Rolando: 2
Presidente
- Hanno riportato voti quali rappresentanti
del Comitato per la Maternità ed Infanzia, designati dal Consiglio
regionale:
Angelo Mappelli: 15
Attilio Rolando: 5
Augusto Rollandin: 2
Adele Faccio: 1
Presidente
- Pertanto proclamo eletti nel Comitato
regionale di Assistenza e Beneficenza Pubblica:
- Augusto Rollandin, nella qualità di Presidente con funzioni di
Presidente;
- Angelo Mappelli, come componente del Comitato.
Presidente
- Signori Consiglieri, visto che abbiamo fatto
prima del previsto, proporrei di andare avanti ancora nella
trattazione dell'o.d.g. con argomenti che possono essere trattati
con una certa rapidità. Pertanto si propone di continuare con
l'oggetto n. 20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK