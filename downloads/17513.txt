Consiglio Regionale della Valle d'Aosta - Oggetto del Consiglio n. 57 del 29 settembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 57 del 29 settembre 1988 - Resoconto
OGGETTO N. 57/IX - RICHIESTA DI INDIZIONE DI REFERENDUM
ABROGATIVO AI SENSI DELLA LEGGE 25 MAGGIO 1970, N. 352 E SUCCESSIVE
MODIFICAZIONI.
PRESIDENTE:
Ha chiesto la parola per mozione d'ordine il
Consigliere Gremmo; ne ha facoltà.
GREMMO (U.A.P.):
Vorrei presentare una richiesta di
inversione dell'ordine del giorno, nel senso che ci sono cinque
deliberazioni delle quali è relatore il Presidente della Giunta
regionale, ma al punto 36 bis dell'ordine del giorno
c’è una proposta di deliberazione che ha dei tempi
di scadenza piuttosto ristretti nel senso che attiene ad una
richiesta di referendum abrogativo di alcune leggi sui reati di
opinione, che è stata presentata dal Consiglio regionale del Sud
Tirolo-Trentino e che, per vedere avviato il suo iter, deve essere
depositata alla Corte di Cassazione entro domani. Nella proposta di
deliberazione, della quale mi pare che il primo firmatario sia il
Capogruppo dell'Union Valdôtaine, si chiede infatti di addivenire
ad una votazione in merito con procedura d'urgenza, perché, se la
proposta viene votata nella prossima seduta, si corre il rischio di
non dare un contributo che, qualunque possa essere l'esito finale
dell'iniziativa, è comunque qualificante in senso democratico e
autonomistico per questo Consiglio regionale.
So che la Regione Veneto ha messo in votazione con procedura
d'urgenza una analoga deliberazione che va in votazione domani.
Comunque sia, se il nostro Consiglio si esprimerà in materia,
saranno almeno tre i Consigli regionali che si saranno già
espressi, ma l'iniziativa, ovviamente, non si fermerà, perché la
sua valenza politica è notevole.
Nel caso i Colleghi volessero accogliere la richiesta, mi
riservo di intervenire poi nel merito. Chiedo pertanto di
sospendere l'esame delle cinque deliberazioni che sono di
pertinenza del Presidente della Giunta, anche degli oggetti
iscritti ai nn. 35 e 36, e di passare invece alla discussione, e mi
auguro anche alla votazione, dell'oggetto iscritto al punto n. 36
bis dell'ordine del giorno.
Mi pare importante sottolineare che la stessa proposta di
deliberazione è stata richiesta alla Conferenza dei Capigruppo da
diversi Capigruppo, anche perché in quella sede si riteneva e si
ritiene importante un pronunciamento del Consiglio
sull'argomento.
PRESIDENTE:
C'è qualche Consigliere che vuole opporre una
proposta alternativa alla richiesta di invertire l'ordine del
giorno avanzata dal Consigliere Gremmo?
Ha chiesto la parola il Consigliere Riccarand; ne ha
facoltà.
RICCARAND (N.S.):
Intervengo per appoggiare la richiesta
di votazione immediata su questo oggetto.
Data l'ora tarda e dato che alcuni punti possono tranquillamente
essere rinviati al Consiglio già fissato per la settimana prossima,
ritengo opportuno discutere questo argomento che era già stato
portato all'attenzione del Consiglio nei mesi passati, proprio per
una nostra iniziativa, perché ci sono delle scadenze tecniche che
vanno rispettate.
Temo che alla fine, molto probabilmente, la votazione sia
ininfluente ai fini del risultato perché ho la sensazione che i
tempi tecnici siano troppo ristretti; ritengo però opportuno che il
Consiglio regionale della Valle d'Aosta ribadisca una sua posizione
favorevole all'abrogazione di alcune norme del Codice Penale.
Il nostro Gruppo, quindi, è disponibile a discutere ed a votare
subito questo provvedimento.
PRESIDENTE:
Se nessun Consigliere si esprime in senso
contrario, dichiaro che si intende accolta la proposta di
inversione dell'ordine del giorno presentata dal Consigliere
Gremmo.
Procediamo pertanto alla discussione sulla proposta di
deliberazione iscritta al punto 36 bis dell'ordine del giorno
dell'adunanza in corso, della quale do lettura.
IL CONSIGLIO
Vista la legge 25 maggio 1970, n. 352 e successive modificazioni
in particolare gli articoli 29 e 10;
Considerato che nel Codice Penale figurano numerose norme che
trovano fondamento in concezioni accentuatamente autoritarie e
nazionalistiche e sono espressione di ideologie totalitarie e
repressive, negatrici dei valori a cui si ispira la Costituzione
della Repubblica quali la dialettica democratica, il pluralismo e
il libero confronto di opinioni;
Ritenuto in particolare:
- che l’articolo 269 del Codice Penale (attività
antinazionale del cittadino all’estero) è per la
prima parte, in palese contrasto con l’articolo 21
della Costituzione, che sancisce in termini molto ampi la libertà
di manifestazione del pensiero, nonché con
l’articolo 10 della Convenzione per la salvaguardia
dei diritti dell’uomo e delle libertà fondamentali,
firmata a Roma il 4 novembre 1950 e ratificata
dall’Italia con legge 4 agosto 1955, n. 848, e con
l’articolo 19 del Patto internazionale relativo ai
diritti civili e politici, adottato a New York il 19 dicembre 1966
e reso esecutivo in Italia con legge 25 ottobre 1977, n. 881; per
la seconda parte, con il principio della tassatività della
fattispecie penale, anch’esso desumibile dalle norme
della Costituzione;
- che l’articolo 271 del Codice Penale (
Associazione antinazionali) confligge con l’articolo
18 della costituzione e con le prospettive, delineate negli
articoli 10 e 11 della medesima, di promozione dei rapporti
internazionali e di attiva partecipazione ed organismi
sovranazionali, nonché con l’articolo 22, comma 2
della Convenzione citata, che non prevedono, tra le limitazioni
possibili della libertà di associazione, quelle risultanti dalla
norma penale in discorso;
- che gli articoli 290, 290 bis, 291, 292 bis, 293 (questi
ultimi due nella parte relativa alle altre norme testé citate),
concernenti il vilipendio delle istituzioni repubblicane e della
Nazione italiana, potendo presentarsi ad abusi e ad interventi
repressivi della libertà di manifestazione di pensiero, sono
anch’essi incompatibili con
l’articolo 10 della Convenzione più volte
citata;
DELIBERA
1°) di richiedere l’indizione del referendum
abrogativo previsto dall’articolo abrogativo
previsto dall’articolo 75 della Costituzione sul
seguente quesito:
"Volete che siano abrogati gli articoli 268 (Attività
antinazionali del cittadino all’estero), 271
(Associazioni antinazionali), 290 (Vilipendio della repubblica,
delle Istituzioni costituzionali e delle Forze armate), 290 bis
(Parificazione al Presidente della Repubblica di chi ne fa le veci)
- aggiunto all’articolo 2 della legge 11 novembre
1947, n. 1317, 291 (Vilipendio alla Nazione italiana), 292 bis
(Circostanza aggravante), 292 bis (Circostanza aggravante) -
aggiunto all’art. 9 della legge 23 marzo 1956,
n.167, e 293 (Circostanza aggravante) del Codice Penale approvato
con R.D. 19 ottobre 1930, n. 139?";
2°) di designare, quali delegati effettivo e supplente del
Consiglio regionale, rispettivamente...
PRESIDENTE:
Ha chiesto la parola il Consigliere Segretario
Louvin; ne ha facoltà.
LOUVIN (U.V.):
Merci M. le Président; nous avons reçu en
tant que Conseil régional, une demande de proposition de référendum
abrogatif de certains articles du Code Pénal qui concernent un
certain nombre de crimes, notamment l'activité antinationale des
citoyens à l’étranger, des associations
antinationales, l’ouvrage aux institutions
républicaines et à la nation italienne. Le trait d'union entre ces
articles est constitué par le fait qu’ils se
trouvent tous dans la section du Code Pénal réserve aux délits
contre la personnalité interne de l’état,
qu’il s’agit de crimes dont
l’identification est marquée par l'idéologie
nationaliste, étant donné que ce Code Pénal a été approuvé en 1930.
Ils sont également inspirés par le souci de protéger par une
coercition la défense d'un idéal disons plutôt abstrait de
nation.
C'est donc de par ces éléments que le Conseil de la Région
Trentin - Haute Adige a estimé devoir regrouper ces articles dans
une seule requête de référendum abrogatif. Les raisons pour
lesquelles ces crimes dans l'opinion du Conseil, qui en est le
promoteur, sont contraires à la Constitution et donc devraient être
abrogées, sont essentiellement celles-ci: d'abord une violation du
principe de taxativité de la loi pénale. Il s’agit
de crimes qui ne sont pas suffisamment décrits dans leur nature et
donc qui se prêteraient à une possibilité d'application répressive,
vis-à-vis de certaines idéologies ou de certains mouvements,
associations qui exprimeraient des avis ou des comportements
contraires à cette idée abstraite de nation.
Il y a également, d'après les promoteurs, une violation de
l'article 18 de la Constitution qui protège le droit de libre
association des citoyens; il y a pour certains autres articles une
violation du droit de libre manifestation de la pensée qui est
reconnu par la Constitution; il y a ensuite un contraste qui est
estimé évident contre certaines conventions internationales,
notamment la Convention européenne pour la sauvegarde des droits de
l'homme et des libertés fondamentales, convention signée à Rome en
1950, et une violation du pacte international des droits civils et
politiques, qui a été signé à New York en 1966. Donc, la violation
à la fois des principes énoncés par la Constitution italienne et
reconnus par la Communauté internationale.
Le sens de la proposition est également celui de moderniser le
Code Pénal, ne serait-ce que dans cette partie, et d'une adaptation
donc aux traités internationaux; adaptation qui s'impose, à notre
avis, également par la nécessité d'adapter notre législation - la
législation pénale italienne - aux acquis de la civilisation
juridique Contemporaine. Il s’agit en quelque sorte
d'abandonner une forme de protection coercitive et violente des
valeurs généralement reconnues et qu’il n'est
nullement question ici de remettre en discussion parce que cette
requête de référendum n'est pas sur une idée de nation mais sur une
façon ou sur l'autre de protéger certains idéaux, certains
sentiments et certaines institutions.
Les institutions républicaines nous paraissent en ce moment
suffisamment solides pour empêcher qu’il y ait des
formes de répression violentes contre toute forme de divergence
d'opinion et de comportement qui ne porte nullement atteinte aux
droits fondamentaux des citoyens et à la solidité des institutions
actuellement en fonctions.
C'est donc pour cela, d'une façon très synthétique, étant donné
que l’heure nous empêche d'aller de l'avant dans une
discussion plus approfondie, c'est donc pour cette raison que nous
invitons le Conseil à approuver cette demande de référendum
abrogatif, proposée par la Région du Trentin - Haute Adige dans la
formulation qui est jointe à l'objet n° 36 bis de l'ordre du
jour.
Merci.
PRESIDENTE:
Faccio presente che la votazione su questa
deliberazione deve essere a maggioranza qualificata, con almeno 18
Consiglieri su 35, e che il Consiglio deve designare anche un
delegato ed un vicedelegato.
Ha chiesto la parola il Consigliere Mafrica; ne ha facoltà.
MAFRICA (P.C.I.):
La Discussione capita ad un'ora tarda,
ma è senz'altro interessante, anche perché raramente i Consigli
regionali affrontano temi di questa portata. L'interesse
dell'iniziativa è di due tipi.
Il primo è relativo alla ricerca di un collegamento tra le
Regioni, che non sia il solito collegamento difensivo dei propri
interessi materiali. Le Regioni, visto che la Costituzione
riconosce loro questi poteri, tendono appunto a fare un discorso
come Regioni nei confronti dello Stato.
Il secondo interesse sta nella natura delle richieste che
tendono ad eliminare alcune norme, che oggi sono sicuramente
superate perché ispirate ad una mentalità fascista e che quindi in
una repubblica democratica possono trovare spazio solo per
l'inerzia del legislatore, che è molto lento a rivedere i propri
codici.
Senza andare oltre e sottolineando il fatto che il concetto di
nazione va notevolmente approfondito, specie in un'epoca in cui si
va verso l'Europa comunitaria ed in cui anche il concetto di Europa
tende ad essere superato dal dialogo tra le grandi potenze che può
portare a forme ancora più ampie di comunità, dichiaro la convinta
adesione del nostro Gruppo alla battaglia contro i reati di
opinione che non possono più trovare spazio in una
repubblica-democratica ispirata a principi di libertà e di
uguaglianza.
PRESIDENTE:
Ha chiesto la parola il Consigliere Gremmo, ne
ha facoltà
GREMMO (U.A.P.):
Non ha caso questa iniziativa parte
dalla terra di De Gasperi, un uomo che, in quanto cristiano e capo
della Democrazia Cristiana, credeva nei valori dell'opinione
altrui, nello Stato e nella democrazia. Altrettanto non a caso
tutte le forze del Consiglio regionale del Sud Tirolo e del
Trentino, escluso ovviamente il Movimento Sociale Italiano, hanno
avviato questa iniziativa.
Mi farebbe specie e mi spiacerebbe se le forze politiche della
Valle d'Aosta, comunque articolate e che magari si ispirano agli
stessi valori ideali che hanno spinto i loro colleghi del Sud
Tirolo ad avviare unanimemente, essendo ininfluente ed aprioristica
la posizione del M.S.I., e credo anche che sarebbe negativo
l'effetto che queste immagini avrebbero rispetto al loro elettorato
popolare e cristiano della Valle, se qui non si raggiungesse la
stessa unanimità. Ovviamente io mi farò doverosa e diligente parte
in causa per andare ad informare i cittadini e l'opinione pubblica
del fatto spiacevole, qualora si verificassero queste cose.
Perché invece io auspico una convergenza? Il Consigliere Louvin,
che io ringrazio sentitamente, ha già spiegato bene e con dovizia
di argomenti le ragioni giuridiche che ci sollecitano ad approvare
questa deliberazione. Credo che sui reati di opinione il pensiero
libertario, socialista e radicale abbia sfondato più di una porta.
Il libero pensiero e la possibilità di manifestare le proprie
opinioni, purché non siano seguite da atti, sono stati alla base di
una serie di referendum che hanno visto le forze radicali,
repubblicane e socialiste in prima fila nel richiedere un confronto
in materia. Credo che quest'area non dovrebbe avere difficoltà a
riconoscerli anche ora. Prendo atto con soddisfazione della
dichiarazione del Capogruppo del Partito Comunista Italiano.
Il problema non è solo quello già richiamato, di capire bene il
concetto di nazione, ma anche di capire molto meglio come vogliamo
rimanere in questo Stato ed in questa Nazione dove possiamo restare
con un rapporto di tipo europeo. Giustamente il Consigliere Louvin
richiamava l'esigenza di un raccordo con la giurisprudenza di tipo
europeo; non dobbiamo dimenticare infatti che qui si tratta di
chiedere ai cittadini di esprimersi in merito ad una revisione di
leggi fasciste. Molto opportunamente ieri il Consigliere Dolchi ci
richiamava ai valori della resistenza ed è chiaro che tutte le
forze che ad essa si richiamano (Democrazia Cristiana, Partito
Socialista, noi ... ) debbono sentire imperiosamente l'esigenza di
raccordarsi ad un discorso che in qualche modo chiede di andare ad
accrescere ulteriormente il patrimonio democratico della nostra
legislazione.
Non volendo tediare oltre il Consiglio, pur avendo anch'io dei
dubbi sull'effettiva operatività dell'iniziativa, ricordo che
l'adesione della Valle d'Aosta avrebbe un grande significato
morale, come testimonianza della capacità di volare alto sul piano
propositivo da parte della più piccola Regione dello Stato
italiano. Se si riuscirà a fare in modo che i cittadini si
esprimano sull'antidemocraticità di certe norme, sarebbe certamente
un grande risultato, anche per un'ulteriore crescita del dibattito
democratico, poter dire che ciò era stato chiesto dal Sud
Tirolo-Trentino, dalla Valle d'Aosta e da altre Regioni che si sono
aggregate in tempi successivi.
Penso che i colleghi del Sud Tirolo-Trentino, quando hanno
avviato questa procedura, non si siano fatti troppe illusioni
sull'effettiva possibilità di giungere al referendum. In realtà che
cosa si vuole effettivamente perseguire? Io mi sento di sollecitare
il voto dei colleghi perché, in sostanza, si vuole richiamare
l'attenzione del Parlamento di Roma, che è preso da diecimila altri
problemi più impellenti e apparentemente anche più gravi,
sull'importanza della libertà di opinione, sull'importanza di non
lederla con una serie di norme che, come dice bene la relazione
giuridica che i colleghi del Sud Tirolo ci hanno inviato a scopo
informativo, chiaramente erano state approvate a suo tempo per
proteggere un regime monocratico, antidemocratico ed
illiberale.
Personalmente auspico che specie quelle forze che nel loro
simbolo hanno anche un richiamo all'ideale della libertà sentano
più di altre l'esigenza di muoversi in questa direzione. Mi
spiacerebbe dovermi ricredere e dico fin d'ora che sarebbe un duro
colpo per l'opinione pubblica della Valle d'Aosta, anche perché la
frase che è scritta su quella parete dà in qualche maniera il senso
del giusto orgoglio che questo piccolo popolo ha per essere stato
capace in passato e di continuare ancora ad essere capace di
pensare grandi cose.
PRESIDENTE:
Ha chiesto la parola il Consigliere Rusci; ne
ha facoltà.
RUSCI (P.R.I.):
Signor Presidente, signori Consiglieri, io
ho ascoltato con attenzione gli interventi dei colleghi che mi
hanno preceduto, ma alla brevissima illustrazione della mia
posizione darò un taglio leggermente diverso, nel senso che metterò
al primo punto l'importanza di ricercare, con altre Amministrazioni
regionali, anche momenti collaborativi che si alzino dalla ricerca
quotidiana del particolare e del problema spicciolo, per affrontare
un argomento di grande portata istituzionale. Su questo punto,
quindi, noi diremo "sì", per consentire ai cittadini di esprimersi
in merito.
Aggiungiamo una considerazione: stiamo guardando all'Europa ed
in questo contesto le nazionalità, pur mantenendo (e dovranno
certamente mantenerli) i loro patrimoni storici, culturali e di
contenuti, dovranno in qualche modo edulcorare il loro concetto di
nazione. Ecco, è in questo senso ed in questa direzione che io sono
curioso di sapere che cosa ne pensano gli italiani.
Il taglio del mio intervento e le ragioni del mio "sì" sono
legati a queste motivazioni.
PRESIDENTE:
Ha chiesto la parola il Consigliere Milanesio;
ne ha facoltà.
MILANESIO (P.S.I.):
Siamo chiamati ad esprimerci su una
proposta articolata e abbastanza complessa, nonché su temi che
meriterebbero un approfondimento ed una riflessione ben maggiori di
quanto possiamo fare questa sera.
Anch'io ho potuto leggere le memorie che ci sono state inviate
dal Presidente del Consiglio regionale del Trentino-Alto Adige,
fatte da un illustre docente, e devo dire che, mentre non ho alcun
dubbio su alcuni aspetti e punti che ci vengono sottoposti, ho
qualche dubbio, che peraltro è condiviso anche da gran parte della
giurisprudenza e dalle interpretazioni della Corte Costituzionale,
sull'aspetto relativo al vilipendio alla nazione italiana.
Mi rendo conto che siamo in tema di reati di opinione e che è
opportuno e giusto che ai cittadini sia consentita la più ampia
libertà di espressione e la possibilità di esprimere considerazioni
critiche, magari anche fortemente critiche, nei confronti dello
Stato e della nazione italiana. Noi non abbiamo un concetto di
nazione che si rifà al periodo fascista, perché questo è estraneo
alla nostra cultura ed alla nostra tradizione; però il concetto di
nazione, sia pure moderno ed aperto, c’è e continua
ad esistere ed è un concetto cui noi aderiamo. Esistono le grandi
nazioni ed esistono le piccole nazioni.
Io non sono molto d'accordo su quanto concerne l'articolo 291,
anzi per essere sincero, mentre sento di dover aderire senza
riserve agli altri aspetti e punti dell'ordine del giorno, 'devo
manifestare delle perplessità piuttosto robuste su 'tale articolo,
non già per un malinteso senso nazionale, ma perché non ritengo che
questa norma possa essere tranquillamente cancellata o
abrogata.
Se poi vogliamo pensare ad un referendum, affinché la gente si
esprima o si possa esprimere, questo discorso ha un suo senso, una
sua legittimità e direi anche una sua logica, però ritengo doveroso
che i Consiglieri regionali dicano qui, questa sera, qualcosa di
più, anche perché noi ci siamo trovati di fronte ad una proposta
preconfezionata, ad un una specie di pacchetto che ci è stato
presentato da quelli dell'Alto Adige, che sono abituati ai
pacchetti, ma essi hanno dimenticato di inserirvi molti altri reati
di opinione le molti altri aspetti anacronistici del Codice Penale,
che sono in conflitto con la Costituzione o con il grado di
maturità civile, politica e giuridica. E' un discorso molto
parziale, che io non vorrei venisse frainteso dall'eventuale corpo
elettorale. Si tratta di aspetti molto particolari che riguardano
sì delle convinzioni o delle considerazioni fatte da parecchio
tempo e da parecchi anni dalla parte giuridica più avanzata del
Paese, tant’è che più di una voce si è già levata
per l'abrogazione di queste norme, però io credo che varrebbe la
pena di approfondire la discussione su alcuni di questi argomenti,
mentre mi sembra che questa sera non ce ne sia né lo spazio, né la
possibilità, perché siamo di fronte ad una proposta del tipo:
prendere o lasciare.
Personalmente sarei tentato di dichiarare l'astensione del mio
gruppo su un ordine del giorno che viene presentato in questi
termini, perché è parziale e riguarda solo alcuni aspetti del
Codice Penale.
PRESIDENTE:
Ha chiesto la parola il Consigliere Vésan; ne
ha facoltà.
VESAN (D.C.):
Condivido pienamente l'importanza,
sottolineata dall'amico Consigliere Milanesio, degli articoli sulla
cui abrogazione siamo chiamati a votare. La loro importanza è
notevole e pertanto non trovo giusto decidere in merito solo
all'ultimo giorno. Le vicende elettorali ci hanno impedito,
purtroppo, di effettuare prima una riunione di questo genere ed ora
ci troviamo nelle condizioni di dover decidere.
Se ho ben capito quanto è stato riferito dal Consigliere
Mafrica, solo il Trentino-Alto Adige ha votato la richiesta di
abrogazione degli articoli citati nella proposta di deliberazione;
forse il Veneto la voterà domani. Ricordo però che le Regioni
d'Italia sono venti e non tutte hanno avuto l'impegno elettorale
della Valle d'Aosta, per cui avevano tutto il tempo di esprimersi
liberamente in merito. Ritengo pertanto che sia troppo delicato per
noi doverci esprimere in materia oggi.
Tengo a sottolineare che forse oggi noi esprimiamo un parere che
non ha alcun valore, anche perché sappiamo bene che se entro domani
non si pronunciano almeno cinque Regioni, si dovrà trovare un'altra
soluzione per chiedere un referendum abrogativo.
Il Parlamento italiano, del resto, si sta già adoperando per
l'auspicata riforma del Codice Penale, mentre nello stesso tempo
c'è la possibilità che il referendum abrogativo possa essere
proposto non solo dalle Regioni, ma anche da una iniziativa
popolare.
Propongo pertanto al mio Gruppo di esprimersi in modo negativo
nei confronti di questa proposta di deliberazione.
PRESIDENTE:
Ha chiesto la parola il Consigliere
Segretario Martin; ne ha facoltà.
MARTIN (A.D.P.):
Condividiamo le perplessità sollevate da
altri Gruppi e la necessità di dover dibattere con maggiore
attenzione e con più tempo a disposizione questo argomento, però ci
rendiamo anche conto che oggi, più che ad esprimerci nel merito di
un referendum abrogativo, siamo chiamati ad esprimerci su di un
gesto del Consiglio regionale che, avendo comunque valore politico,
lascia qualche traccia. Anch'io non credo che nel frattempo altre
tre Regioni riescano a votare questo deliberato, per cui dubito
fortemente che si riesca a proporre il referendum abrogativo;
rimarrà però il valore politico del gesto.
Certamente potevano essere previsti anche altri reati di
opinione, però è bene che il Consiglio regionale si esprima sul
testo che ci è stato proposto dal Trentino-Alto Adige. Noi
riteniamo che il Codice Penale debba essere rivisto, perché certe
norme assolutamente fondamentali, che costituiscono l'essenza della
libertà e della persona umana, devono essere adattate alle nuove
esigenze di vita degli Stati che si affacciano alla nuova Europa,
anche per consentirci di entrare in questa nuova realtà unita sia
sotto il profilo politico sia sotto il profilo economico.
E' in questo senso che noi dichiariamo di votare a favore della
proposta di deliberazione.
PRESIDENTE:
Se nessuno chiede la parola, pongo in
votazione il, punto 1) della deliberazione in oggetto.
ESITO DELLA VOTAZIONE
Presenti: 30
Votanti: 26
Favorevoli: 21
Contrari: 5
Astenuti: 4 (Bich -, Maquignaz, Milanesio e Pascale)
Il Consiglio approva
PRESIDENTE:
Prima di mettere ai voti la seconda parte
della deliberazione, dovrebbe essere proposto qualche nominativo
per le funzioni di delegato effettivo e di delegato supplente del
Consiglio regionale.
Ha chiesto la parola il Consigliere Segretario Martin; ne ha
facoltà.
MARTIN (A.D.P.):
Come membro effettivo proponiamo il
Consigliere Segretario Louvin Roberto e come membro supplente il
Consigliere Riccarand Elio.
PRESIDENTE:
Se nessuno chiede la parola, pongo in
votazione il punto 2) della deliberazione in oggetto.
ESITO DELLA VOTAZIONE
Presenti: 29
Votanti: 23
Favorevoli: 23
Astenuti: 6 (Beneforti, Fosson, Limonet, Maquignaz, Trione e
Vésan)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK