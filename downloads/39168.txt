Consiglio Regionale della Valle d'Aosta - Oggetto del Consiglio n. 2473 del 22 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2473 del 22 novembre 2016 - Resoconto
OGGETTO N. 2473/XIV - Interrogazione: "Accordo di programma
per la trasformazione da regime di ricovero a regime ambulatoriale
di alcune prestazioni sanitarie".
Rosset (Presidente) -
Punto n. 8 dell'ordine del giorno.
Ha chiesto la parola l'Assessore Laurent Viérin per la risposta; ne
ha facoltà.
Viérin L. (UVP) -
Ringrazio i colleghi per questa
interrogazione, che ci dà la possibilità di annunciare le novità
che presenteremo questa settimana proprio in merito all'oculistica,
perché ci saranno novità collegate a ciò che la collega richiede.
Partirò dando informazioni sulle richieste.
"Se conferma che l'intervento di cataratta verrà effettuato in
regime ambulatoriale e a partire da quando". Le procedure sono
state tutte espletate, vi è stata la delibera del 2015 avente
decorrenza 1 marzo che partiva con il tariffario regionale delle
prestazioni specialistiche ambulatoriali e istituiva proprio queste
possibilità: le prestazioni ambulatoriali complesse che
rappresentano la trasformazione in regime ambulatoriale di
interventi precedentemente erogati in regime di ricovero. Questo va
nell'ottica di evitare le ospedalizzazioni a tutti i costi.
Sull'ospedale noi stiamo facendo una riflessione anche come
riorganizzazione territoriale, a volte le questioni sono anche
collegate, e abbiamo un altissimo tasso di ospedalizzazione. Queste
prestazioni ambulatoriali danno pertanto sicuramente la
possibilità, di andare nell'ottica della riduzione delle liste
d'attesa e non solo, ma anche soprattutto di liberare posti letto
per altre esigenze. Da agosto 2015 ci sono state e ci sono le
condizioni normative procedurali per eseguire questi interventi che
poi, alla fine del 2015, sono stati inseriti negli obiettivi della
Direzione affinché ci fosse questo effettivo passaggio al regime
ambulatoriale.
La seconda domanda: "se i pazienti si troveranno a pagare un
ticket
e quale sarà l'eventuale importo" è un'altra
questione importante. La normativa vigente prevede che per tutte le
prestazioni specialistiche ambulatoriali ci sia un assoggettamento
alla compartecipazione. Pertanto la delibera n. 62/2015,
nell'introdurre queste prestazioni ambulatoriali complesse per
l'intervento alla cataratta, ha anche determinato il ticket nella
misura di 46,15 euro: 36,15 è il valore massimo del ticket previsto
dalla normativa vigente e 10 euro sono la quota fissa per
ricetta/prescrizione dell'intervento.
Vengo alla terza domanda: "se questa trasformazione favorirà una
riduzione delle liste di attesa". Come ho anticipato, il
trasferimento dell'intervento da un regime all'altro attiene
all'organizzazione nel suo insieme, quindi è una trasformazione che
mira alla riduzione dei tassi di ospedalizzazione per dare la
possibilità di avere altri letti liberi ed è anche legata alla
questione delle liste d'attesa, sulla quale vorrei aggiungere due
cose. Intanto abbiamo istituito un'apposita commissione che, nella
predisposizione delle risorse e degli investimenti sul triennio, ha
iniziato ad analizzare parte di sanità pubblica, parte di
investimenti fatti sui privati convenzionati, sui tempi e sulle
liste d'attesa legati a quello che la collega spesso solleva, anche
sulle questioni della libera professione. Tutte queste questioni
sono legate anche ad un fattore: non avendo nell'atto aziendale il
piano assunzioni approvato assieme alle risorse, non avevamo
neanche i professionisti. Il piano assunzioni lo presenteremo
questa settimana agli organi di informazione per comunicare
all'utenza che dal 1° dicembre le prestazioni inerenti l'oculistica
saranno effettuate al Beauregard da un professionista che ha vinto
il concorso bandito da noi, il dottor Roberto Orsi, già Dirigente
di primo livello della Divisione oculistica generale dell'Ospedale
oftalmico di Torino, che è un grande professionista.
Stiamo lavorando per rilanciare anche l'attrazione di grandi
professionisti, perché la differenza in questo campo la fa la
tecnologia abbinata al professionista. Noi abbiamo vissuto gli anni
del dottor Umberto Parini e del
robot
: avevamo una
tecnologia avanzata, ma avevamo anche un professionista che era
un'eccellenza. Pertanto gli investimenti che abbiamo previsto nel
bilancio per il mondo sanitario, che rimettono in positivo un
trend
invece negativo, vanno proprio nella direzione non
solo di avere dotazioni finanziarie, ma anche investimenti sulle
professionalità. La criticità che effettivamente esisteva
sull'oculistica era anche inerente alla questione
organizzativa.
Sull'analisi delle liste d'attesa e a come queste vengono
ripartite, la settimana prossima incontreremo le organizzazioni
sindacali del settore medico, anche perché vorrei ricordare che
esiste il "Braghetto" che prevede i riconoscimenti economici sul
settore collegati all'abbattimento delle liste d'attesa. Noi
vorremmo verificare che questa cosa si sviluppasse, come e con che
obiettivi anche per il futuro. In generale, sulle liste d'attesa la
nostra priorità è di lavorare alla riduzione. Sicuramente in certi
casi esistono criticità legate alle sale, ma stiamo lavorando - lo
spiegheremo in modo articolato all'utenza che dal 1° dicembre dovrà
essere informata su questa novità - anche per attrarre altri
professionisti sempre dell'
équipe
di questo esperto,
affinché ci sia la possibilità di avere una risposta sulle liste
d'attesa e soprattutto la risoluzione delle criticità su un settore
abbastanza delicato.
Per quello che ho potuto analizzare in questi primi mesi
sicuramente ci saranno le risposte su quanto abbiamo spesso
dibattuto, risposte che, se analizzate nel loro insieme, hanno
sfaccettature tali da poter dare la soluzione ad un problema. In
questo momento, la questione di avere di nuovo dei professionisti -
sapete che il PAL andrà a ricoprire tutte le strutture che oggi
hanno dei facenti funzione e non hanno incardinati i professionisti
anche con dei ruoli manageriali di direzione, al di là dei
professionisti - andrà a sbloccare tutta una serie di settori per
essere efficaci in termini di risposte alla nostra comunità, ma
anche per essere capaci di attrarre quella famosa "mobilità
sanitaria" che può fare quel saldo attivo e che oggi è negli
obiettivi di una sanità di eccellenza. Abbiamo delle nicchie spesso
poco conosciute, come la procreazione assistita o altro, che già
oggi fanno parte della mobilità. Questo è inserito anche nella
ridiscussione degli accordi di confine con le Regioni limitrofe e
ci darà la possibilità di essere performanti nei confronti della
nostra comunità
in primis
, ma anche attrattivi per certe
specialità su quanto noi possiamo dare.
Ringrazio la collega. Non essendo avvezzo ad occuparmi di
questioni sanitarie, riconosco alla collega Morelli di avere spesso
sollevato tali problematiche che forse, finché non si è proprio
all'interno dell'analisi di un problema, vengono viste spesso come
irrisolvibili. Sono e siamo convinti che non solo con le risorse
finanziarie, ma sicuramente anche con nuovi investimenti e
soprattutto con i professionisti che analizzano le questioni nel
loro insieme, professionisti che oggi sono nel mondo sanitario
valdostano e che hanno manifestato la disponibilità ad andare in
questa direzione, noi potremo dare le risposte che la comunità si
aspetta, che poi alla fine è il ruolo che dobbiamo avere.
Presidente -
Ha chiesto la parola la Consigliera Morelli
per la replica; ne ha facoltà.
Morelli (ALPE) -
Assessore, giustamente lei rileva alcune
questioni importanti: la nostra regione ha un tasso di
ospedalizzazione troppo alto e quindi correttamente bisogna andare
nella direzione di portare al di fuori dell'ospedale le prestazioni
che è possibile fornire altrove. Non abbiamo alcuna preoccupazione
sotto questo punto di vista: il fatto che si delocalizzi
l'intervento di cataratta dall'ospedale all'ambulatorio credo non
sia causa di preoccupazione.
Ciò che ci ha sollecitati a presentare questa iniziativa è
invece il fatto di trasportare questa operazione - che è
un'operazione chirurgica - in ambulatorio e che comporti il
pagamento di un
ticket
. Lei ci dice che il ticket sarà di
46,15 euro, quindi non esoso, però poniamo la giusta attenzione a
questi aspetti. Voglio ricordare che il Censis ha lanciato un
allarme sul fatto che in Italia ben undici milioni di persone - e
sono tante - rinunciano a curarsi perché non riescono a sostenere
le spese, e un quarto di quegli undici milioni sono persone
anziane. Sappiamo che la cataratta è una patologia che colpisce gli
anziani, può portare anche alla cecità, e comunque pregiudica la
qualità della vita di un anziano che non può sottoporsi a questo
tipo di operazione.
Riguardo alla delocalizzazione al Beauregard questa cosa ci
stupisce un po', perché è solo dell'agosto 2015 l'inaugurazione del
day hospital
di oculistica nel presidio ospedaliero di viale
Parini, quindi il fatto di avere attrezzato un ulteriore
ambulatorio presso il Beauregard ci lascia un po' stupiti.
Pensavamo che il fatto di aver creato questo nuovo day hospital di
oculistica al Parini fosse sufficiente.
L'importante è che comunque queste trasformazioni non siano
dettate soltanto dalla necessità di fare cassa, ma dalla
possibilità di fornire ai cittadini servizi migliori e più pronti.
Voglio ricordare che per l'intervento di cataratta c'erano liste
d'attesa che superavano l'anno di tempo e che provocavano una fuga
verso il privato. Sappiamo che non tutti possono permettersi il
privato, e questo, in particolare per quanto riguarda l'oculistica,
avveniva di frequente.
Assessore, le chiediamo di mantenere alta l'attenzione su questi
temi e di far sì che, in particolare le categorie più deboli come
quelle degli anziani - che ormai costituiscono una grossa
percentuale della popolazione e sono destinate a crescere - non
vengano penalizzate in quegli aspetti che possono sembrare
marginali come il fatto di avere una vista performante, perché
questo pregiudica fortemente la qualità della vita.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK