Consiglio Regionale della Valle d'Aosta - Oggetto del Consiglio n. 864 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 864 del 18 novembre 2009 - Resoconto
OGGETTO N. 864/XIII - Interrogazione: "Predisposizione del
piano di dismissione di beni immobili di proprietà della
Regione".
Interrogazione
Richiamato il dibattito consiliare avvenuto il 15 luglio
2009, durante il quale, a seguito di un'interrogazione presentata
dal gruppo del Popolo delle Libertà, è stato affrontato il tema del
futuro piano di dismissioni immobiliari;
Atteso che in tale occasione l'Assessore alle Finanze ha
dichiarato che il nuovo elenco degli immobili da porre in
dismissione era in fase di valutazione e che sarebbe stato pronto
per il mese di settembre o metà ottobre al massimo;
Considerato che, secondo quanto sostenuto dall'Assessore,
sarebbe stata posta grande attenzione agli immobili acquistati in
un periodo relativamente recente e segnalati poi come inutili dalle
strutture competenti, come nel caso dell'immobile del Marais a
Morgex;
i sottoscritti Consiglieri regionali
Interrogano
l'Assessore competente per sapere:
1) a che punto si trova la predisposizione del piano vendite
dei beni immobili e se è possibile prevederne la presentazione
entro l'anno in corso;
2) se sono state riscontrate situazioni che evidenziano la
presenza di immobili acquistati dall'Amministrazione regionale che,
allo stato attuale, non sono stati utilizzati e/o realizzati per le
destinazioni segnalate dagli uffici competenti.
F.to: Zucchi - Lattanzi - Tibaldi - Benin
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. Nel rispondere ai due
punti di questa interrogazione faccio riferimento intanto alla
premessa: è vero che c'era stato un impegno in una precedente
iniziativa a presentare il piano vendite entro il mese di ottobre,
diciamo che oggettivamente approveremo come Giunta e trasmetteremo
in Consiglio per l'approvazione questo piano nella prossima Giunta
del mese di novembre: la Giunta del 27, presumibilmente potrebbe
essere approvato prima della fine dell'anno. Il perché di questo
ritardo va nella direzione delle considerazioni fatte in premessa e
del quesito del secondo punto, volevamo approfondire in modo
dettagliato e documentato anche per fornire ai colleghi e al
Consiglio le giuste informazioni sugli eventuali immobili che sono
stati oggetto di un acquisto relativamente recente, che in questo
momento potrebbero essere messi nel piano di dismissione, che
quindi ci sia un excursus storico preciso di quali sono state le
scelte a suo tempo, di quali sono le scelte adesso, di quali sono
le motivazioni; questo è anche il motivo per cui c'è stato tale
ritardo, per non inserire
tout court
degli immobili a
semplice dichiarazione: non sono più utilizzabili a fini
istituzionali.
Da questo punto di vista, voglio fare una piccola precisazione:
saremo in grado in quella sede di dare la documentazione
complessiva di questi aspetti; dobbiamo distinguere gli immobili
che sono stati a suo tempo acquistati per un determinato fine
istituzionale e che allo stato delle cose vengono dichiarati non
più utilizzabili, non più finalizzati e quindi eventualmente messi
sul piano vendite, fra gli immobili che dal punto di vista formale
non sono destinati a fini istituzionali, bensì hanno una
destinazione specifica. Facciamo un esempio, prima si parlava della
cooperazione: i caseifici, l'ospizio, il Palazzo Ollietti o le
scuole di Cogne che sono di proprietà regionale, le scuole materne
elementari o il Palazzo del Governo in piazza Manzetti dove c'era
prima l'Ufficio entrate, gli stessi uffici occupati dall'Agenzia
delle entrate, formalmente non destinati a fini istituzionali,
hanno una destinazione ben precisa per la quale viene pagato un
regolare affitto e diciamo fra quelli che oggettivamente non sono
destinati a fini istituzionali e non sono utilizzati neanche ad
altri fini, quindi è oggettiva l'esigenza di dimetterli.
L'approfondimento sta nel fatto di scelte recenti, quindi volevamo
avere degli approfondimenti e dei percorsi precisi per scelte di
acquisti recenti; qui è citato il Marais che probabilmente - la
conferma l'avremo il 27 quando approveremo - non verrà messo nel
piano vendite, perché allo stato delle cose c'è una richiesta di
destinazione di tipo istituzionale diversa da quella per cui era
stato acquistato a suo tempo ed è quella (abbiamo la
documentazione) di destinarlo alla sede dei vigili del fuoco
volontari da parte del Comune di Morgex. Cito tale esempio perché è
citato, noi abbiamo voluto fare un approfondimento specifico su
questi singoli immobili. Ci sono peraltro degli immobili che hanno
queste caratteristiche, però forniremo in modo dettagliato le
motivazioni che stanno alla base delle nuove scelte. In tale senso
mi impegno a portare una documentazione dettagliata dopo
l'approvazione della Giunta del 27 del piano di dismissioni, che
dovrà essere approvato dal Consiglio.
Président
- La parole au Conseiller Zucchi.
Zucchi (PdL)
- Non scenderemo certo sulle barricate per
quanto riguarda il ritardo, se si tratta veramente di un mese o
poco meno; faccio presente che siamo a 40 giorni circa dalla fine
dell'anno e apprendere dall'Assessore che comunque si tratta di uno
slittamento che dovrebbe essere dell'ordine di una quindicina di
giorni non ci fa dire di essere particolarmente agguerriti su
questo tema. Quello che certamente fa specie è di vedere questi
cambiamenti così repentini di decisioni su affermazioni fatte anche
in quest'aula, perché ha fatto bene l'Assessore a ricordarlo
l'origine di tale iniziativa è proprio del Marais, a cui dopo sono
seguite altre iniziative che erano volte a comprendere lo stato
generale degli immobili in questa amministrazione. Oltretutto mi
permetto di ricordare con le relative implicazioni di carattere
fiscale, che ho ricordato la volta scorsa e che ricordo anche
questa volta, perché l'Assessore sa bene quanto siano importanti e
siano presenti contenziosi in materia tributaria o fiscale sul
fatto che su questi immobili che non vengono poi destinati si debba
poi pagare l'ICI e le imposte. Sono giacenti già diversi ricorsi in
questa materia e questa è una ragione in più per arrivare ad una
definizione dell'assetto generale.
Detto che non scenderemo sulle barricate per una questione di
tempo, è altrettanto evidente e lo dichiariamo oggi che saremo
molto, ma molto scrupolosi nell'esaminare il risultato di questo
lavoro, anche con particolare attenzione ai tempi di esecuzione,
riferiti ai cambiamenti di opinione riguardanti gli immobili.
Faccio riferimento al caso del Marais (ma ce ne potrebbero essere
degli altri), che in una prima fase in quest'aula era stato
dichiarato dall'Assessore Isabellon essere inserito nel piano di
dismissione e che oggi apprendiamo che non verrà più inserito nel
piano di dismissione, perché è stata pensata un'altra destinazione;
una cosa è certa: non vorremmo che attraverso questo balletto si
arrivasse a determinare un'ulteriore perdita di tempo di ulteriori
10-15 anni, come dire... nuova destinazione, nuova corsa. Abbiamo
allora fatto per 8-10 anni una destinazione che non è giunta al
termine, oggi ne designiamo un'altra, ho sentito la nuova caserma
dei vigili del fuoco e magari ne mettiamo altri 8 di anni per
capire che i vigili del fuoco non vanno bene. Su questo punto non
si scherza, è bene mettere un cronoprogramma e capire esattamente
se sul piano delle dismissioni c'è una reale volontà e un
cronoprogramma serio che ci fa capire che si dà veramente un taglio
con il malvezzo del passato e che gli immobili che devono essere
venduti vengono venduti in un determinato tempo e gli immobili che
si pensa di destinare ad un'altra destinazione vengano adibiti a
quella destinazione in tempi logici, umani e rispettabili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK