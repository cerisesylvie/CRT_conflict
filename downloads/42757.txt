Consiglio Regionale della Valle d'Aosta - Oggetto del Consiglio n. 252 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 252 del 27 gennaio 2021 - Resoconto
OGGETTO N. 252/XVI - Interrogazione: "Notizie in merito al
piano di esuberi annunciato dal Gruppo Heineken Italia".
Bertin (Presidente) -
Punto 13 all'ordine del giorno. Per
la risposta l'assessore Bertschy, ne ha facoltà.
Bertschy (AV-SA) -
Gli interroganti chiedono notizie al
riguardo della procedura che Heineken Italia ha messo in atto per
governare la crisi che si è prodotta in seguito alle difficoltà
create dalle misure messe in atto a livello nazionale e europeo,
che da un lato servono per contrastare l'epidemia, ma dall'altro
ovviamente penalizzano in maniera importante il settore dei
consumi, in particolare il canale cosiddetto Ho.Re.Ca, il canale
che prevede la distribuzione dei prodotti presso gli hotel, i
ristoranti, le trattorie, i bar e simili; è uno dei canali che ha
subìto una forte contrazione in questo periodo.
L'azienda ha messo in atto questa procedura e l'obiettivo,
attraverso gli accordi dei quali abbiamo potuto prendere visione, è
quello di evitare situazioni traumatiche a livello sociale,
soprattutto di anticipare, in quel periodo in cui è stato prodotto,
la crisi che l'azienda sicuramente, come altre aziende, potrà
vivere in questo anno e anche nel prossimo triennio. Direi che è un
accordo che però ha una forte attenzione verso l'impatto sociale,
perché prevede degli esodi incentivati e, grazie anche alla
collaborazione che abbiamo avuto con i rappresentanti sindacali del
territorio, abbiamo anche potuto seguire l'evoluzione della
trattativa, che si è conclusa con un accordo che pone la
possibilità un po' per tutti di governare questa situazione assai
particolare. Ovviamente in questi accordi l'Amministrazione
regionale non viene coinvolta, non avendo motivo per essere
coinvolta, ma dal punto di vista politico abbiamo cercato di tenere
i contatti in particolare con le forze sociali, in questo
momento.
L'accordo che è stato concluso prevede l'accompagnamento alla
pensione, attraverso l'incentivazione volontaria all'esodo, per
nove dipendenti ed è un accordo che prevede incentivi economici e
garantisce, per quello che riguarda invece i rapporti nostri con
l'azienda, il rispetto dell'accordo tra Regione e gruppo Heineken
Italia, in quanto questo rispetto passa per accordi di tipo
sindacale. Inoltre, a oggi, nel caso di aziende che hanno unità
produttive ubicate in più regioni, le comunicazioni inerenti le
procedure di licenziamento collettivo e di cassa integrazione
straordinaria devono essere inviate al Ministero del Lavoro e non
alle singole regioni, nel senso che questa è un'azienda che ha più
sedi, e nel caso di concessione della cassa integrazione
straordinaria il Ministero deve richiedere il parere alle Regioni
nei cui territori sono ubicate le sedi produttive. A noi oggi non
risultano, oltre a questo accordo all'esodo volontaria, richieste
di cassa integrazione o altre procedure di licenziamento, che tra
l'altro - come sappiamo - solo per ora bloccate dell'accordo che è
in scadenza.
Quali effetti giuridici ed economici vi sarebbero per
l'Amministrazione regionale nel caso in cui il gruppo Heineken
Italia chiedesse la risoluzione dell'accordo commerciale a suo
tempo sottoscritto con la Regione: secondo quanto previsto
dall'accordo commerciale di veicolazione immagine il gruppo
Heineken Italia non ha facoltà di chiedere unilateralmente e
discrezionalmente la risoluzione del contratto in essere. Nel
contratto, infatti, è prevista la clausola risolutiva espressa ai
sensi dell'articolo 1456 del Codice civile, che rende possibile la
risoluzione del contratto quanto a Heineken esclusivamente in caso
di inadempimento contrattuale della controparte. I contenuti del
contratto sono stati rispettati da entrambe le parti e non ci sono
pertanto manifesti motivi per ipotizzare una procedura di
risoluzione.
Le notizie che abbiamo sono di un'azienda che ha sì messo in
atto questa procedura, ma è un'azienda sana che ha fatto
investimenti importanti in Valle d'Aosta, che con la Valle d'Aosta
l'anno scorso, a fine del 2018 se non mi ricordo male, ha stretto
anche un primo contratto sperimentale importante per l'inserimento
delle persone disabili, in legge 68, attraverso una convenzione con
cooperative sociali. Quindi è un'azienda che, a nostro avviso, sta
in questo momento cercando di governare questa situazione di crisi,
ma speriamo che ci sia da parte di tutti la possibilità di
continuare a sviluppare, nell'interesse del territorio e di quello
che si sta facendo, l'impresa e l'occupazione che genera sul nostro
territorio.
Per quello che ci riguarda continuiamo a mantenere i contatti
con le forze sociali e cercheremo di continuare a generare altre
possibilità di confronto con l'impresa, anche per verificare come
procedono gli accordi che abbiamo assunto.
La valutazione che facciamo guarda con attenzione al futuro,
sperando che tutto quello che si dice possa essere messo in atto e
si possa anche valutare presto una ripresa dell'attività sociale ed
economica, perché permetta a tutte le imprese di rigenerare i
propri progetti e di ritornare a una situazione di normalità.
Presidente -
Per la replica il consigliere Aggravi, ne ha
facoltà.
Aggravi (LEGA VDA) -
Grazie Assessore per la risposta.
Ovviamente l'interesse era più concentrato sul secondo punto,
mentre il primo era una sorta di aggiornamento rispetto a una
precedente iniziativa che coinvolgeva un po' tutto il
parterre
industriale valdostano, che era proprio stata
presentata in concomitanza con la dichiarazione del gruppo Heineken
Italia. Siamo contenti che, a seguito di quella dichiarazione, si
sia arrivati a un accordo che comunque salvaguarda soprattutto
l'interesse dei dipendenti, considerato appunto la soluzione degli
esodi incentivati.
Sul secondo punto la preoccupazione maggiore quale era? Era sul
fatto che questo accordo commerciale, che è abbastanza complesso
rispetto ad altri, ha una visione di lungo termine da quando è
stato sottoscritto e ha anche un peso economico abbastanza
importante sul bilancio regionale. L'intenzione era di capire quale
poteva essere l'effetto sul bilancio regionale
in primis,
per quello che riguardava l'eventuale rescissione o comunque il
venir meno o la risoluzione di questo accordo.
Ci accontentiamo, se vogliamo dire, della clausola anti
rescissoria, però sicuramente una valutazione maggiore andrebbe
fatta. Io mi aspettavo - devo dire la verità - un intervento anche
da parte dell'assessore Marzi, perché sappiamo che gli effetti veri
e propri, al di là della parte legata al processo produttivo e
occupazionale del gruppo, è proprio sugli effetti dell'accordo che
l'eventuale rescissione o venuta meno dell'accordo potrebbero
avere. Potrebbero essere degli effetti notevoli, soprattutto per il
fatto che, per come è costruito l'accordo, sappiamo che gli effetti
positivi per la Regione arriveranno verso la seconda parte della
durata dell'accordo. Era una sorta di investimento a lungo termine
e soprattutto è frutto di quella politica industriale fatta a suo
tempo che oggi per "n" motivazioni è difficile da riproporre, lo
sappiamo bene, anche a fronte di quella che è la famigerata
disciplina degli aiuti di Stato, che speriamo in parte possa essere
rivista anche a seguito di quello che stiamo vivendo a livello
europeo necessariamente, in maniera tale anche da permetterci di
andare a definire delle misure che possano essere sia attrattive,
ma anche di mantenimento delle realtà produttive oggi presenti
perché, come ha già detto qualche collega, stiamo vedendo sempre
una maggior desertificazione per quello che riguarda l'attività
produttiva.
Sottolineo anche, vista l'importanza di questo stabilimento,
anche il fatto che è strategico per l'area che oggi è occupata,
un'area molto vasta su cui tra l'altro verte anche una società
partecipata, perché è tutto costruito in questa maniera.
Monitoreremo e magari ci sarà anche la possibilità di approfondire
poi, in sede di valutazione del documento di bilancio, quelli che
sono effettivamente oggi gli effetti di questo accordo sulle casse
della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK