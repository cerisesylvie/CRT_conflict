Consiglio Regionale della Valle d'Aosta - Oggetto del Consiglio n. 740 del 15 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 740 del 15 luglio 1999 - Resoconto
SÉANCE DU 15 JUILLET 1999 (APRÈS-MIDI)
OGGETTO N. 740/XI Interventi nei confronti dell'ENEL per la
soluzione dei problemi derivanti dall'elettrodotto
Covalou-Montestrutto. (Interpellanza)
Interpellanza Richiamate le diverse iniziative consiliari
presentate in merito agli ormai noti problemi causati
dall'elettrodotto Covalou - Montestrutto, in frazione Priod nel
comune di Hône;
Tenuto conto della volontà espressa in aula da parte della
Giunta regionale di cercare una soluzione al fine di risolvere
definitivamente tale annoso e preoccupante problema, soprattutto
per quanto riguarda la salute pubblica;
Venuti a conoscenza di un analogo caso avvenuto in Emilia
Romagna, per il quale il Pretore di Rimini ha condannato l'Enel a
ripristinare la situazione preesistente, in seguito agli accertati
problemi di salute;
Evidenziato che per la prima volta in Europa, tramite la
sentenza in oggetto, vengono riconosciuti i danni fisici provocati
dai campi elettromagnetici;
i sottoscritti Consiglieri regionali
Interpellano
la Giunta regionale per sapere se non ritiene opportuno
verificare la possibilità da parte dell'Amministrazione regionale,
di costituirsi parte civile in una causa nei confronti dell'Enel,
al fine di contribuire attivamente alla risoluzione dei problemi
causati dall'elettrodotto in questione nella frazione Priod di
Hône, nel caso in cui la causa abbia esito positivo.
F.to: Lanièce - Collé
Si dà atto che, dalle ore 18,41, presiede il Presidente
Louvin.
Président La parole au Conseiller Lanièce.
Lanièce (Aut) È da tempo che in quest'aula si discute
dell'annoso e grave problema dei coniugi Praduroux, residenti nella
frazione Priod di Hône e sfrattati dall'ENEL, che ha messo in
funzione l'elettrodotto Covalou-Montestrutto rendendo quindi
impossibile alla famiglia Praduroux, per ragioni legate a possibili
ripercussioni sulla salute dovute all'esposizione a campi
elettromagnetici, la vita nella propria casa.
Più volte l'Amministrazione regionale ha dichiarato, rispondendo
alle interpellanze fatte dal sottoscritto e dal collega Tibaldi, di
voler dare soluzione a quest'annoso e grave problema tutelando
quindi la salute pubblica, primo diritto di qualunque essere umano,
valdostano oppure no. Purtroppo la situazione nella quale versa la
famiglia di Hône non è assolutamente cambiata anzi, come ho detto
prima, la famiglia ha dovuto lasciare la propria casa per ragioni
di "sicurezza medica".
Nelle scorse settimane si è verificato un caso collegato, ma non
simile. In Emilia Romagna, dove era stato installato un
elettrodotto a poca distanza da un'abitazione, verificatisi simili
ripercussioni sulla salute degli occupanti della casa in questione,
il caso si è concluso, in primo grado, con la condanna dell'ENEL a
ripristinare la situazione preesistente, condanna stabilita dal
Pretore di Rimini a seguito degli accertati problemi di salute.
Tengo a sottolineare che il caso è diverso da quello della località
Priod perché in questo caso c'era un problema di distanze, ma la
cosa essenziale, per la quale abbiamo ritenuto di ripresentare
quest'argomento in questa sede, è che questa sentenza è una
sentenza storica, perché è la prima, in Italia, che riconosce il
pericolo reale per la salute pubblica rappresentato dai campi
elettromagnetici; quindi noi abbiamo utilizzato il contenuto di
questa sentenza, che ribadisco riguarda un caso diverso da quello
della località Priod, ma che prende a base il fatto che sono state
dichiarate nocive per la salute pubblica le conseguenze
dell'esposizione ai campi elettromagnetici e infatti il Pretore,
nella sentenza, si è basato su una perizia suffragata anche dalle
più recenti ricerche.
L'esame dei più attuali studi, secondo il giudice, riduce le
incertezze sull'associazione dei disturbi all'esposizione,
valutabili in termini di ragionevole probabilità e non di semplice
possibilità. Il sottile linguaggio giuridico della sentenza apre la
strada a sviluppi importanti anche in simili contenziosi aperti nel
resto d'Italia. Sui rischi per la salute provocati dai campi
elettromagnetici a bassa frequenza esistono molte ricerche, non
sempre concordanti. Oltre ai disturbi accertati, cefalee, nausee ed
altro, si parla di un probabile rischio di ammalarsi di cancro,
soprattutto di leucemia.
Vi sono altri casi simili a quello successo a Rimini: ad esempio
c'è una circolare firmata da un responsabile del Servizio sanitario
nazionale della Regione Emilia Romagna che parla apertamente di
rischio sanitario per la popolazione, l'esposizione a campi
elettromagnetici. C'è stato un altro caso che riguardava la città
di Parma dove si è verificata l'apertura di un contenzioso a
seguito del fatto che dopo l'installazione di una cabina elettrica
nei pressi di un'abitazione, nella stessa poco tempo dopo si sono
verificate tre morti le cui cause potrebbero essere collegate con i
disturbi provocati dai campi elettromagnetici.
Vi sono stati altri casi, pur sempre diversi, ma che stanno a
dimostrare che negli ultimi tempi si dà molta importanza agli
effetti delle esposizioni dei campi elettromagnetici, fra questi
anche quello che riguarda l'elettrodotto che attraversa le colline
del Chianti, nei pressi dei Comuni di Scandicci e Impruneta.
I Sindaci e la Regione, spinti dalla protesta degli abitanti,
sono riusciti a bloccare la linea, l'ENEL ha fatto ricorso al TAR
che ha ordinato la riattivazione dell'impianto, ma ad energia
ridotta, riconoscendo come primario l'interesse alla tutela alla
salute. Anche qui, pur dando ragione all'ENEL, il TAR ha obbligato
l'ente a ripristinare l'impianto, ma ad energia ridotta, ribadendo
l'interesse primario della tutela della salute pubblica. Un altro
esempio può essere riferito al fatto che, come ho già detto nelle
precedenti interpellanze, a livello nazionale da tempo si sta
cercando di presentare una legge quadro in materia, anche se
conosciamo bene tutte le lungaggini burocratiche, si parte con
buone intenzioni, ma chissà quando questa legge verrà
approvata.
All'interno di questa nuova normativa, che dovrebbe
regolamentare questo problema importante soprattutto dal punto di
vista della salute pubblica, si dice che la situazione diventa
allarmante quando il campo di esposizione è superiore a 0,2
microtesla per la bassa frequenza, e in questo caso si può
richiedere al comune di ordinare la rimozione della cabina o del
traliccio che provoca questa situazione. Ora, è stato accertato
nell'abitazione dei coniugi Praduroux che questo valore è superiore
a 0,2 microtesla; quindi è vero che questa normativa non è ancora
in vigore, ma c'è un iter per cui prima o poi ci sarà questa
normativa che per di più presuppone anche una specie di
monitoraggio e una rivisitazione di siti, in modo da poter
intervenire per ripristinare le situazioni non corrette o
inadeguate.
Proprio per l'importanza di questa sentenza, al di là del fatto
che, come detto precedentemente, si tratta di un caso diverso, che
ha preso a base il fatto che l'esposizione a campi elettromagnetici
provoca danni alla salute pubblica, chiediamo all'Amministrazione
regionale di verificare la possibilità d'intentare una causa
all'ENEL per questo caso, facendo valere come fatto principale il
rischio per la salute pubblica. Spero che da parte
dell'Amministrazione regionale ci sia la volontà di verificare con
gli uffici competenti, con l'Ufficio legale dell'Amministrazione
regionale, se si può portare in causa l'ENEL per i pericoli per la
salute pubblica conseguenti all'esposizione ai campi
elettromagnetici anche a bassa frequenza, prendendo spunto da
quanto è successo in quelle zone che ho appena citato.
Proviamo a verificare se è possibile, nel caso in cui la causa
vada in porto in modo positivo, dare una soluzione positiva a
quest'annoso e grave problema dei coniugi Praduroux. Se invece
ancora una volta non ci sarà data una risposta positiva, speriamo
che ci venga detto cosa si intende fare per quanto meno cercare di
attutire queste grosse difficoltà che questa famiglia e la località
di Hône stanno vivendo.
Rimaniamo in attesa della risposta dell'Assessore per verificare
la disponibilità che l'Amministrazione regionale ha del resto
sempre assicurato in quest'aula dicendo che c'era la volontà, ma
c'era purtroppo l'ENEL che godeva di una posizione di supremazia;
adesso, visto che in altre parti d'Italia si stanno intentando
delle cause contro l'ENEL, approfittiamo anche noi per cercare di
far valere le giuste cause di famiglie valdostane.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Giustamente il Consigliere Lanièce nelle premesse
ha ricordato che più volte quest'aula ha esaminato questo problema
e le risposte sono state fornite da diversi componenti della Giunta
a seconda dell'argomento che veniva trattato.
Vista l'impostazione dell'interpellanza, che sembra puntare il
dito, in senso buono del termine, sulla salute, spetta a me tentare
di dare delle risposte di ordine sanitario. Vorrei però premettere
alcune nozioni tecniche:
"Il progetto dell'elettrodotto Covalou-Montestrutto è corredato
di tutte le autorizzazioni ambientali, paesistiche e di tutela
storico-culturale prevista dall'attuale normativa nazionale e
regionale, in particolare il progetto è anche corredato dalle
valutazioni positive di compatibilità ambientale, ai sensi della
legge regionale n. 6/91.
Sulla base della segnalazione avanzata da alcuni cittadini di
Hône, è stato promosso un incontro con gli stessi per comprendere
le ragioni del disagio che possono essere così riassunte: la linea
attraverserebbe troppo da vicino il centro abitato di Priod creando
difficoltà ad un suo ulteriore sviluppo e nella posa dei pali
sarebbero state interessate delle aree dove, secondo
un'interpretazione storica, sarebbero presenti dei manufatti oggi
praticamente riconducibili alle barriere di produzione del Forte di
Bard del periodo Napoleonico. Rispetto alla vicinanza del centro
abitato, si fa presente che sono stati rispettati tutti i vincoli
previsti dall'attuale normativa, verificati in sede di rilascio
dell'autorizzazione. Le eventuali preesistenze storiche sono state
invece valutate da parte della Sovrintendenza."
Mi sono limitato a leggere una relazione tecnica preparataci dai
funzionari dell'Assessorato del territorio e ambiente.
Per quanto riguarda i valori di esposizione elettromagnetica -
che è il punto centrale - alla quale sono esposti gli abitanti,
essi rientrano abbondantemente nella norma di legge come stabilito
dalle misurazioni effettuate dall'ARPA. L'ultima misurazione è del
14 giugno u.s. che recita testualmente:
"Quest'intervento è stato effettuato per verificare l'intensità
dei livelli di induzione magnetica e campo elettrico a quattro mesi
dall'ultimo rilevamento effettuato e per estendere le misure ad
alcuni locali utilizzati per l'allevamento dei conigli e dei polli.
I valori rilevati in abitazione sono leggermente superiori a quelli
misurati nel corso del precedente intervento, ma rientrano nel
campo dei valori previsti con linea 132 kW funzionante a pieno
carico, vedi relazione intervento 26 gennaio 1999.
I livelli in corrispondenza alle gabbie dei conigli sono
identici a quelli della soprastante abitazione; nei locali adibiti
a pollaio, nonché nella cantina, i livelli sono più bassi come è
prevedibile in considerazione della maggiore distanza dalla linea;
in ogni caso i valori rilevati sono molto lontani dai limiti
prescritti dal DPCM 23 aprile 1992, considerati cautelativi nei
confronti degli effetti acuti da esposizione a campi
elettromagnetici a 50 hertz."
Quest'ultima frase la svilupperemo dopo perché i concetti
espressi sono quelli già citati dal Consigliere Lanièce dei limiti
dei valori in assoluto e nei confronti degli effetti acuti, dicono
il Dott. Agnesod, Responsabile della sezione Radiometria, e il
Dott. Operti dell'ARPA.
Questa è la situazione allo stato attuale. Fortunatamente, per
quanto riguarda la salute, non sono stati accertati danni alle
persone da parte dell'autorità sanitaria e in relazione alla
presenza della linea elettrica pur non potendo escludere a priori
sintomatologie psicosomatiche che, come è ben noto a tutti, sono
diverse da soggetto a soggetto. Non sto a ricordare al Consiglio
regionale, perché mi pare di averlo fatto in precedenti occasioni,
quali e quanti sono stati gli interventi predisposti dal servizio
di Medicina legale dell'USL anche in una logica di medicina
preventiva per tutelare la salute dei coniugi Praduroux
fortunatamente, allo stato delle conoscenze scientifiche di oggi,
siamo assolutamente nella norma. "Sic stantibus rebus", allo stato
dell'arte, né la Regione, né l'USL, né l'Ispettorato regionale del
lavoro, né l'INAIL, né l'INPS, né il Governo possono intervenire
nei confronti dell'ENEL.
Questa è la situazione chiara perché si può intervenire nei
confronti di terzi a condizione che ci sia l'accertamento di una
mancanza, di un'assenza, di una manchevolezza; allo stato
dell'arte, ripeto, non è possibile fare nulla.
Ciò detto, non vogliamo minimizzare il problema, anzi non si può
non riconoscere che il tema dell'esposizione ad onde
elettromagnetiche è ben lungi dall'essere risolto. Il Consigliere
Lanièce ha già citato il disegno di legge quadro n. 4816, che è
fermo in Commissione ambiente della Camera non per lungaggini
burocratiche, purtroppo, ma perché non c'è la volontà politica e
non c'è l'accordo fra le forze politiche di maggioranza e di
opposizione di mandare avanti il disegno di legge.
È un disegno di legge che prevede una messa in opera di attività
di risanamento dalle onde elettromagnetiche e che fissa in questa
proposta al 2015 l'ultimazione delle opere stesse; è un disegno di
legge che creerà una serie infinita di problemi perché, essendo
l'Italia inserita in ambito europeo, un eventuale disegno di legge
del Parlamento italiano in materia di onde elettromagnetiche
dovrebbe giocoforza avere il visto e l'avallo della Commissione
europea. Questo significa che, qualunque impostazione tecnica si
voglia dare in Italia al problema delle onde elettromagnetiche,
quest'impostazione tecnica dovrà essere decisa d'intesa con i
partner europei; ciò significa migliaia di miliardi d'interventi di
risanamento, questa è la dimensione del fenomeno.
È chiaro che se qui possiamo parlare di valori fissi a 0,2
microtesla o a quant'altro, è chiaro che la definizione di questi
valori a tutt'oggi non è supportata da elementi di conoscenze
scientifiche adeguate e appunto sotto l'aspetto sanitario quello
che fa testo è un solo elemento ed è il nesso causale fra
l'esposizione e lo stato della salute.
È un concetto medico-legale molto delicato questo, è un concetto
medico-legale a cui fanno riferimento sempre le perizie tecniche a
livello di tribunale nell'accertare la responsabilità o meno dei
medici nell'effettuazione di qualunque atto medico e se facciamo
caso, a fronte d'innumerevoli ricorsi, di cause aperte dai
cittadini nei confronti dei medici per negligenze tecniche e di
professionalità da parte dei medici stessi, nella stragrande
maggioranza dei casi le sentenze sono di assoluzione nei confronti
dei medici. Perché se è vero che può essere accertata la mancanza e
la negligenza, è difficilissimo a posteriori accertare il nesso
causale fra la mancanza e lo stato della salute perché se io oggi
giudice accerto che tre mesi fa, sei anni fa, dieci anni fa, il
Dott. X ha avuto un comportamento negligente, io giudice oggi non
posso accertarmi che dieci anni fa il Dott. X, secondo scienza e
coscienza, aveva accertato che allo stato dell'arte quella era la
situazione sanitaria del soggetto interessato. È questo il problema
dei problemi, cioè l'accertamento del nesso causale fra
l'esposizione e lo stato di salute.
Personalmente sono dell'idea che se non siamo oggi all'anno zero
della conoscenza scientifica in materia di onde elettromagnetiche,
siamo all'anno uno, siamo molto molto distanti dal capire quali
sono le fonti di rischio per la salute umana, che sia il cellulare,
che siano le linee elettriche, che siano i computer, che sia tutto
il sistema del mondo civile che ci circonda e se posso esprimere
anche un convincimento personale, ritengo che in questa grossa
battaglia oggi vincono le multinazionali, vincono i forti, non
vincono sicuramente i cittadini, non vinciamo noi che siamo i
rappresentanti dei cittadini.
Per cui se vogliamo essere onesti, guardiamoci lo stato della
situazione: ci sono eminenti studi epidemiologici che sostengono
l'ipotesi della rilevanza eziologica di tali esposizioni anche se
non permettono di formulare una valutazione del nesso causale di
cui ho parlato. Ci sono allo stato dell'arte semplici giudizi di
sospetto e a questo proposito i servizi veterinari dell'USL hanno
inviato, su mia proposta, all'Istituto superiore della sanità gli
accertamenti fatti nella casa dei coniugi Praduroux circa le
malattie accertate agli animali, stiamo aspettando una risposta
dall'Istituto superiore della sanità che, secondo quanto ci è stato
riferito, arriverà a giorni.
Temo di poter già anticipare, da quanto ci è stato detto
telefonicamente, che la risposta sarà nei termini in cui ho appena
riferito, cioè di un'ipotesi di rilevanza eziologica, ma di
semplici giudizi di sospetto perché la scienza a tutt'oggi non è in
grado di dare delle risposte chiare e accertate.
In merito all'interpellanza, se devo essere del tutto franco e
sincero, come sono solito essere, dovrei dire che questa dovrebbe
essere considerata irricevibile per l'assenza del contenuto
dell'interpellanza stessa, è come se andassimo a giudicare un
omicidio in assenza del morto. Consigliere Lanièce, come è
possibile chiedere alla Giunta regionale di costituirsi parte
civile, in che cosa? In un procedimento inesistente.
A noi non risulta che sia stato aperto un procedimento, per
costituirsi parte civile, Consigliere Lanièce, lei lo sa bene, non
è il caso di chiedere agli uffici legali di darci una risposta, per
potersi costituire parte civile deve esserci un procedimento penale
aperto, che è cosa diversa dal procedimento citato dal Consigliere
Lanièce del Pretore di Rimini che è a tutti gli effetti una causa
civile. Deve esserci una denuncia nei confronti dell'ENEL che viene
citata per danni nei confronti di cose o di persone, allo stato
attuale così non è, per cui è impossibile dare una risposta, nel
senso che non è possibile ipotizzare la costituzione di parte
civile in assenza di un procedimento penale aperto che è il
presupposto giuridico indispensabile.
Ciò detto, voglio riconfermare che il Governo regionale si è
attivato, ha seguito con apprensione e continua a seguire con
apprensione questa problematica. Ci sentiamo vicini ai coniugi
Praduroux, lo diciamo in tutta sincerità, ma siamo impossibilitati
ad intervenire oltre quanto abbiamo fatto per i motivi detti. Ci
sentiamo vicini e solidali con loro e riconfermiamo l'impegno del
Governo regionale a seguire tutta la problematica, ma non solo, ci
faremo carico di sollecitare con lettera e anche con l'intervento
dei parlamentari valdostani, Caveri e Dondeynaz, il Governo perché
tiri fuori dai cassetti questo disegno di legge. Vogliamo capire,
per dircela tutta, se ha intenzione di fare melina o se ha
intenzione di entrare nel merito della questione.
Se si entrerà nel merito, come noi riteniamo importante e utile,
saremo anche noi in grado, con l'esperienza negativa purtroppo per
i coniugi Praduroux, di portare il nostro contributo a livello
parlamentare e per segnalare gli aspetti tecnici che abbiamo
rilevato, pertanto ci faremo carico di chiedere ufficialmente al
Parlamento di impegnarsi a portare avanti il disegno di legge in
materia, vedremo le modalità, potrebbe essere un'interpellanza,
potrebbe essere un'interrogazione o anche una lettera formale
direttamente al Presidente del Consiglio dei ministri.
Concludo raccomandando a tutti di non strumentalizzare
politicamente questa questione, guarda caso sono le forze di
opposizione presenti e non presenti in Consiglio regionale che a
volte, chi in buona fede, chi in mala
fede…, riconosco i sacrosanti diritti
dell'opposizione di farsi paladini di tutte le questioni che
riguardano i cittadini valdostani, ma prendo
atto… non è moralismo
questo…
(interruzione del Consigliere Lattanzi, fuori microfono)
… si prende atto, caro Consigliere
Lattanzi, che qui la controparte non è e non può essere
l'Amministrazione regionale, poi liberi d'interpretarla in questo
senso, ma se si vuole vincere la battaglia, caro Consigliere
Lattanzi, che non è chiamato in causa, per cui è pregato di
zittirsi, se si vuole vincere una battaglia, la battaglia la si
vince in questo caso mettendo assieme cittadini ed istituzioni. È
inutile parlare di tribunali e di diritti del malato, è inutile
riempirsi la bocca di demagogia pura, quindi dobbiamo essere seri,
noi siamo seri e siamo disponibili ad operare assieme ai cittadini
con le forme e le modalità che riterremo più opportune.
È un invito che facciamo, se viene raccolto siamo grati,
altrimenti prendiamo atto che si vuole strumentalizzare
politicamente la questione e questo, cari consiglieri, va a totale
detrimento dei coniugi Praduroux e di coloro che si trovano nella
stessa situazione.
Président La parole au Conseiller Lanièce.
Lanièce (Aut) L'ultima frase mi lascia molto allibito, nel senso
che per cinque volte ho trattato quest'argomento in questo
Consiglio, non ho mai fatto nessuna strumentalizzazione, anche se
avrei potuto farlo. Ho sempre chiesto, e tutti possono verificarlo,
il Presidente del Consiglio "in primis", di far sì che ci fosse un
incontro fra Amministrazione regionale, Comune di Hône, ENEL e i
cittadini che purtroppo devono subire una situazione che è così
perché è stata autorizzata dall'Amministrazione regionale.
Preciso: l'Amministrazione regionale ha dato l'ok, quindi non
possiamo dire che non c'entriamo nulla perché l'Amministrazione
regionale, ripeto, ha dato l'ok. Come mai? Ha fatto una valutazione
errata. Allora cominciamo a renderci conto che abbiamo fatto uno
sbaglio noi, Amministrazione regionale. Chi era l'Assessore
all'epoca non mi interessa, la Giunta regionale ha fatto un
errore.
Visto che la Giunta regionale ha fatto un errore e visto che
questo riguarda la salute pubblica dei cittadini valdostani che
l'Amministrazione regionale deve tutelare, penso che la prima cosa
da fare sia quella di cercare una soluzione, non di lavarsene le
mani; quindi nessuna strumentalizzazione, e i colleghi che hanno
seguito questa vicenda possono benissimo provare quanto ho detto,
visto che ho solamente chiesto sempre degli incontri senza fare
polemica.
Per prima cosa non posso accettare delle simili dichiarazioni,
mi dispiace, Assessore Vicquéry, ma queste cose non si possono
neanche dire perché non corrispondono al vero. Se ci si riferisce a
qualche altra forza, non so, però sia io che lo stesso collega
Tibaldi ci siamo attivati per chiedere, come facciamo sempre,
delucidazioni su problemi che secondo noi è importante che vengano
discussi in Consiglio, perché riteniamo che ad essi debba essere
data una soluzione, nel caso in discussione una soluzione ai
cittadini di Hône della località Priod.
Detto questo, supponiamo che venga comprovato che ci sono
conseguenze mediche da quest'esposizione: in questo caso
l'Amministrazione regionale è possibilista nel fare un'azione
contro l'ENEL? L'Amministrazione regionale poco tempo fa ha stilato
una bozza di protocollo d'intesa con l'ENEL per un investimento di
centinaia di miliardi.
In una dichiarazione resa da Federbim a Roma il 31 marzo 1999 e
indirizzata a tutti i presidenti dei consorzi Bim associati,
compreso quello valdostano, al punto b) di questo protocollo si
dice che la Commissione ambientale della Camera ha approvato una
risoluzione con la quale impegna il Governo a definire un
protocollo d'intesa con l'ENEL da estendere successivamente anche
agli altri soggetti gestori nel campo della produzione,
trasmissione e distribuzione di energia elettrica, finalizzato a
sviluppare e adottare, nelle costruzioni di nuovi impianti e negli
interventi di ammodernamento di quelli esistenti, tutte quelle
soluzioni funzionali tecnologiche che consentano di ridurre
l'impatto ambientale e di ridurre l'esposizione della popolazione
ai campi elettromagnetici. Allora, visto che abbiamo fatto una
prima bozza di protocollo d'intesa con l'ENEL e che c'è a livello
nazionale una dichiarazione che invita il Governo e tutti gli enti
interessati a mettere in atto delle convenzioni nelle quali venga
ribadito che si deve cercare di ridurre l'impatto ambientale e di
ridurre l'esposizione della popolazione ai campi elettromagnetici,
questa è l'occasione giusta per inserire in questo protocollo
d'intesa, che prevede circa 1000 miliardi d'investimenti, questa
clausola.
L'Assessore diceva che i limiti verificati dall'ARPA sono molto
al di sotto di quanto stabilito dall'attuale normativa ed è vero,
però, come giustamente ha precisato l'Assessore, riguarda sempre
gli effetti acuti, non si sa niente sugli effetti a lunga
frequenza. Questa è già una cosa importante. Per di più, anche da
una semplice verifica numerica, il primo controllo effettuato in
data 14 ottobre 1998 dall'ARPA prevedeva in camera da letto 0,098
microtesla, in data 14 giugno 1999 invece il valore in camera da
letto era 0,85, quindi è aumentata di 85 volte l'induzione
magnetica in sei mesi, mentre in cucina si è passati da 0,11
microtesla a 0,62 con un aumento di 6 volte.
Quindi, tutto va bene, ma intanto in sei mesi, guarda caso,
sempre l'ARPA, che viene a fare le verifiche, attesta un aumento di
85 volte in una zona, tenuto conto altresì che nella camera da
letto lo 0,85 è superiore a quello 0,2, che in base a dichiarazioni
di esperti, rappresenta un limite entro il quale è ragionevole
cominciare a porre in essere delle iniziative per tutelare la
salute pubblica. Di fronte a questi dati rilevati dall'ARPA, che è
l'Agenzia regionale per la protezione dell'ambiente, creata
dall'Amministrazione regionale, fossi l'Assessore sarei più cauto
perché è vero che ancora non è pronta la normativa nazionale che
stabilisce dei criteri precisi, ma un incremento così considerevole
nell'arco di sei mesi dovrebbe indurlo a cominciare a far delle
verifiche.
È vero che non si sa ancora bene quali siano le conseguenze per
la salute pubblica, però si parla sempre di effetti acuti, mentre
qui si parla di un effetto a lunga frequenza perché la famiglia
Praduroux non è che ha abitato un giorno lì, ma continua ad
abitarvi e adesso purtroppo deve andare via dalla sua casa. Questo
vale non solo per il caso della famiglia Praduroux, ma vale per
tutti i Valdostani che si trovano in una situazione del genere e,
quando ho fatto riferimento ad altri casi, l'ho fatto proprio per
far vedere che in quei casi la Regione e i comuni si sono mossi
contro l'ENEL per tutelare la salute pubblica ed è ciò che oggi io
chiedo. Se poi occorre che i Signori Praduroux facciano una
denuncia in modo che poi l'Amministrazione regionale possa
costituirsi parte civile, va bene, ma almeno si dia la
disponibilità a verificare se, nel caso ci sia una denuncia da
parte dei Signori Praduroux contro l'ENEL, l'Amministrazione
regionale può entrare in causa.
Penso che un po' più di elasticità ci vorrebbe, non per
strumentalizzare, ma perché un caso di salute pubblica merita
un'accurata attenzione. Noi non strumentalizziamo niente.
Lei ha detto che è disponibile, faccia tutto il possibile
allora, ma non dica: "Questo non possiamo farlo", piuttosto dica:
"Se i Signori Praduroux faranno una denuncia all'ENEL,
verificheremo la possibilità di costituirci parte civile". Questa
sarebbe una risposta positiva perché anche se non fa niente in
questo momento, però dà la sua disponibilità a verificare, solo a
verificare. Ci aspettavamo almeno questo oggi, altrimenti ogni
volta che parliamo di questo problema, le risposte sono sempre che
i limiti non esistono.
È vero, non esiste per il momento una normativa in vigore,
esiste solo una normativa che fissa dei limiti per degli effetti
acuti, che è una cosa diversa dagli effetti a lunga frequenza ma,
visto che si sono verificati proprio dei casi ultimamente, pensavo
che fosse il caso di approfittare di quello che è successo in altre
parti d'Italia; se il Sindaco del Comune di Chianti e la Regione
Toscana hanno fatto una protesta contro l'ENEL, sono riusciti a
bloccare la linea e poi c'è stata una sentenza del TAR che ha
ridotto l'energia presente nell'elettrodotto, come hanno fatto a
intentare questa causa? Accertiamo, verifichiamo questi casi e poi
facciamo il possibile, come dice l'Assessore, visto che ha sempre
riaffermato la disponibilità della Giunta a dare una mano su
quest'argomento, però diamola sul serio questa mano, cerchiamo di
fare tutto il possibile. Tanto se verrà fatto qualcosa, sarà merito
dell'Amministrazione regionale e io ne sarò contento, mica cambia
niente per me! Voglio dare soltanto una soluzione positiva ai
Signori Praduroux, cioè l'importante in quest'aula è che venga
presa una decisione, se poi io la propongo e lei la attua, è
certamente merito suo perché io posso solo proporla. Non vogliamo
strumentalizzare nulla perché si parla di un argomento di salute
pubblica.
Quindi invito l'Assessore con gli uffici a fare le opportune
verifiche ed eventualmente, se c'è bisogno che ci sia una denuncia
da parte dei coniugi Praduroux, a dire: "Fate una denuncia, noi
verifichiamo la possibilità di appoggiarla". Questo è un ragionare
in termini non politichesi, ma per dare un aiuto concreto a gente
che soffre per cause non dovute a loro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK