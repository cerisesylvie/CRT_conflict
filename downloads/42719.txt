Consiglio Regionale della Valle d'Aosta - Oggetto del Consiglio n. 224 del 14 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 224 del 14 gennaio 2021 - Resoconto
OGGETTO N. 224/XVI - Interpellanza: "Intendimenti in merito
alla prospettata riattivazione della linea ferroviaria
Aosta-Pré-Saint-Didier".
Marguerettaz (Presidente) -
Direi che possiamo
tranquillamente passare al punto 37 all'ordine del giorno. Per la
presentazione consigliera Aggravi, ne ha facoltà.
Aggravi (LEGA VDA) -
L'interpellanza torna sulla tematica
riguardante la riattivazione della linea Aosta-Pré-Saint-Didier e
più in generale, con alcuni quesiti legati al futuro,
all'evoluzione di quello che era il piano strategico degli
interventi e un po' della riorganizzazione del sistema dei
trasporti.
Come già accennato dal collega Carrel nella sua iniziativa,
l'interpellanza mira prima di tutto, è questo il primo quesito, a
comprendere - tra l'altro l'Assessore aveva preannunciato che la
risposta sarebbe stata più completa su questo quesito - quale sia
stata la risposta di RFI alla richiesta dell'Assessore, e quindi
conseguentemente del gestore Trenitalia, riguardo alla
riattivazione, seppur anche parziale, della linea ferroviaria
Aosta-Pré-Saint-Didier in vista della prossima apertura delle
scuole. Questa richiesta può essere poi - noi ovviamente l'abbiamo
poi declinata negli altri due quesiti - utile a comprendere quale
sia la strategia che il Governo regionale intende perseguire per il
raggiungimento degli obiettivi di cui alle lettere B e D
dell'articolo 1 della legge 22. La legge 22 citava al comma 2
dell'articolo 1 lettera B: la riattivazione e potenziamento della
linea del servizio ferroviario sulla direttrice
Aosta-Pré-Saint-Didier, valorizzando le stazioni storiche, le
potenzialità turistiche e l'integrazione con la linea Aosta-Ivrea.
Al punto D invece si citavano le possibilità di attingere a risorse
statali europee, per il finanziamento delle opere necessarie al
potenziamento ferroviario e per la prosecuzione della linea fino a
Courmayeur.
Questo aspetto era già stato oggetto di discussioni in
quest'aula nella precedente legislatura, quando abbiamo discusso e
poi approvato il piano strategico degli interventi. Ricordo che ci
furono due questioni che tennero banco in quella discussione. La
prima, una questione puramente di metodo, ovvero a giudizio già del
nostro gruppo e di altri gruppi di opposizione, si disse che forse
prima dovevamo definire puntualmente quello che era il piano dei
trasporti e quindi le scelte da fare, e poi definire gli
interventi. Ma soprattutto vi era un grosso problema, e lì ricordo
la presentazione da parte del nostro gruppo di un emendamento che
poi è stato accolto, riguardo ai finanziamenti per gli interventi,
perché noi possiamo ipotizzare qualsiasi tipo di intervento, ma se
poi dopo non abbiamo le linee di finanziamento e le coperture,
ovviamente non possiamo fare nulla.
Ricordo, ed è agli atti, che se si va a ripercorrere il
programma strategico degli interventi, che è un lavoro che ha delle
parti molto ben dettagliate e molto definite, la parte che riguarda
appunto i fondi e i finanziamenti cita in maniera molto pratica il
fatto che bisogna andare per la maggior parte degli interventi a
trovare le risorse, siano esse europee, siano esse regionali, siano
esse di terze eventualità. Infatti, noi inserimmo la possibilità, e
il Consiglio lo accettò, anche di andare su canali più privatistici
o comunque anche di indebitamento pro-investimento, perché qui di
questo si parla.
Infatti, possiamo citarlo, nelle schede che avete inviato per
contribuire al
Recovery Fund
- poi in realtà anche oggi
vedendo un'ennesima bozza che ho ricevuto, io sinceramente a parte
non capire dove verranno fatti gli interventi, non solo in Valle,
in tutta Italia, ma questo lo lasciamo a chi a Roma sta gestendo
una crisi al buio, se possiamo dire così - avete ovviamente
prospettato e richiesto, in particolare per la
Aosta-Pré-Saint-Didier stimato sui 40 milioni di euro e sul resto
della linea sugli 81 milioni di euro, se non erro, proprio perché
bisogna comprendere dove andare a trovare giustamente le
risorse.
In particolare, ne approfitterei per capire e comprendere
definitivamente, visto che parliamo di risorse, se la copertura
finanziaria per l'elettrificazione, posto che io mi trovo gli 81
milioni appunto richiesti nel PNRR, ci sono o non ci sono, perché
altrimenti abbiamo un problema ulteriore rispetto che fare
pushing
, un po' come l'Assessore già aveva detto, nei
confronti di RFI e di Trenitalia, perché ci si sbrighi su questo
aspetto.
L'ultimo punto riguarda poi invece la comprensione, ovvero
chiediamo quale sia lo stato delle valutazioni relative al
completamento della flotta dei treni bimodali, come da programma
strategico degli interventi. Perché chiediamo questo? Perché non è
stato chiaro, nel corso anche della discussione avuta sul bilancio,
se c'è l'intenzione di sfruttare la possibilità di completare la
flotta con un ulteriore acquisto di ulteriori tre veicoli, a fronte
del fatto che comunque, come l'Assessorato ha detto in Commissione,
ci sono oggi le risorse e a fronte di un finanziamento statale ci
potrebbe essere a carico della Regione una spesa di quattro milioni
di euro. Cito questo perché? Perché un aspetto di questi treni, che
è citato anche dalle specifiche tecniche, prevede la possibilità di
sostituire, nel momento in cui la linea fosse totalmente
elettrificata, il
power back diesel
con delle batterie,
quindi sfruttare appieno la linea elettrica.
Io in questi ultimi giorni mi sono appassionato al tema e ho
avuto anche la fortuna di potermi confrontare con Stadler, che è il
produttore appunto di questi veicoli - se l'Assessore avesse
piacere vorrei poi inoltrarle anche la comunicazione che ho avuto
da parte della società - riguardo a una possibilità. Ci sono delle
esperienze, in particolare Ferrovie Nord, la Regione Campania, ma
anche la Germania, cui guardo in maniera molto più interessata, per
cui in alcune realtà, a fronte di pesanti costi per
elettrificazione o non delle linee, i gestori stanno passando a
sfruttare la possibilità di convertire alcuni treni, come quello
bimodale, a una totale gestione elettrica sfruttando l'evoluzione
delle batterie, che consentono appunto, a fronte della
realizzazione di stazioni di ricarica, di poter far percorrere a
questi veicoli un chilometraggio maggiore. Quello che volevo capire
era se l'Assessorato aveva valutato questa ipotesi, perché
oggettivamente io ho visto delle tempistiche che avete riportato
nelle tabelle del Recovery Fund per quello che riguarda i lavori:
prospettati tre anni, siamo in Italia, sappiamo qual è poi il vero
problema. Quindi mi chiedo se a fronte di questo magari ci potrebbe
essere la valutazione di dire: beh, io ho già fatto un investimento
che riguarda dei treni che hanno la doppia forza motrice, potrei, a
fronte della tecnologia batteria che sta aumentando il
chilometraggio, fare una valutazione ulteriore e avere un treno
totalmente elettrico che possa, a fronte di un costo minore e
soprattutto forse più certo, proprio perché 80 milioni di euro sono
comunque tanti e non si sa quando potrebbero arrivare, anche a
fronte delle progettazioni, avere un costo opportunità che mi fa
pensare a una soluzione più rapida, che poi tra l'altro non
escluderebbe l'elettrificazione, perché ovviamente io avrei delle
batterie e in caso di elettrificazione potrei avere una ricarica
gestita dal pantografo e non dalle stazioni di ricarica.
Presidente -
Per la risposta l'assessore Minelli.
Minelli (PCP) -
Grazie collega Aggravi. Come avevo detto
ieri nella risposta all'interpellanza dei colleghi di Pour
l'Autonomie ritenevo che fosse più utile inquadrare la materia in
un'unica risposta, ma è stato scelto così e mi attengo alle domande
che lei ha posto.
1) Quale sia stata la risposta di Rete Ferroviaria Italiana alla
richiesta dell'Assessore e se conseguentemente vi siano stati
riscontri anche da parte di Trenitalia.
Sulla proposta di riapertura a breve termine, l'eventualità
della riapertura a breve termine, di una tratta limitata e con
corse soprattutto rivolta agli studenti, RFI ha evidenziato una
difficoltà a intervenire immediatamente, ma non ha escluso una
valutazione attenta dell'ipotesi, tanto è vero che è programmato
per la settimana prossima un sopralluogo lungo la tratta
Aosta-Arvier tramite un carrello ferroviario, sopralluogo a cui
parteciperà anche la direttrice di RFI del nord Italia, che vuole
rendersi conto personalmente della situazione. Questo in risposta a
quanto lei chiedeva e a ciò che RFI mi ha comunicato.
2) Quale sia la strategia che il Governo regionale intende
perseguire per il raggiungimento degli obiettivi di cui alle
lettere B e D dell'articolo 1 della legge 22 del 2016. Lei mi fa
quindi delle domande sulla strategia. Come emerge dalla premessa
che io ho fatto nella precedente interpellanza, c'è stata una
serie, che definirei coerente, di atti da parte della Regione Valle
d'Aosta a partire dal 2016: prima la legge regionale 22 del 2016,
poi l'accordo quadro con RFI del 2017 e infine il programma
strategico per gli interventi sulla ferrovia del luglio 2019.
Evidentemente il Governo regionale, come è scritto peraltro nel
programma di maggioranza, intende proseguire su questa linea di
comportamento e perseguire le strategie che sono contenute nel
programma strategico degli interventi, che sostanzialmente prevede
due cose: nel breve termine la riattivazione della linea
Aosta-Pré-Saint-Didier e nel più lungo termine l'elettrificazione
della stessa e la possibilità di utilizzarla per un eventuale
servizio di tram-treno in grado di arrivare fino a Courmayeur, un
progetto da perseguire per fasi e ovviamente con gli opportuni
approfondimenti.
Rispetto al punto A, cioè la riattivazione della linea,
evidenzio che la ripresa dell'esercizio consentirebbe di dare
attuazione al servizio che è già previsto nel contratto con
Trenitalia, contratto l'ho ricordato ieri sottoscritto ad agosto
dello scorso anno, del 2020, che consiste in sei coppie di corse
giornaliere e anche che, sulla base degli studi condotti da Rete
Ferroviaria Italiana, la riattivazione della linea potrebbe
avvenire con un potenziamento consistente nell'incremento del
carico assiale a 18 tonnellate/asse, cosa che consentirebbe a una
più ampia tipologia di treni di circolare sulla tratta e non solo
quelli che si utilizzavano al momento della sospensione.
Rispetto al punto B, quindi l'elettrificazione e la possibilità
di utilizzare per un servizio di tram-treno la tratta, evidenzio
che il Governo regionale, con un provvedimento dell'ottobre 2019,
ha deliberato la scelta di acquisire uno studio tecnico economico
di approfondimento sull'ipotesi del sistema tram-treno, con le
opzioni o Pré-Saint-Didier-Courmayeur o
Aosta-Pré-Saint-Didier-Courmayeur, allo scopo di approfondirne la
fattibilità, confrontare le diverse opzioni di realizzazione e di
gestione, di acquisire gli elementi necessari per procedere
eventualmente al successivo affidamento della prima fase di
progettazione ed una serie di informazioni utili per eventuali
candidature dell'iniziativa a bandi ministeriali o dell'Unione
Europea. Prevediamo di poter acquisire questo studio nel corso del
2021.
Quale sia lo stato delle valutazioni relative al completamento
della flotta di treni bimodali, come da programma strategico degli
interventi. Il programma strategico prevede delle valutazioni
sull'opportunità di procedere all'ordinazione di tre ulteriori
treni bimodali finanziati dallo Stato, ma con una quota a carico
della Regione. Di seguito espongo alcune considerazioni, che sono
di tipo molto tecnico, del servizio competente in materia di
ferrovia. Innanzitutto, a tutela dell'Amministrazione, si è voluto
aspettare che i treni bimodali fossero operativi e funzionanti
anche in doppia composizione, ovvero con due treni uniti. La
relativa omologazione, con l'autorizzazione di messa in servizio, è
stata acquisita nel mese di settembre 2020 e poi, dopo alcuni
passaggi interni a Trenitalia, il treno bimodale, unito insomma, ha
fatto il suo primo viaggio in doppia composizione un mese fa, il 12
dicembre 2020. Una prima valutazione riguardante il buon
funzionamento dei treni si è quindi conclusa negli ultimi mesi,
quando tutti i cinque bimodali hanno superato la fase di verifica
in esercizio.
Nel frattempo, è stato svolto un approfondimento rispetto alla
manutenzione dei treni nei primi cinque anni che è compresa nel
contratto di fornitura, ma che il Ministero delle infrastrutture e
dei trasporti ritiene che vada scorporata dal finanziamento
statale, a valere sui fondi FSC per gli ulteriori treni che si
intendono ordinare. A questo proposito è stato necessario separare,
in modo condiviso con il Ministero, le diverse lavorazioni inerenti
le manutenzioni da quelle assimilabili agli interventi in garanzia
ed è tuttora in corso con il direttore di esecuzione del contratto
la relativa quantificazione economica, ai fini del ricalcolo delle
quote di finanziamento regionale e statale. Potrà poi seguire la
convenzione con il Ministero ed in parallelo il perfezionamento
della procedura di affido. Questa era la parte più tecnica.
Dal punto di vista strategico, in accordo con il servizio
competente si ritiene opportuno che prima di ordinare la
fabbricazione di ulteriori bimodali siano definite le penali, il
ritardo maturato nella fornitura dei primi cinque treni, su cui
Stadler ha formulato alcune osservazioni, in modo da evitare di
avviare una nuova procedura con delle contestazioni pendenti su
quella precedente.
Infine, occorre considerare poi due ulteriori aspetti: primo,
che nell'ambito del nuovo contratto di servizio tra Regione è
Trenitalia, siglato appunto ad agosto, è prevista l'integrazione
della flotta dei bimodali. C'è un allegato al contratto che prevede
questa integrazione della flotta dei bimodali con ulteriori quattro
bimodali forniti direttamente da Trenitalia. Seconda cosa, visti i
tempi lunghi necessari alla nuova fornitura Stadler, questa
presumibilmente avverrà a ridosso della prima parte
dell'elettrificazione della tratta Ivrea-Aosta, situazione che poi
dovrà essere affrontata praticamente disattivando la modalità
diesel e utilizzando esclusivamente la modalità elettrica.
Per quanto riguarda Stadler preciso che anche la sottoscritta ha
avuto nel mese di novembre un'interlocuzione con la società che ha
illustrato le nuove tecnologie: non so se è la stessa
documentazione che ha ottenuto anche lei, ma possiamo vederla e si
possono ovviamente fare delle valutazioni su queste possibilità.
Comunque, l'ipotesi di avere solo batterie elettriche, che è quello
che lei ha praticamente spiegato per quanto ha ricevuto nella
documentazione, è interessante e si potrebbe valutare per la
Aosta-Pré-Saint-Didier.
Nella sua domanda lei parlava di strategie e non espressamente
di finanziamenti, ma io credo che tutte le strade e le soluzioni
per i finanziamenti restino aperte e siano da considerare.
Presidente -
La parola al collega Aggravi, ne ha
facoltà.
Aggravi (LEGA VDA) -
Devo farle dei complimenti,
assessore Minelli, perché anche politicamente vedo che sta tarando
le sue risposte: me lo consenta, ma è anche quota parte della
visione strategica sapere se ci sono i soldi e sapere se le
coperture consentono di definire la strategia. Io forse nella mia
domanda, e qui ho fatto forse un errore, ho concentrato la domanda
sulla strategia, ma
il y a le temps
e quindi le risposte le
troveremo in una maniera o nell'altra, anche perché in realtà una
risposta su questo aspetto me l'ha data con la chiosa finale e
quindi il grosso problema sarà trovare i soldi per fare ovviamente
tutta una serie di interventi.
Nella sua risposta al quesito numero 2 vorrei solo aggiungere un
aspetto e rimarcarlo: lei ha parlato di una serie coerente di atti
del 2016. Me lo consenta, ma forse prima dell'approvazione del
programma strategico degli interventi una maggiore coerenza si
sarebbe potuta trovare definendo il piano regionale dei trasporti e
quindi i conseguenti interventi. Perché questo? Perché, come
abbiamo già avuto occasione di discutere, il piano strategico degli
interventi ha, su tutta una serie di aspetti, delle variabili che
devono essere valutate e devono essere fatte delle scelte, quindi
ci sono molti interventi che sono potenziali oppure eventuali e
forse meritava una visione prima più strategica e ampia e poi la
definizione puntuale degli interventi. Ma si sa, anche la ragion
politica all'epoca ebbe il suo peso: comunque qualcuno ci ha
guadagnato da annunci sul giornale all'epoca, però forse era meglio
fare meno annunci - lo dice una parte politica che spesso è
accusata di fare tanti annunci - e su queste cose forse prima si
doveva decidere cosa fare e poi decidere come farlo.
Per quanto riguarda poi invece la parte della fornitura, mi
sorge un'ulteriore domanda, ma avremo tempo per parlarne. Mi dico:
è vero, come lei giustamente ricorda nell'accordo quadro con
Trenitalia c'è questa possibilità, ovvero valutiamo la
riattivazione della Aosta-Pré-Saint-Didier, vedremo come andrà
questo sopralluogo; lei giustamente citava l'integrazione della
flotta con quattro bimodali da parte di Trenitalia, sarebbe bene,
ma forse l'ha già verificato, se Trenitalia questi quattro veicoli
ce li ha e soprattutto sarebbe bene capire se Trenitalia ha
intenzione di farlo, perché a me sembra che ci sia una possibilità
che continuiamo a portarci dietro, ma poi in realtà l'opzione o
comunque l'obiettivo non lo raggiungiamo, cioè continuiamo sempre a
rimandare il momento dell'attivazione. A questo punto però, giusti
i passi che sono stati fatti e rimarcati dalle strutture
nell'interesse e nella tutela dell'amministrazione su eventuali
nuovi acquisti, mi dico anche se i nuovi acquisti potrebbero
arrivare quando c'è di fatto un'elettrificazione compiuta; io lo
vorrei sperare, perché oggi mi sembra che l'elettrificazione
completa della linea, non sto parlando di Aosta-Pré-Saint-Didier,
sto parlando dell'altra, mi sembra che è sempre più eventuale e
sempre più avanti.
Sono contento infine, almeno questo devo dirlo, e sono
disponibilissimo a condividere e anche a confrontare la
documentazione che ho con la documentazione che magari ha
analizzato, perché forse anche la possibilità di sfruttare la
tecnologia della batteria potrebbe essere utile magari a un certo
punto a fare una scelta diversa, quando capiremo se
l'elettrificazione si potrà fare o non si potrà fare e soprattutto
quando si potrà finalmente pensare che sia definita, perché mi
sembra che le eventualità siano ancora troppe rispetto alle
certezze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK