Consiglio Regionale della Valle d'Aosta - Oggetto del Consiglio n. 1103 del 24 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1103 del 24 marzo 2010 - Resoconto
OGGETTO N. 1103/XIII - Interpellanza: "Riapertura
dell'inchiesta sulla morte del Deputato valdostano Corrado
Gex".
Interpellanza
Tenuto conto che recentemente il Procuratore capo di Mondovì,
Maurizio Picozzi, ha riaperto l'inchiesta sull'incidente
aeronautico del 25 aprile 1966, in cui persero la vita otto
persone, tra cui il ventottenne Deputato valdostano Corrado Gex che
pilotava il Pilatus Porter, decollato da Albenga (Savona), diretto
a Torino Caselle e precipitato alle 17.35 sui monti di Ceva
(Cuneo);
Preso atto che sul tragico evento sono apparsi recentemente
dei libri inchiesta, sarebbero stati ritrovati dei rottami della
coda dell'aereo ed è stata avviata dal Parlamentare valdostano On.
Roberto Nicco una richiesta al Presidente del Copasir di verificare
l'esistenza di elementi interessanti l'incidente aereo negli
archivi dei servizi segreti italiani;
Ricordato che l'On. Corrado Gex è stato Assessore alla
pubblica istruzione dal 17 giugno 1959 al 20 febbraio 1963, eletto
nella lista del Leone Rampante (PCI-PSI-UV-PSDI dissidente) con
30327 voti;
Evidenziata l'opportunità di seguire con attenzione sia
l'inchiesta giudiziaria, che le altre iniziative tese a chiarire le
cause e le circostanze di quel tragico incidente che ha tolto alla
Valle d'Aosta una delle personalità di maggior valore dello scorso
secolo;
la sottoscritta Consigliera regionale
Interpella
la Giunta regionale per conoscere se intenda:
1) seguire, anche attraverso uno specifico incarico
all'ufficio legale dell'Amministrazione regionale, l'inchiesta
aperta sulla morte dell'On. Corrado Gex e dei sette passeggeri
periti a Ceva;
2) riferire entro sei mesi alla I Commissione consiliare
permanente sul procedere degli accertamenti che dovrebbero svelare
i troppi misteri di quel tragico fine settimana dell'aprile
1966.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente.
Siamo alla vigilia del 44° anniversario della scomparsa di
Corrado Gex, Deputato della Valle d'Aosta, e la verità
sull'incidente aereo che ha tolto alla nostra comunità uno degli
uomini più capaci ed intelligenti non è ancora venuta alla luce.
Sono stati pubblicati alcuni libri negli ultimi anni che presentano
ricostruzioni differenti da quella fin qui conosciuta, ma
contraddittorie fra di loro.
Sulla dinamica dell'incidente sono emersi elementi confusi,
talvolta erronei, che alimentano dubbi e perplessità. Anche in base
alle statistiche degli incidenti aerei, il volo da Albenga ad Aosta
del Pilatus Porter guidato da Gex appare anomalo: la stragrande
maggioranza degli incidenti avviene in fase di decollo o di
atterraggio e per la parte restante di incidenti - quelli in
crociera - la quasi totalità avviene in Africa o in America Latina;
invece l'incidente avvenne in crociera dopo aver sorpassato le
vette più alte dell'Appennino ligure, quando di fronte a Corrado
Gex e ai suoi sette passeggeri era spianata la Pianura Padana,
senza ostacoli, né pericoli.
L'aereo era un aereo robusto, efficiente, talmente affidabile
che viene ancora oggi costruito in Svizzera con le stesse
caratteristiche strumentali di allora. Insomma, anche senza
addentrarci nelle ipotesi originali emerse negli ultimi tempi, ci
sono validi motivi perché l'Amministrazione regionale della Valle
d'Aosta segua da vicino tutte le inchieste aperte, ivi compresa
quella della Camera dei Deputati sollecitata dall'attuale Deputato
della Valle d'Aosta Roberto Nicco. Seguire con attenzione i nuovi
accertamenti non è solo un doveroso rispetto verso Corrado Gex,
uomo che così tanto ha dato alla Valle d'Aosta, ma è anche un
rispetto per questo Consiglio regionale di cui Corrado Gex è stato
giovanissimo Consigliere ed Assessore alla pubblica istruzione,
eletto nel 1959 nelle liste del Leone rampante, alleanza fra Union
Valdôtaine, i Partiti Comunista, Socialista e Socialdemocratico,
con ben 30.327 voti.
La verità è importante, è un segno di trasparenza delle
istituzioni, è il più importante motore di credibilità delle
istituzioni, di fiducia dei cittadini in esse e negli uomini e
nelle donne che lì sono chiamati a rappresentarli. Dobbiamo
sostenere questa ricerca della verità e la nostra Regione non può
non seguire tutta questa vicenda con grande attenzione e con
l'atteggiamento incalzante di chi desidera, sopra ogni cosa,
l'accertamento della verità. Sono del tutto convinta che la Giunta
regionale voglia condividere queste riflessioni e intenda procedere
in questa direzione e in quella di relazionare entro 6 mesi alla
Commissione regionale competente. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente.
Naturalmente non possiamo che condividere le espressioni di
apprezzamento nei confronti della figura di Corrado Gex che, anche
nei testi evocati - la Pubblica istruzione ha espressamente
ricordato la figura con un libro - riprende le tappe principali
della vita di Corrado Gex, perché siamo convinti del ruolo che ha
svolto nella sua breve vita come politico, oltre che uomo di
cultura.
Oggi, rispondendo alle domande, al di là delle valutazioni sulle
statistiche degli incidenti di volo su cui non entro nel merito,
perché come sempre sono riferite a situazioni molto particolari,
per quanto riguarda le due richieste:
"seguire, anche attraverso
uno specifico incarico all'ufficio legale dell'Amministrazione
regionale, l'inchiesta aperta sulla morte..."
, vorrei ricordare
che al momento non è configurabile un ruolo della Regione
nell'inchiesta riaperta dalla Procura di Mondovì sull'incidente
aereo del 25 aprile 1966 in cui perse la vita Corrado Gex, indagine
della quale la Regione è venuta a conoscenza unicamente attraverso
gli organi di stampa. Infatti, nella fase nella quale il
procedimento si trova, ovvero quella delle indagini, solo le
persone offese dal reato - l'individuazione delle quali spetta al
pubblico ministero - potrebbero esplicitare tale attività, cioè
accodarsi alle inchieste.
Va evidenziato che la Regione, ad oggi, non rientra nel novero
dei soggetti ai quali il codice di procedura penale riconosce i
diritti e la facoltà propri della persona offesa, intendendosi per
tale la vittima del reato, nel caso i prossimi congiunti. Questo
non toglie che seguiremo con attenzione l'evolversi dell'inchiesta
della Procura di Mondovì, anche al fine di effettuare le opportune
valutazioni sul possibile ruolo della Regione, man mano che avremo
delle notizie in tal senso, anche attraverso l'eventuale
costituzione quale parte civile nel caso in cui, a seguito
dell'inchiesta, si aprisse la fase processuale vera e propria.
Vorrei ricordare che c'era già stata in precedenza un'apertura
d'inchiesta, che però si era chiusa senza riaprire il processo,
quindi in questo caso non sarebbe tecnicamente possibile questo.
Così come seguiremo con attenzione i lavori della Commissione
trasporti se avrà un ruolo che, anche lì, si affiancherà a quello
che stanno facendo a livello di procura, che a seguito
dell'iniziativa che è stata ricordata ha acquisito gli atti
dell'inchiesta, e sarà nostra cura seguire con la massima
attenzione gli eventuali sviluppi che verranno dal Comitato
parlamentare per la sicurezza della Repubblica. Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente per la risposta;
mi ritengo soddisfatta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK