Consiglio Regionale della Valle d'Aosta - Oggetto del Consiglio n. 449 del 6 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 449 del 6 marzo 2019 - Resoconto
OGGETTO N. 449/XV - Presa d'atto della sospensione di diritto
dalla carica del Consigliere regionale Marco Sorbara, ai sensi
dell'articolo 8, comma 2, del decreto legislativo 31 dicembre 2012,
n. 235, e sua temporanea sostituzione con il Signor Giovanni
Barocco, ai sensi dell'articolo 27 della legge regionale 21 agosto
1995, n. 33. Convalida e giuramento del neo-Consigliere".
Rini (Presidente)
- Punto n. 3.01 all'ordine del
giorno.
Il Consiglio regionale oggi è chiamato a prendere atto della
sospensione temporanea dalla carica del Consigliere regionale Marco
Sorbara, come accertata dal decreto del Presidente del Consiglio
dei Ministri in data 28 febbraio 2019. Si tratta di una mera presa
d'atto.
Il Consiglio deve ora procedere alla convalida dell'elezione del
neo-Consigliere regionale supplente. Dal verbale dell'Ufficio
elettorale regionale presso il Tribunale di Aosta riguardante
l'elezione del Consiglio regionale della Valle d'Aosta, avvenuta il
20 maggio 2018, risulta che nella lista n. 8, avente il
contrassegno "Union Valdôtaine", il primo dei candidati non eletti
risulta essere il signor Barocco Giovanni, con una cifra
individuale di 860 preferenze. Gli uffici, con apposita relazione,
hanno proceduto d'ufficio ad esaminare la condizione dell'eletto ai
fini dell'adempimento di convalida, previsto dall'articolo 56 della
legge regionale 12 gennaio 1993, n. 3, dall'articolo 8 della legge
regionale 7 agosto 2007, n. 20, e dall'articolo 4 del Regolamento
interno per il funzionamento del Consiglio. Chiedo di distribuire
la relazione ai colleghi.
Ora ricordo, per chi vuole intervenire nella discussione, che
ieri la Conferenza dei Capigruppo ha deciso all'unanimità di
concedere la facoltà di parola su questo punto per il tempo di
cinque minuti ad ogni rappresentante di gruppo. La parola al
collega Aggravi.
Aggravi (LEGA VDA)
- Grazie, Presidente...
Presidente
- Dica, collega Mossa... per mozione
d'ordine.
Mossa (M5S)
- Vorrei ribadire che ieri abbiamo deciso,
sì, cinque minuti, ma non per ogni rappresentante di gruppo, per
tutti i Consiglieri.
Presidente
- No, è stato deciso questo: cinque minuti per
ogni gruppo ed è a verbale della Conferenza dei Capigruppo di
ieri.
Mossa (M5S)
- Non per Consigliere?
Presidente
- No, ieri è stato detto cinque minuti per
gruppo. Prego, collega Aggravi.
Aggravi (LEGA VDA)
- Volevo intervenire a nome del gruppo
Lega proprio su questo punto all'ordine del giorno e vorrei
riallacciarmi a quanto già espresso questa mattina in particolare
dai colleghi Gerandin e Sammaritani.
C'è un dato di fatto che bisogna valutare in quest'Aula: oggi
questa maggioranza non ha i numeri che le permetterebbero
tranquillamente di poter procedere all'approvazione di questo
punto. C'è un caso politico più che giuridico, o comunque
regolamentare, che non è banale, è molto importante, e che si
riallaccia sempre a un fatto numerico: non ci sono i numeri. Non
sappiamo la maggioranza che cosa intenda fare, probabilmente lo
vedremo tra poco e anche nell'alveo del Consiglio non sappiamo come
si comporteranno tutti i gruppi.
Io credo che i cittadini oggi abbiano bisogno di risposte, la
gente sta mormorando e si sta lamentando. Questo governo è nato per
rispondere a un'esigenza di governabilità, per dare delle risposte.
Se le risposte sono quelle di non avere i numeri e non dare anche i
numeri - penso alla cara variazione di bilancio - una motivazione
ci sarà. Chi oggi in quest'Aula prenderà certi tipi di posizioni se
ne assumerà le proprie responsabilità e darà una risposta al
proprio elettorato.
Per quanto ci riguarda, noi agiremo di conseguenza
nell'interesse della Regione e, soprattutto, nella rispettabilità
di questa istituzione. Questo ragionamento lo faccio legandomi a
quello che diceva il collega Sammaritani, ovvero a un governo che,
con il diciottesimo elemento, è subentrato a un governo precedente
che comunque aveva un altro tipo di legittimità. Questo è un dato
di fatto. Oggi ci si comporterà di conseguenza e la gente capirà
ognuno come agisce.
Presidente
- La parola al collega Gerandin.
Gerandin (MOUV')
- Riprendo dal ragionamento espresso
prima, proprio in conseguenza di quanto annunciato in quella
sessione di Consiglio dal Presidente Fosson, il quale diceva: "Se
non ci sono i numeri, mi dimetto cinque minuti dopo". Siamo
arrivati al nocciolo della questione: in questo momento, su questo
punto, mi pare che la maggioranza non abbia i numeri per poter
votare questa sostituzione, questa convalida.
Ora il ragionamento è molto semplice: se c'è una correttezza
politica, una correttezza di comportamento, noi pensiamo che sia
nella saggezza del Presidente Fosson rassegnare le dimissioni onde
evitare di arrivare ad uno scontro istituzionale. Ringrazio gli
uffici che hanno fatto il loro egregio lavoro, ma che hanno anche
detto, qualora ci sia una situazione di
impasse
(17 a 17),
che in quest'Aula si andrebbe incontro a tutta una serie di
problematiche, non ultimo il fatto che un'eventuale non
sostituzione, non convalida, potrebbe eventualmente comportare dei
danni economici alla Regione perché, se qualcuno avviasse un'azione
legale a tutela della propria immagine e della non convalida,
sarebbe la collettività che rischierebbe di pagare eventualmente
uno stipendio di più a un Consigliere, anche se non convalidato in
Aula.
Pertanto, Presidente, le chiedo molto semplicemente di prendere
atto di questa situazione, di evitare uno scontro istituzionale e
di rassegnare le dimissioni. Si apre così una fase eventualmente di
consultazione politica. Per chi ha il terrore di andare ad elezioni
non vuol dire che le sue dimissioni vadano in automatico ad
elezione, per cui tranquillizziamo anche chi magari in questo
momento fa più una ragione di pancia che non di ideale, di
correttezza politica. Oppure, Presidente, prenda la parola e ci
annunci una nuova maggioranza, perché chiunque voterà a favore di
questo, in quest'Aula, farà parte della nuova maggioranza
regionale. Se c'è una nuova maggioranza ne prenderemo atto. Per
ideali comuni, o comunque per una visione politica dell'intera
minoranza che c'è stata in questo periodo, abbiamo tutti detto che
avevamo almeno il dubbio su queste ultime elezioni, che fossero
state in parte falsate anche dalle notizie in merito a questo voto
di scambio o quant'altro. Per cui, se qualcuno da una parte invoca
le elezioni, fa dichiarazioni invocando l'eventuale scambio di voti
e, dall'altra, fa da stampella... torno a dire: indipendentemente
dal fatto che si voti eventualmente a favore o ci siano astensioni,
chiunque in questo momento sia di supporto a questa convalida, per
noi significa che ha legittimato il risultato elettorale.
Sicuramente non si potrà più parlare in prospettiva dicendo: "sono
scandalizzato che ci siano queste cose in Valle", no, perché
andranno bene. Ecco perché chi sarà di supporto farà comunque parte
di quella che per noi sarà la nuova maggioranza.
Sarebbe corretto, Presidente, se c'è questa nuova maggioranza,
che ce l'annunciasse, per cui si andrebbe avanti, ne prenderemmo
atto e ce ne faremmo una ragione, anche se sarà un po' difficile da
spiegare all'esterno. Se però non c'è questa maggioranza, eviti lo
scontro istituzionale per arrivare eventualmente a un 17 a 17 che
sarebbe devastante, soprattutto per la prospettiva del governo, ma
anche per l'immagine della Valle d'Aosta.
Presidente
- La parola al collega Mossa.
Mossa (M5S)
- Io oggi sono veramente stupito del
comportamento dei colleghi della Lega e del MOUV', al di là della
loro prestazione giuridica riguardo al primo punto all'ordine del
giorno, che è stata proprio ammirabile. Il loro atteggiamento mi
lascia davvero basito e vi spiego perché.
Nella seduta del 19 dicembre 2018, quando abbiamo presentato la
mozione per chiedere le dimissioni dei colleghi condannati dalla
Corte dei Conti richiamando i principi etici di questo Consiglio, i
colleghi della Lega e del Mouv' sono intervenuti dichiarando il
loro voto contrario. Nella fattispecie è intervenuto il Consigliere
Sammaritani, il quale, mettendo in rilievo la sua esperienza
trentennale di avvocato e di persona garantista - anzi,
necessariamente ma convintamente garantista - e dicendo che non
poteva accettare questo tipo di giustizia sommaria, si esprimeva in
questo modo: "
La legge è legge e se la legge dice che ci sono
delle cause di incompatibilità vanno rispettate, ma se la legge non
lo dice non possiamo demandare alla giustizia di condizionare
elezione e organi amministrativi
". Successivamente è poi
intervenuta la collega Spelgatti, la quale condivideva appieno la
posizione del collega Sammaritani, aggiungendo che tutto derivava
dalla loro deformazione professionale e affermava che la "
la
garanzia del diritto è qualcosa di sacrosanto
". Per ultimo è
intervenuto il collega Aggravi, che ha affermato di credere
fermamente nello stato di diritto, dicendo (cito le testuali
parole): "
Lo stato di diritto definisce dei confini e questi
confini, se non sono rispettati, danno delle
conseguenze
"
.
Il confine, se ci fosse stato in questo
caso, avrebbe determinato la sospensione dei colleghi. "
Credo
nello stato di diritto e la sfera di diritto mi dice che oggi
questi colleghi a pieno titolo possono stare in quest'Aula
".
Infine, richiamando l'intervento del collega Ferrero, Aggravi ci
invitava ad agire nelle deputate sedi per presentare emendamenti
alla legge elettorale, al fine di potenziare il diritto e quindi la
legge per determinare un nuovo livello di confine.
Noi oggi siamo qui e il nostro compito è solo quello di decidere
attraverso il voto se per questa nomina vi siano o meno cause di
incompatibilità previste dalla legge regionale n. 20 del 2007. Se,
come tutti noi abbiamo avuto modo di constatare, non esistono cause
di incompatibilità previste dalla norma, e quindi non si superano
quei confini di cui parlava il collega Aggravi, o i principi
garantisti di cui parlavano i colleghi Sammaritani e Spelgatti,
allora ci chiediamo quali siano le motivazioni che spingano i
colleghi di Lega a Mouv' a tali comportamenti. Mi viene da pensare
che tutti quei "sani principi garantisti sullo stato di diritto",
così ben decantati dai colleghi della Lega in altre circostanze,
oggi vengano messi da parte per dare posto a un'opportunità
politica: mettere in difficoltà la maggioranza. Se però uno ha dei
sani principi, li dovrebbe mettere sempre in atto e non solo quando
fanno comodo. Questa si chiama "coerenza", cosa che magari, proprio
a causa della loro deformazione professionale, forse non viene
sempre applicata. Se l'obiettivo di questi giochetti è quello di
tornare al voto prima che entri in vigore la nuova legge elettorale
- e quindi parliamo all'incirca di metà giugno -, noi siamo
comunque contrari: sì al ritorno alle urne, ma solo quando la nuova
legge elettorale sarà vigente.
Infine vorrei fare dichiarazione di voto. Noi del Movimento 5
Stelle, constatato che non vi è alcuna delle cause di
incompatibilità previste dalla legge regionale n. 20 del 2007,
voteremo a favore della nomina del primo escluso della lista
dell'Union Valdôtaine. Certo, da un punto di vista etico, i fatti
risalenti al 1993 ci lasciano davvero perplessi su questa nomina e,
anche se nel 1999 ci sono state le assoluzioni in secondo grado
dall'accusa di voto di scambio di tutte le persone allora
coinvolte, c'è da sottolineare che la motivazione dell'assoluzione
da parte della Corte d'Appello è stata (e cito testuali parole):
"
Gravemente riprovevole fu l'operato del Rollandin e degli altri
imputati, ma è insufficiente la prova della loro penale
responsabilità
". Pertanto, anche se dal punto di vista
giuridico non vi sono cause di ineleggibilità, dal punto di vista
etico ci sarebbe da aprire una parentesi mica da ridere. Il fatto
però è che noi oggi non siamo chiamati a valutare questioni di
etica o di opportunità politiche, siamo deputati a deliberare
solamente una procedura prettamente amministrativa, quindi non è
questa l'occasione adatta, anche se pienamente condivisibile, per
appellarsi all'etica di questo Consiglio.
Invitiamo i colleghi Ferrero e Aggravi, in occasione di future
revisioni della legge elettorale, in quelle sedi, questa
sensibilità comune dal punto di vista etico, che si manifesti
attraverso l'introduzione di cause di incompatibilità e
ineleggibilità definite in maniera chiara, in modo che alle
prossime future convalide di eletti non ci siano più problemi di
questo genere.
Presidente
- La parola al collega Aggravi, per
l'integrazione del tempo rimasto a disposizione.
Aggravi (LEGA VDA)
- In realtà è per fatto personale
esplicativo, perché mi sembra di essere al Concilio di Nicea,
collega Mossa. Vede, quando lei mi parla di rispetto delle leggi e
dei regolamenti, le dico - e mi spiace dirlo - che, come lei oggi
rivendica il diritto del rispetto dei regolamenti, così quella
mozione non aveva senso giuridico, e noi l'avevamo spiegato in
maniera chiara e ben distinta. Oggi effettivamente è vero, lei
giustamente si difende di fronte a quello che dice il regolamento,
ma le ricordo - è per questo che ho citato il Concilio di Nicea -
che questo è un organo politico e il problema è politico! Il
collega Sammaritani ha fatto un discorso politico e oggi noi
vogliamo dare un segnale politico, perché altrimenti qui saremmo
semplicemente un Consiglio che ratifica delle cose, mentre invece
facciamo politica e facciamo anche amministrazione.
Le voglio specificare che la posizione presa all'epoca era in
linea con i regolamenti, quello che noi facciamo oggi è in linea
con i regolamenti, ma è anche in linea con la nostra coerenza
politica. Qualcuno probabilmente se ne è dimenticato, ma ne
risponderà al suo elettorato o a chi di dovere.
Presidente
- La parola al collega Sammaritani per fatto
personale.
Sammaritani (LEGA VDA)
- Per fatto personale.
Si è parlato di incoerenza e quindi mi pare doveroso fare almeno
un piccolo cenno, anche se in realtà mi ha anticipato il collega
Aggravi che ha detto perfettamente qual è e qual era la situazione
di quella volta. Mi spiace che i colleghi Cinquestelle se la siano
presa così, ma in realtà è un discorso di garantismo. Noi oggi
perseguiamo questa linea, naturalmente sempre nei limiti,
nell'alveo di quello che è il regolamento. Ci permettiamo di
prendere una posizione politica che avremmo auspicato fosse presa
anche da qualcun altro, in particolare da voi, ma evidentemente o
non avete capito il problema e l'occasione che abbiamo oppure avete
preso un'altra direzione, come diceva magari il collega Gerandin.
Mi stupirebbe alquanto, ma ne prendo atto e basta. Mi spiace che
non abbiate colto l'occasione e la palla al balzo. Pazienza, sarà
per un'altra volta. Evidentemente qualcuno ha paura di andare ad
elezioni, noi non ne abbiamo.
Presidente
- La parola al collega Ferrero per fatto
personale, perché è stato citato.
Ferrero (MOUV')
- Apprendiamo oggi che per il Movimento 5
Stelle la questione etica passa in secondo piano e la questione
formale passa invece in primo piano. Di conseguenza...
Presidente
- Espliciti il fatto personale, collega,
perché è previsto un intervento per gruppo e per il suo ha già
parlato il collega Gerandin. Le ho dato la parola per fatto
personale.
Ferrero (MOUV')
- Il fatto personale è che mi sono state
addebitate delle questioni di incoerenza, quando invece,
guardandosi allo specchio, l'incoerenza probabilmente potrebbe
vederla chiaramente chi mi ha fatto questi rilievi. Non la tiro per
le lunghe: prendiamo atto che da parte del Movimento 5 Stelle c'è
un sostegno dal punto di vista politico a questa maggioranza. Non
entro poi...
Presidente
- Collega Ferrero, si limiti al fatto
personale. Vuole fare il Presidente del Consiglio? Si limiti al
fatto personale.
Ferrero (MOUV')
- Va bene, mi fa tacere e io mi taccio,
parlerò poi un'altra volta. Se questa è la vostra visione di
democrazia, bene, vi troverete insieme a braccetto.
Presidente
- Si limiti al fatto personale, collega. La
parola alla collega Morelli.
Morelli (ALPE)
- Io credo che sia necessario ricondurre
un po' la questione ai termini corretti.
Il punto all'ordine del giorno prevede la presa d'atto della
sospensione dell'ex collega Sorbara e la convalida dell'eletto che
subentra. Intanto vorrei ricordare che la prima condizione
necessaria a cui l'Aula è chiamata è la ricostituzione del
plenum
, che è condizione imprescindibile e necessaria per
l'esercizio delle funzioni da parte dell'Assemblea. Vorrei poi
semplicemente ricordare che la convalida è un atto dovuto, non è
una concessione magnanima che chi è già eletto dà a qualcuno che
deve fare il suo ingresso in questo Consiglio.
Il collega Mossa l'ha rammentato: ci sono leggi che normano
prima la candidabilità e poi l'ineleggibilità e l'incompatibilità
con la carica di Consigliere, leggi che sono state rispettate.
Pertanto io credo che non ci sia nient'altro da fare in questa sede
che procedere alla convalida. Chi si prenderà la briga di non
convalidare, di non dare il diritto di entrare in quest'Aula a chi
deve subentrare se ne assumerà le responsabilità, responsabilità
che - da quanto ci è stato detto - saranno anche di tipo
erariale.
Io vorrei semplicemente richiamare l'Aula ad un comportamento
corretto, in questo caso istituzionale. Altra cosa è il dibattito
politico, ci saranno tutte le occasioni per farlo e per attaccare
chi si vorrà attaccare, ma credo che in questa sede il Consiglio
regionale debba semplicemente svolgere il suo ruolo. Tra l'altro
ricordo che negare in qualche modo a Giovanni Barocco l'ingresso in
quest'Aula sarebbe una discriminazione nei suoi confronti, perché
ricordo che, in seguito alle elezioni regionali, la convalida dei
35 eletti viene fatta in blocco; non si sta a vedere se uno ha gli
occhiali, se ha gli occhi azzurri, il colore della sua cravatta.
Noi in quest'Aula abbiamo convalidato il Consiglio regionale in
blocco, quindi andare a fare delle questioni, in particolare per un
eletto, secondo me è discriminazione.
Presidente
- La parola alla collega Minelli.
Minelli (RC-AC)
- Mi ricollego in parte alle parole
pronunciate adesso dalla collega Morelli.
La convalida che noi oggi siamo chiamati a votare è la diretta
conseguenza dell'operazione "Geenna" e dei provvedimenti giudiziari
che ne sono derivati: la sospensione di Sorbara e la necessità di
procedere alla convalida del primo escluso della lista dell'Union
Valdôtaine. È vero, è una decisione particolarmente rilevante,
visto l'attuale perfetto equilibrio che c'è tra le forze
all'opposizione e le forze al governo.
A nostro avviso ciò che oggi il Consiglio è chiamato a votare è
semplicemente un'applicazione dell'articolo 4 del Regolamento, che
è chiaro ed esclude valutazioni di opportunità politica, quelle
andranno fatte per altre questioni. Si tratta di un atto meramente
amministrativo che riguarda la funzionalità dell'Assemblea
consiliare. Non c'è nessuna nuova maggioranza, e il tono vagamente
minaccioso che è stato utilizzato è da respingere
in toto
,
così come non c'è nessuna volontà di abdicare all'importanza della
questione morale.
Noi oggi dobbiamo attenerci al Regolamento e votare la
possibilità di una persona ad entrare in questo Consiglio. Non
diamo valutazioni sulla vicenda di Sorbara e su quella di altre
persone, quello lo potremo fare in un altro momento. Non permettere
la convalida di questa persona, in assenza di questioni di
legittimità giuridica, significherebbe impedire la ricostituzione
del
plenum
del Consiglio regionale e, di fatto, stante gli
equilibri attuali, impedirne il funzionamento. Si determinerebbe
una crisi istituzionale con degli esiti gravi e imprevedibili e con
pesanti conseguenze sul funzionamento del Consiglio.
Chi ha un minimo di memoria storica ricorderà che la Valle
d'Aosta, già in passato, ed esattamente nel 1966, ha assistito ad
un braccio di ferro sul subentro dei Consiglieri regionali. In quel
caso era l'Union Valdôtaine che si opponeva al subentro di due
Consiglieri della Democrazia Cristiana, cosa che ha portato ad una
paralisi di vari mesi del Consiglio e, infine, all'intervento del
Presidente del Consiglio dei Ministri con la nomina di un
commissario per la nostra Regione. È stata una brutta vicenda
politica che ha lasciato pesanti strascichi e che, a nostro avviso,
è bene non ripetere.
Abbiamo quindi scelto di partecipare ai lavori del Consiglio,
nonostante qualcuno ci abbia consigliato di non farlo, anche se
esprimiamo esplicitamente il nostro imbarazzo, un imbarazzo vero
per l'intera vicenda e anche per la figura del subentrante,
coinvolto in passato in una preoccupante vicenda giudiziaria.
Questa partecipazione è dettata da una sensibilità istituzionale
che, secondo noi, dovrebbero avere tutti i Consiglieri, anteponendo
il ruolo del Consiglio a interessi di parte e a calcoli a vantaggio
della contingenza politica attuale, perché questo è quanto si
rischia di fare oggi.
La stessa sensibilità istituzionale noi la chiediamo però
rispetto anche ad un'altra vicenda che è all'ordine del giorno dei
lavori del Consiglio regionale, vale a dire la questione delle
dimissioni della Vicepresidenza dell'Assemblea da parte del
Consigliere Rollandin, oggetto di una mozione di cui discuteremo
più avanti. Se c'è sensibilità istituzionale, se c'è rispetto per
le istituzioni e un significato delle cariche del Consiglio,
occorre che ci sia un passo indietro. Il Presidente e i
Vicepresidenti del Consiglio rappresentano infatti tutti i 35
Consiglieri, non solo i loro elettori o i partiti di appartenenza,
gli eletti rappresentano principalmente i loro elettori.
Noi abbiamo rispetto per le istituzioni, per la questione morale
pure, ed è per questo che siamo in Aula oggi: per il procedimento
di convalida dell'elezione del primo escluso della lista dell'Union
Valdôtaine e per la ricostituzione del
plenum
del Consiglio
regionale.
Presidente
- La parola alla collega Pulz.
Pulz (ADU VDA)
- Pare surreale trovarci qui questa
mattina a fare il gioco delle parti in una tragicommedia che
riguarda la vuota ritualità della sostituzione di un collega
Consigliere che si trova recluso in base all'articolo 41bis, per un
supposto reato che va contro l'ordine pubblico, contro quindi la
collettività e le sue "Istituzioni". Noi non possiamo sollevare
questioni formali rispetto alla situazione del supplente, ma
ribadiamo che, in ragione della gravità di questa situazione di cui
la cittadinanza sembra più consapevole rispetto a molti politici,
non basta a sostituire un Consigliere. Si deve andare tutti a casa
e ridare la parola agli elettori nella ferma speranza che questo
giro aprano gli occhi, anzi, li spalanchino proprio e abbiano il
coraggio di scelte coerenti con le accuse che muovono in
continuazione alla classe politica.
Aggiungo che, fatta salva la presunzione di innocenza, che
riaffermiamo con forza nella nostra posizione convintamente
garantista, il triste caso Sorbara rende evidente a tutti quello
che da tempo pochi - tra cui mi permetto di dire le persone che si
riconoscono in Ambiente, Diritti e Uguaglianza - dicevano
apertamente: "L'intero sistema politico valdostano è inquinato da
comportamenti illegali". Si sostituisce ora un Consigliere con un
altro dello stesso partito, l'Union Valdôtaine che conserva,
purtroppo - e dico purtroppo - ben poco della sua onorata storia
delle origini e che nelle ultime elezioni pare sia stata favorita
da metodi di ricerca del consenso illegali, determinando così, con
le sue stesse mani, i minimi storici di credibilità.
Presidente
- Collega Pulz, stiamo sul punto e lasciamo
fare ai giudici le disquisizioni giuridiche e di contenuto.
Restiamo sul punto della sostituzione del collega.
Pulz (ADU VDA)
- Certo. Questo basta e avanza a fare sì
che si debba sostituire a nostro avviso non solo un Consigliere, ma
l'intero Consiglio, poiché è delegittimato nel suo insieme, e vi
spiego anche perché: perché noi siamo un insieme, non semplicemente
una sommatoria di individui o di gruppi politici, ognuno
responsabile per conto suo, e pur nella certezza - mi permetto di
dirlo e arrivo al punto - che i 731 voti per cui io mi trovo qui
anziché in classe questa mattina sono voti puliti e disinteressati,
le mie dimissioni restano disponibili, proprio perché siamo un
gruppo. Ce ne vogliono altre, però.
Mi chiedo allora quale sia il senso di ostinarsi nella parte
dell'ultimo giapponese che non si arrende alla disfatta come dà
l'impressione di volere fare la maggioranza tutta. Questo secondo
me - e arrivo alla dichiarazione di voto in tre secondi - è lesivo,
lo posso dire e lo voglio dire, della vita democratica, offende le
Istituzioni che noi tutti insieme rappresentiamo qui e manca di
rispetto anche alle madri e ai padri nobili di questa autonomia
troppo spesso evocata a sproposito in quest'Aula.
Arrivo al dunque: Ambiente, Diritti e Uguaglianza dichiara il
suo voto di astensione.
Presidente
- Ci sono altre richieste di intervento? La
parola al collega Marquis.
Marquis (SA)
- Oggi siamo chiamati a un momento
importante: dobbiamo ricostituire il
plenum
di questo
Consiglio. Credo sia dovere di tutti assumersi la responsabilità a
cui siamo chiamati, che non è altro che una responsabilità tecnica,
non politica, una scelta obbligata nel rispetto delle volontà e
delle regole di funzionamento della democrazia. Impedire oggi la
ricostituzione del
plenum
significherebbe impedire il
funzionamento dell'Aula, ma in particolare impedire a un
rappresentante dei cittadini, eletto, a poter entrare in Aula per
svolgere il proprio lavoro. Questo vuol dire fare venire meno il
rispetto delle regole fondanti la democrazia. Come è stato detto da
chi è intervenuto prima di me, l'occasione era comunque ghiotta
sotto il profilo politico, era un'occasione per fare della
discussione, del confronto, e questo ci sta. Apprezzo anche che
qualcuno abbia tenuto toni molto pacati e non abbia voluto
sfruttare politicamente sotto il profilo elettoralistico questo
momento cui siamo chiamati ad assumerci delle responsabilità.
Ora però ritengo, così come avviene nella prima seduta di
insediamento del Consiglio regionale, che siamo chiamati a
convalidare un atto, atto sul quale c'è un'istruttoria predisposta
da parte degli uffici. I temi sono due. Gli uffici hanno dovuto
verificare se ci sono cause ostative all'ingresso del subentrante a
seguito della sospensione in relazione nell'ineleggibilità e
all'incompatibilità. Credo che il risultato della verifica sia
rassicurante per tutti, gli uffici hanno garantito che ci sono
tutte le condizioni, l'hanno fatto oggi come l'hanno fatto all'atto
del nostro insediamento. Pertanto penso che con molta serenità
potremo procedere ad esprimere - come abbiamo fatto allora - il
nostro parere e il nostro voto.
Oggi non siamo in Aula consiliare per fare dei ragionamenti di
questo genere: "ci sono i numeri per la maggioranza, non ci sono",
ma siamo in Aula a fronte di un evento non previsto e non
prevedibile, quindi procediamo a una sospensione così come previsto
dal sistema legislativo. Io credo che il primo compito della
politica - perché prima è stato detto che qui si fa politica e
amministrazione - sia non impedire che si possa fare
l'amministrazione. Tergiversare su questi argomenti significa
impedire il funzionamento dell'Aula e la possibilità di
amministrare la nostra Regione, obiettivo che penso tutti noi
dobbiamo garantire qui nel rispetto di chi ci ha votato, a
prescindere dal ruolo che abbiamo, sia esso di opposizione o di
maggioranza. Ognuno di noi cerchi di portare avanti il proprio
programma nel migliore dei modi. Fare dell'ostruzionismo, al di là
di non essere legittimo, credo sia anche fare venire meno la
soddisfazione delle esigenze della comunità valdostana. Io ritengo
che la comunità valdostana non abbia bisogno di parlare di nuove
maggioranze, di nuovi capovolgimenti di tavoli. È questo che i
valdostani vogliono, secondo voi? Io credo che i valdostani
vogliano che amministriamo la Valle e ciascuno lo deve fare dal
proprio ruolo, portando il proprio contributo.
Pertanto credo sia superfluo concludere l'intervento dicendo che
il nostro voto sarà positivo rispetto all'espressione cui siamo
chiamati tra poco.
Presidente
- La parola al collega Daudry.
Daudry (UVP)
- Semplicemente per esplicitare anche la
posizione del gruppo UVP.
Permetteteci una breve premessa: sapevamo evidentemente che oggi
l'occasione era ghiotta per sviscerare un dibattito dal punto di
vista delle nostre sensibilità sul tema, però noi crediamo molto
semplicemente e in maniera molto chiara che la questione debba
essere ricondotta esclusivamente a quello che è. Oggi siamo
chiamati qui ad esprimerci su un atto di convalida e dobbiamo
pronunciarci su due aspetti fondamentali tecnici importanti: con il
primo riposizioniamo quest'Aula a 35 membri, che è un atto doveroso
e dovuto, e con il secondo dobbiamo prendere atto del lavoro degli
uffici - che ringraziamo - in merito alla preparazione di questa
istruttoria, perché evidentemente, per quanto riguarda la
sostituzione del signor Barocco che ci accingiamo a votare, è
emerso chiaramente che non esistono né motivi di ineleggibilità, né
motivi di incompatibilità. Avevamo capito, sapevamo che c'era
magari da parte dei gruppi la volontà di fare un ampio dibattito
dal punto di vista politico, però quello che vogliamo e teniamo a
sottolineare è che oggi noi siamo qui a pronunciarci su un atto di
convalida. Lo vogliamo dire a scanso di equivoci: così come è
avvenuto il 26 giugno per noi 34 che siamo qui, poiché il signor
Barocco ha effettivamente gli stessi diritti e gli stessi requisiti
che abbiamo noi 34, non possiamo immaginare evidentemente se non un
voto favorevole, perché sennò - come hanno sottolineato molti
colleghi - saremmo veramente qui a fare un atto discriminatorio e
noi, sotto questo punto di vista, non possiamo che essere
assolutamente in disaccordo.
Presidente
- La parola al collega Bianchi.
Bianchi (UV)
- Già chi mi ha preceduto ha avuto modo di
evidenziare che oggi la situazione politica era chiaramente ghiotta
per la minoranza o comunque per qualcuno della minoranza e quindi
si è voluta fare una discussione politica; ci poteva stare,
tranquillamente.
Io riporterei un po' la discussione al punto che stiamo
discutendo, vale a dire alla ricostituzione del Consiglio. La
ricostituzione del Consiglio è un atto dovuto, è una procedura di
convalida per un Consigliere che sostituisce un altro Consigliere.
Qualcuno ha capito in maniera chiara che ovviamente era una presa
d'atto, perché noi qui non possiamo togliere il diritto ad una
persona, che è stata votata ed eletta dai valdostani, ad entrare in
Consiglio regionale. È una mera presa d'atto. Noi possiamo fare
discorsi politici, ci stanno, ci mancherebbe, ma quello che andremo
a votare è una presa d'atto per ricostituire il
plenum
del
Consiglio, per continuare a lavorare e a dare delle risposte.
Permettetemi anche di dire che sicuramente il collega Barocco
sarà un valore aggiunto per il Consiglio regionale, arriva dagli
Enti locali, è una persona che ha esperienza e certamente potrà
dare il suo contributo, come ognuno di noi darà e continuerà a
dare.
Presidente
- Collega Vesan, per quale ragione chiede la
parola?
Vesan (M5S)
- Ai sensi dell'articolo 63.
Presidente
- Prego, la parola al collega Vesan per
dichiarazione di voto.
Vesan (M5S)
- Quale piccola premessa alla dichiarazione
sul nostro voto, vorrei evidenziare alcuni avvenimenti legati alla
presenza del nostro Movimento 5 Stelle in questa legislatura, in
quest'Aula. Fin dalla prima riunione di questa legislatura, in fase
di sospensione ci è stato richiesto dall'Union Valdôtaine e
dall'Union Valdôtaine Progressiste di lasciare l'Aula, in modo da
non garantire la presenza di un numero sufficiente di Consiglieri,
vista la maggioranza risicata da parte della Giunta Spelgatti per
ritardare l'insediamento della Presidente Spelgatti. A questa
richiesta il Movimento 5 Stelle si è opposto. Abbiamo detto che
eravamo contrari a qualunque tipo di giochetto che boicottasse i
lavori dell'Aula, indipendentemente dal nostro favore o sfavore nei
confronti di una o di un'altra maggioranza. Mancando la nostra
partecipazione non si è potuto fare, perché naturalmente la sola
assenza di UV e di UVP non avrebbe invalidato i lavori dell'Aula.
La nostra posizione, quello che il Movimento 5 Stelle sostiene in
quest'Aula, è quindi coerente adesso come, e sempre da una
posizione di minoranza, perché i nostri pre-requisiti per
partecipare alla maggioranza non sono mai stati accolti da nessuno
e non ne siamo tristemente sorpresi. Pertanto, per garantire il
lavoro dell'Aula, in più occasioni abbiamo richiesto che fosse
portato avanti l'ordine del giorno che invece è stato interrotto e
rimandato...
Presidente
- Consigliere Vesan, si limiti però alla
dichiarazione di voto, altrimenti questo è un modo per eludere la
decisione della Conferenza dei Capigruppo che aveva stabilito un
intervento per gruppo. Le ho dato la parola perché è un diritto
garantito dal nostro Regolamento esprimersi sulla dichiarazione di
voto, ma non per entrare nel merito, altrimenti lei elude la
decisione della Conferenza dei Capigruppo, che ha deciso
all'unanimità - glielo ricordo - di stabilire un intervento per
gruppo.
Vesan (M5S)
- Mi sta mangiando i miei cinque minuti a cui
ho diritto.
Presidente
- No, non glieli sto mangiando, è lei che sta
occupando i cinque minuti con le dichiarazioni sulla discussione e
non con la dichiarazione di voto. Prego.
Vesan (M5S)
- Motivo il mio voto, è quello che sto
facendo dall'inizio della mia discussione.
(mormorio in Aula)
Presidente
- Dopo farà la mozione, lasci terminare il
collega Vesan. Prego, collega Vesan.
Vesan (M5S)
- Non so quanto tempo mi rimane, vado
avanti.
Per quello che riguarda la posizione del Movimento 5 Stelle, noi
restiamo coerenti sul fatto che quest'Aula è sovrana, quest'Aula
dal punto di vista legislativo è legittimata. Non siamo stati
soddisfatti della precedente Giunta Spelgatti, che non ha avuto
nessun voto di fiducia da parte nostra; non siamo soddisfatti
dell'attuale maggioranza regionale, che non ha e non avrà nessun
voto di fiducia da parte nostra; noi non abbiamo votato il bilancio
e abbiamo presentato ripetutamente in quest'Aula mozioni e
interventi volti a garantirne la rispettabilità e la legalità,
purtroppo tristemente inascoltati.
In questo momento siamo tenuti a votare il fatto di garantire il
prosieguo dei lavori di quest'Aula facendo subentrare a un
Consigliere arrestato un altro Consigliere, che è stato votato
dagli elettori dell'Union Valdôtaine. Non siamo noi a scegliere se
Giovanni Barocco - detto Jean dagli amici - debba subentrare o meno
in quest'Aula. Noi siamo qui a dire che il primo degli esclusi
dalla lista dell'Union Valdôtaine è il signor Giovanni Barocco, che
non ci sono cause ostative per quanto concerne la sua elezione e
che quindi, come quest'Aula si è espressa a favore
dell'insediamento di noi 34, in modo congiunto, senza entrare nel
merito dal punto di vista della legittimità, quando era già stata
dichiarata favorevole da parte degli uffici, in questa maniera
continueremo coerentemente a votare sull'ammissibilità dei
Consiglieri subentranti, esattamente come è successo dal nostro
primo insediamento.
Esprimo quindi la volontà di votare favorevolmente al subentro
di tale Consigliere da parte del Movimento 5 Stelle.
Presidente
- Aveva chiesto la parola il collega
Manfrin... per mozione d'ordine?
Manfrin (LEGA VDA)
- Presidente, solo per ricordarle che,
all'interno di quest'Aula, anche quando si interviene in
dichiarazione di voto, ogni Consigliere ha il diritto di esprimere
le valutazioni che ritiene più opportune per poter motivare
successivamente il suo voto. Ritengo quindi lesivo della libertà di
espressione di ogni Consigliere orientare il discorso di un
qualsiasi rappresentante di questo Consiglio in una direzione o
nell'altra. Se un Consigliere decide che una tesi piuttosto che
un'altra lo porterà a votare in una certa direzione, è suo diritto
intervenire e dire quello che ritiene più opportuno. L'importante è
che, alla fine del suo intervento, dichiari il suo voto.
Presidente
- Collega Manfrin, ovviamente lei faceva parte
della Conferenza dei Capigruppo. Ho richiamato il collega Vesan a
una limitata dichiarazione di voto, poiché avevamo deciso di fare
un intervento per gruppo e, come poi vede dalle prenotazioni,
questo elude tale decisione. Nessuno in quest'Aula ha mai nemmeno
lontanamente tentato di modificare od orientare, anche perché non
so in quale verso potrei orientare la discussione di quest'Aula.
Stia quindi tranquillo, mai è stato fatto questo.
La parola al collega Cognetta per una breve dichiarazione di
voto.
Cognetta (MOUV')
- Mi permetta di rimarcare il fatto che
lei stia conducendo quest'Aula in maniera ottimale, devo dire che è
veramente perfetta la sua conduzione e quindi, a questo punto, mi
dà la possibilità di parlare perché possa esprimere la mia
intenzione di voto. Per sgombrare il campo dai dubbi, io voterò
contro e devo spiegare perché, a questo punto, perché deve essere
una cosa abbastanza chiara a tutti il perché del mio voto
contrario. Ricordo di essere stato in quest'Aula e di avere votato
contro su uno stesso provvedimento; allora si trattava della
sostituzione di un altro collega con il Consigliere Perrin e io
votai contro, come mi accingo a fare oggi. La questione tecnica
sollevata dai colleghi la conosco in maniera molto chiara, l'ho
approfondita anche in altre occasioni rispetto ai pareri e, per me,
ha una valenza risibile in questo caso, non è così importante.
Io credo che in questo caso sia molto più importante la valenza
politica di questo voto, di conseguenza il mio voto contrario
esprime quello che sento dentro come Consigliere regionale. Io
credo che questa maggioranza non abbia i numeri e pertanto non
debba procedere alla surroga, e prendere atto, una volta per tutte,
che bisogna tornare al voto. Ora capisco le posizioni degli altri,
le capisco ma non vuol dire che le avvalli. Mi rendo conto che
ognuno poi politicamente faccia le sue scelte, anche perché andare
al voto non è così facile, non è una scelta che si può prendere
sotto gamba. Se però si ha l'interesse primario dei cittadini,
allora si fanno scelte che vanno oltre le considerazioni personali.
Con questo voto contrario io esprimo proprio questo: personalmente
sono convinto che le elezioni siano la cosa migliore, a prescindere
dalla legge elettorale e da qualunque altro discorso. Se per
arrivare a questo c'è bisogno di forzare un atto tecnico, la cosa
non mi importa, perché io metto al primo posto, come ho sempre
fatto in tutta quanta la mia carriera politica, l'interesse dei
cittadini fuori di qui. Il resto sono, come si dice, "parole al
vento", "questioni di lana caprina". Alla gente non interessa qui
dentro se uno vota a favore o contro per questioni tecniche; oggi
alla gente interessa andare a votare e quindi è questo che dovremo
fare, come tra l'altro ha anche rimarcato la collega Pulz. Quindi
mi sento di votare contro, ribadisco che voterò contro e sono
fermamente convinto di votare contro. Qualora ci fossero delle
conseguenze per me personalmente rispetto a eventuali reclami,
ricorsi e così via, la cosa non mi interessa e non mi riguarda,
perché il bello della libertà è proprio questo: se sei una persona
veramente libera fai delle scelte a prescindere dai tuoi interessi
personali. È questo il punto qui dentro. Qui sono mascherate in
quest'Aula delle decisioni rispetto ad interessi personali. Il mio
voto è pertanto contrario, ci tengo a dirlo, così siamo ancora
sull'argomento.
Presidente
- La parola alla collega Spelgatti per
dichiarazione di voto.
Spelgatti (LEGA VDA)
- Oggi assistiamo all'ennesima
bruttissima pagina politica di questa Regione. Ormai penso che ci
sia veramente da vergognarsi per lo spettacolo indecente che diamo
ai cittadini e anche al di fuori della Valle d'Aosta della
situazione valdostana. Chiaramente qui c'è un problema strettamente
politico, oltre che giuridico, un problema gravissimo a livello
politico, perché si ribadisce il fatto che il provvedimento di
sospensione, indipendentemente dall'efficacia giuridica su cui ci
sarebbe comunque da discutere, ha effetto retroattivo e, di fatto,
questo governo è stato votato ed eletto con il voto determinante
del diciottesimo Consigliere, attualmente agli arresti per
questioni legate alla 'ndrangheta e a tutto il resto.
Ora, questo Consiglio è ampiamente delegittimato, questa
maggioranza è ampiamente delegittimata per il fatto stesso di
questo arresto; questo Consiglio è ulteriormente delegittimato se
si guarda la data da cui ha efficacia la retroattività,
indipendentemente dalle questioni giuridiche, che comunque decorre
dal 7 dicembre, e quindi oggi noi siamo chiamati a fare una scelta
politica. La nostra scelta politica è estremamente chiara: la Lega
voterà contro questo subentro, per tutte queste motivazioni.
Le motivazioni del Movimento 5 Stelle e di Rete Civica a
sostegno invece del subentro del Consigliere successivo appaiono
chiarissime a chiunque ascolti, soprattutto appariranno chiare alla
gente che ascolta fuori da qua e a cui dovrete comunque rispondere.
Appare chiaro che tutte le vostre motivazioni sono legate alla non
volontà di tornare ad elezioni, perché sapete benissimo che uno
stallo di questo tipo porterebbe e avrebbe comportato
necessariamente una presa di coscienza ancora più forte da parte di
questo governo, visto che il Presidente Fosson questa presa di
coscienza che aveva dichiarato non la sta attuando e, quindi,
sarebbe stata una motivazione ancora più forte per spingere ad
elezioni. Evidentemente voi non volete andare ad elezioni,
evidentemente prendiamo atto del fatto che in questo momento state
facendo da stampella alla maggioranza. Tanti buoni propositi, però
di fatto quello che state facendo oggi è esattamente questo. Avete
paura evidentemente di andare ad elezioni, a differenza nostra, ma
non perché ci sentiamo forti o quant'altro, semplicemente perché
non ha importanza se verremo rieletti, chi verrà rieletto, cosa
succederà. L'unica cosa che importa è porre fine a questa
legislatura e, soprattutto, dare la possibilità ai cittadini di
decidere chi dovrà governare questa Regione in futuro. Noi non
abbiamo paura di tornare ad elezioni, subito, in qualsiasi momento,
non abbiamo paura perché quello che conta è che ai cittadini sia
data di nuovo la libertà di decisione.
Presidente
- La parola al collega Gerandin per
dichiarazione di voto.
Gerandin (MOUV')
- Si ascoltano sempre con interesse le
giustificazioni che vengono date per un voto.
Io ci tenevo ad intervenire e a comunicare, per quello che mi
riguarda, che anche il mio voto sarà contrario, per una serie di
ragioni. C'è chi ritiene di mascherarsi dietro al rispetto di un
Regolamento, ma abbiamo sentito anche interventi di qualcuno che
nell'altra legislatura - io me lo ricordo - non si era neanche
presentato in Aula quando si è trattato di ripristinare il numero
dei Consiglieri presenti; qualcuno, che adesso sta predicando il
rispetto del Regolamento, è uscito fuori dall'Aula, ha cercato di
fare mancare il numero legale. Pertanto ci sono giustificazioni "a
geometria variabile", potrei chiamarle così.
Il mio voto sarà contrario perché ritengo che non ci sia davvero
nulla di coerente con le dichiarazioni fatte a suo tempo dal
Presidente, che diceva: "se non ho i numeri, vado a casa". Se, come
qualcuno dice, questo non è un voto di allargamento di maggioranza
ma di rispetto di Regolamento, bene, allora il Presidente a maggior
ragione dovrebbe rendersi conto che, se non è un voto per una nuova
maggioranza, in questo momento questa maggioranza ha 17 voti. Ora
viene davvero difficile pensare che qualcuno predichi bene e
razzoli male. Se c'è un comportamento in cui vengono denunciati una
serie di dubbi sulla legittimità di chi è stato eletto perché si
parla di scambio di voti - si parla di 'ndrangheta, di piaceri o
quant'altro - ottenuti a fini politici, viene davvero difficile
pensare che uno trovi delle scusanti per continuare ad alimentare
un Consiglio delegittimato.
Ho apprezzato le parole della collega Pulz, è stata onesta nel
suo intervento, nel senso di dire: "è vero, c'è un Regolamento, ma
è giusto che in questo momento, al di là dei tatticismi riferiti al
fatto che dobbiamo aspettare l'entrata in vigore della nuova
legge"... perché poi io sono convinto che chi è attaccato alla
poltrona in questo momento, quando entrerà in vigore la nuova
legge, solleverà il problema della non governabilità, per cui
bisognerà fare un altro "ritocchino" alla legge per dare
governabilità e andremo avanti nel tempo. È palese a tutti che in
questo momento - parlando di voti legati a un senso coerente
dell'azione politica che la minoranza ha portato avanti - non c'è
nulla in questo voto, un voto in cui si ripristina un Consiglio
che, da una parte, viene considerato delegittimato perché comunque
oggetto di una serie di ipotetici favoritismi legati alle elezioni
di esponenti in quest'Aula ma, dall'altra, si dice: "no, lo tengo
in vita, gli do l'ossigeno, lo mantengo perché l'importante è che
nessuno mi tolga la seggiola". Questa è l'opinione che viene
comunemente espressa ed è assolutamente in linea con quello che
diceva la collega Pulz, che probabilmente ha avuto questi ritorni
come noi.
Qualcuno che mi ha preceduto l'ha detto chiaramente: alla gente
non importa nulla del rispetto delle norme regolamentari. Peraltro
io penso sia una tara del nostro Regolamento, perché se uno ha
diritto non riesco a capire perché io debba votare la convalida, se
uno ha diritto, ha diritto. Se però devo votare, è chiaro che il
mio voto è politico, non è solo nel Regolamento, è un voto politico
per cui io sostengo una maggioranza. In questo momento prendo atto
che almeno da parte del Movimento 5 Stelle - perché non so ancora
quale sarà il voto di Rete Civica, se sarà di astensione o
favorevole - ci sono i quattro componenti che sono il supporto
operativo, tecnico e politico di questa nuova maggioranza.
Presidente
- La parola al collega Manfrin per
dichiarazione di voto.
Manfrin (LEGA VDA)
- Credo che il collega Gerandin abbia
riassunto molto bene l'inizio del mio intervento, ma desidero fare
un'ulteriore precisazione, perché è evidente che siamo di fronte al
voto di un atto che ci permette di votare in tre modi differenti.
Ora, secondo l'interpretazione data da qualcuno all'interno di
quest'Aula, il voto sarebbe invece uno solo, perché? Perché gli
uffici hanno già compiuto le verifiche del caso e quindi,
sostanzialmente, questo Consiglio è un semplice "passacarte degli
uffici". Ora io mi rifiuto di aderire a questa impostazione. Viene
assegnata da parte del Consiglio regionale la facoltà di scegliere
tra tre voti ben distinti: quello a favore, quello di astensione e
quello contrario.
Presidente
- Collega Manfrin, io non voglio
interromperla, perché poi potrebbe sembrare così... può fare la sua
dichiarazione di voto, ma non può offendere l'operato degli uffici.
Invito anche il Vicepresidente Luca Distort... scusi, mi fa
parlare?
Manfrin (LEGA VDA)
- No, pretendo pure di parlare, quindi
prima parlo io, e poi, se vuole, interviene lei!
Presidente
- Eh no, forse non conosce bene il
Regolamento! Porti un po' di rispetto e alla mia persona e a
quest'Aula, collega Manfrin! Lei ha chiesto la parola per una
dichiarazione di voto, non le permetto in alcun modo di offendere
l'operato di questi uffici e di questa Presidenza. Invito davvero
anche il collega Vicepresidente Luca Distort a difendere l'operato
degli uffici della Presidenza del Consiglio. Faccia il ragionamento
politico come hanno fatto tutti i suoi colleghi, ma la smetta di
insultare l'operato degli uffici. Le chiedo questo, collega. Prego,
ha la parola con tutti i minuti a sua disposizione, ma faccia e si
limiti alla dichiarazione di voto.
Manfrin (LEGA VDA)
- Ovviamente farò finta di ignorare
quello che è stato detto, perché io non ho portato alcuna offesa
agli uffici. Ho detto che questo Consiglio non può essere un
"passacarte degli uffici", che è cosa ben diversa. Rispetto gli
uffici, rispetto il lavoro che hanno svolto, ma qui dobbiamo fare
delle valutazioni politiche e questo era il senso del mio
intervento. Ecco perché, Presidente, rivendico il diritto di
poterlo dire. Non ho detto che gli uffici hanno compiuto un cattivo
lavoro, ho detto che rivendico il diritto di questo Consiglio ad
esprimersi, che è ben diverso!
Dicevo che ci è consentito esprimere tre tipi di voto: il voto
favorevole, il voto di astensione e il voto contrario, ma secondo
quanto alcuni hanno ventilato, invece, questo Consiglio dovrebbe
limitarsi ad esprimere un voto favorevole e basta. Allora chiedo:
perché il Regolamento ci assegna la facoltà di poter esprimere tre
voti differenti se, invece, noi dovremmo limitarci semplicemente a
prendere atto di quanto gli uffici ci comunicano? Perché in realtà
c'è una valutazione diversa, è stato evocato l'intervento di
qualche collega e la situazione che si è prodotta all'inizio di
questo Consiglio. All'inizio di questo Consiglio si è votata la
convalida di tutti e 35 gli eletti e questa ovviamente è una
considerazione che ci porta ad una questione riguardante la
gerarchia delle fonti e l'aporia delle norme - che risparmio a
quest'Aula per carità di patria - che alla fine dice
sostanzialmente questo: siccome ogni legge è legittimata da una
legge superiore e la Costituzione, che è la legge suprema, non è
legittimata da alcuna legge superiore, la Costituzione si legittima
da sola. È evidente che questo Consiglio di 35 Consiglieri non
poteva essere votato, la convalida non poteva essere votata da
nessuno; quindi quest'Aula si è votata la convalida. Ben diverso è
il caso del Consigliere subentrante, e qui sta la valutazione
politica, è evidente. Chi vota per l'ingresso di questo Consigliere
oggi legittima questa maggioranza, ne legittima i numeri, ne
legittima l'azione politica e si trova di fronte ad una scelta
molto importante: cercare di continuare a contrastare chi ha subito
un arresto di questo tipo, chi ha portato in campo politiche
chiaramente negative, secondo le valutazioni di tutti all'interno
di quest'Aula, oppure concedere appunto questi numeri a questa
maggioranza.
Trovo un pochino strumentale e anche ridicola la posizione di
chi chiede le dimissioni di Consiglieri condannati per una sentenza
della Corte dei Conti e poi, invece, quando si trova in altre
situazioni - quindi non vi è una situazione giuridica che consenta
le dimissioni o che debba imporre le dimissioni di questi
Consiglieri -, quando si trova nella condizione di porre invece
altri tipi di veti, dica: "noi dobbiamo limitarci agli atti".
Questo però sarà oggetto di dibattito successivo. Trovo altrettanto
minaccioso il parere che ci è stato fornito dicendo: "Guardate che
se non votate in una certa maniera ci saranno delle conseguenze" e
richiamo all'articolo 24 del nostro Statuto che dice: "
I
Consiglieri regionali non possono perseguiti per le opinioni
espresse o i voti dati nell'esercizio delle loro funzioni
" e
questo lo rivendico in maniera netta.
Il collega Marquis ci ha spiegato che i valdostani non vogliono
le elezioni. Non è questo che chiedono i valdostani, ce l'hanno
detto anche altri all'interno di quest'Aula, ma il collega Marquis
è stato molto insistente su questo punto: i valdostani non vogliono
le elezioni. Collega Marquis, è evidente che non frequenta
probabilmente abbastanza valdostani per conoscerne l'opinione.
Ovviamente anch'io, come i miei colleghi, voterò contro.
Presidente
- La parola al collega Mossa per dichiarazione
di voto.
Mossa (M5S)
- Non capiamo se i colleghi della Lega e del
MOUV' abbiano fatto la dichiarazione di voto al posto nostro,
perché a questo punto non è chiara la situazione. A differenza
vostra, che come il vostro
leader
indossa una felpa a
seconda delle opportunità - un giorno indossate quella con la
scritta "giuristi", il giorno dopo quella con la scritta "politici"
a seconda delle occasioni o, meglio, delle opportunità - noi
indossiamo solo ed esclusivamente un'unica felpa, quella con
scritto "coerenza". È proprio per questa coerenza e correttezza
istituzionale che oggi voteremo a favore di questo atto "puramente
amministrativo". Noi non vediamo l'ora che entri in vigore la nuova
legge elettorale e siamo pronti a dimetterci il giorno stesso per
tornare alle urne, ma con i dovuti modi e correttezza, soprattutto
coerenza, che ci distingue dalle altre forze politiche
opportuniste.
Presidente
- La parola alla collega Nasso per
dichiarazione di voto.
Nasso (M5S)
- Non pensavo di intervenire, ma se vado
fuori tema sarà lei a bloccarmi. Una volta per tutte voglio
rispondere -poi concluderò con la mia dichiarazione di voto - alla
collega Spelgatti, che ci ha accusato di essere una stampella.
Basta guardare cosa accadde qualche mese fa: avrebbe fatto carte
false per averci in maggioranza, ha accettato l'oriunda Presidente
Rini pur di andare al governo, quindi io queste cose non me le
faccio dire da nessuno. Non sono la stampella di nessuno, nessuno
mi ha chiesto di andare in maggioranza. Questa scelta non è stata
facile. Sono giorni e giorni che non ci dormo la notte per arrivare
a questa scelta, una scelta politica, sì, ma anche amministrativa,
perché se io dovessi tornare al 26 giugno, a quando ci siamo
insediati e dove ho votato per tutti e 35, vi posso assicurare che,
senza fare nomi, non è che tutti mi stessero a genio a livello
politico - chiedo scusa se mi permetto -, ma ho votato per tutti,
perché era il decorso naturale di un
iter
che prima vedeva
le elezioni, che eravamo tutti abili ad entrare qui dentro e ho
votato; quindi, coerentemente con quello che ho votato il 26
giugno, abbiamo deciso ma, ripeto, non è stato facile votare
così.
Io non ho paura di andare al voto. Il giorno che ci saranno le
elezioni io sarò in campagna elettorale dal giorno dopo, e la farò
anche qui dentro, ma fino a quel giorno, che non so quando sarà, e
mi auguro dopo l'entrata in vigore della legge elettorale... perché
non riesco a capire tutta questa fretta, cari colleghi! Volete
andare prima con le triplette, con il monitoraggio dei Comuni? Non
lo so, dove c'è questa fretta? Aspettiamo che entri in vigore la
preferenza unica e i poli. Io non ho paura di andare in campagna
elettorale, però fino ad allora lavorerò a testa bassa, alzando un
po' l'asticella, comportandomi bene in quest'Aula, con la diatriba
che ne consegue, ringraziando il Presidente quando mi dà la parola,
salutando e con l'educazione che dovrebbero avere tutti, perché
dovremmo anche dare un briciolo di esempio. Quando poi sarò in
campagna elettorale, urlerò anch'io, ma adesso cerco di lavorare,
senza fare campagna elettorale costante, che è anche un po'
noiosa.
Quanto all'opinione pubblica, sì, effettivamente l'opinione
pubblica mi interessa, ne risponderò davanti a tutti coloro che mi
chiederanno qualcosa di questo mio voto favorevole alla semplice
entrata naturale di Barocco, tra l'altro scelto dai cittadini, non
di certo da altri, pertanto non avrò nessuna paura di raccontare e
di spiegare a gran voce il perché di questa scelta. Io non sono una
stampella, noi non siamo una stampella, ditecene pure quanto
volete. Voi siete in campagna elettorale, noi cerchiamo ancora di
lavorare a testa bassa.
Voteremo a favore, e le scelte politiche e le diatribe politiche
le porteremo poi avanti anche in altre iniziative.
Presidente
- La parola al Vicepresidente Distort per
dichiarazione di voto.
Distort (LEGA VDA)
- Nel rispetto delle norme, dei
regolamenti e anche delle consuetudini non avrei chiesto la parola,
perché prendo atto del fatto che le disposizioni erano: un
intervento per gruppo e le espressioni delle intenzioni di
voto.
Visto che sono stato chiamato in causa da lei, Presidente Rini,
mi permetto di prendere la parola. Mi permetto di prenderla però
per esprimere il mio parere, a questo punto, come diceva San
Giovanni Bosco. Lo ripeto e lo ripeterò sempre, perché ci sono
degli elementi e dei capisaldi nell'agire umano che sono l'elemento
cardine, la pietra miliare del comportamento di ogni persona per
tutta la propria vita. Questa è una delle mie pietre miliari:
"
se credi che qualcosa sia giusto, costi quel che costi,
fallo
".
Oggi le dico questo: apprezzo - e non è
captatio
benevolentiae
, ma è chiarezza - il ruolo guerriero che lei,
Presidente Rini, ha messo in campo oggi difendendo in tutti i modi
questa maggioranza. L'apprezzo, io la apprezzo e la vedo così,
abbia pazienza. Per me è un complimento, però le dico questo: ho
una mia personale posizione, che è quella relativa al fatto di
allinearmi alla posizione del mio movimento, e mi ci allineo
semplicemente perché in un discorso giuridico, amministrativo -
parliamo sia di Regolamento del Consiglio, sia dal punto di vista
giuridico per quanto concerne l'interpretazione delle leggi -
questo è un piano. Io non entro in merito, prendo atto di quello
che lei, Presidente Rini, ha messo in campo, è vero, anche dal
punto di vista della difesa del Regolamento e aggiungo questo:
penso che lei si senta mal interpretata per questo fatto. Però io
le dico: questo è un piano, ma c'è un altro piano, quello politico,
ed è emerso in maniera molto chiara in questo dibattito. Mi
permetto poi di aggiungere un altro piano: il piano morale. Vorrei
fare entrare in questa sede la parola "morale", che non è retorica,
è fondamentale, perché qui non rappresentiamo semplicemente
un'istituzione con il suo ordinamento giuridico, ma rappresentiamo
una collettività, non rappresentiamo solo forze politiche,
rappresentiamo i cittadini, compresi quelli che non ci hanno
votato. Per cui la parola "morale", che sia o no fuori moda, per me
è fondamentale. Ed è sulla parola "morale" che io mi confronto,
perché questo porta dietro tutto: porta dietro la battaglia
esemplare di difesa del Consiglio che ha messo in atto lei, porta
dietro di sé, porta la legittimità e l'onorabilità di questo
Consiglio, porta l'onorabilità delle persone, dei cittadini che
rappresentiamo.
Pertanto io chiedo, in nome di una coscienza personale e
politica, a ognuno di noi - rifarei l'appello con nome e cognome -
se siamo in grado oggi, a fronte di questi turbamenti che mettono
in difficoltà un governo, che mettono in difficoltà il considerare
legittimo l'esito delle elezioni trascorse, di ripetere con questa
coscienza personale e politica questa frase: "
Giuro di essere
fedele alla Costituzione della Repubblica e allo Statuto speciale
per la Valle d'Aosta e di esercitare il mio ufficio al solo scopo
del bene inseparabile dello Stato e della Regione autonoma della
Valle d'Aosta
". Io, in nome di questo giuramento prestato, oggi
ribadisco che sono pronto a rimettere le mie dimissioni, a
ritornare al voto e a mettere a disposizione dei cittadini
valdostani la capacità di scegliere.
Presidente
- Collega Distort, mi sono permessa prima di
chiamarla in causa in quanto Vicepresidente, non certo per delle
valutazioni politiche, perché queste le devono fare altri. La
ringrazio per il "guerriera", un po' ormai mi conosce, e l'ho
citata per l'ottima collaborazione che abbiamo all'interno
dell'Ufficio di Presidenza. Sono guerriera quando si tratta di far
valere e rispettare il Regolamento, ma soprattutto di fare
rispettare gli uffici che quotidianamente sono a nostra
disposizione e lavorano, non certo per una o per l'altra
maggioranza, bensì per il bene della nostra istituzione. Per questo
avevo fatto un richiamo al collega Manfrin, che poi, giustamente,
anche nel prosieguo delle parole, ha esplicitato in maniera diversa
quanto inizialmente aveva detto. Per questo io l'avevo chiamata in
causa, collega: per difendere l'onorabilità delle istituzioni che
io, lei e altri colleghi rappresentiamo nell'Ufficio di
Presidenza.
Nessuno ha difeso la maggioranza, ben lungi, abbiamo difeso
l'applicazione del Regolamento, poiché oggi all'attenzione di
quest'Aula vi è un atto amministrativo. In altre Regioni si è
scelto di fare altrimenti, per esempio vi sono delle Giunte per le
elezioni. La nostra legge, invece, dispone che siamo noi a votare
questa convalida di un atto amministrativo e l'atto amministrativo
deve avere una motivazione, altrimenti è illegittimo. Questo mi
sono limitata a dire, non certo - e non le consento di dire questo
- per difendere una maggioranza, ma per difendere l'operato dei
nostri uffici, questo sì, lo faccio da vera guerriera, mi
creda.
La parola al collega Marquis per dichiarazione di voto.
Marquis (SA)
- Non avrei voluto intervenire perché avevo
già annunciato nel precedente intervento che avremo votato a favore
della sostituzione, ma debbo intervenire poiché sono stato tirato
in causa dal collega Manfrin, che probabilmente ha male
interpretato i concetti da me espressi nell'intervento precedente.
Io non ho detto che i valdostani non vogliono le elezioni, mi sono
limitato a dire che i valdostani chiedono governabilità e
risoluzione dei propri problemi. Se poi la soluzione ai problemi
dei valdostani passa attraverso le elezioni, ben venga, ma io credo
che noi siamo chiamati
in primis
a garantire la
governabilità, e la governabilità è il nostro fine ultimo che
dobbiamo dare e garantire. Comincio a credere, dopo tutte le
esperienze viste in questi pochi anni, che se dopo sei mesi non
siamo in grado di portare avanti l'amministrazione, allora forse il
problema siamo noi, dentro l'Aula. Allora vi invito tutti a
modificare la legge scrivendo che non si può più candidare nessun
uscente e poi forse i problemi della Valle d'Aosta si
risolveranno!
Présidente
- La parole au collègue Luboz pour explication
de vote.
Luboz (LEGA VDA)
- Où en étions-nous (o dov'eravamo
rimasti, se preferite)? De temps en temps une intervention en
italien ne fais pas du mal, d'autant plus que l'italien en Vallée
d'Aoste n'est pas un cadavre qui pue et que nous devons porter sur
nous comme l'autre langue sœur.
Un passo indietro fino al 23 gennaio è opportuno e naturale
farlo per ricondurre all'origine di questo dibattito odierno:
'ndrangheta, è per quello che noi oggi stiamo discutendo e stiamo
utilizzando il nostro tempo. A mio giudizio, è necessario
analizzare le responsabilità e identificare anche perché la
'ndrangheta si è infiltrata in Valle d'Aosta, certe analisi le
facevamo già vent'anni fa io e il collega Lucianaz, alcuni ci
deridevano, altri minimizzavano. Un sistema fondato su una
ricchezza
très répandue
ha sicuramente permesso
l'infiltrazione di questa criminalità organizzata in Valle d'Aosta.
Sicuramente questa ricchezza
très répandue
ha anche
permesso che tanti imprenditori, tanto benessere possa essersi
sviluppato in Valle, ma ciò che ci angoscia è l'infiltrazione della
criminalità organizzata. Tornando a quel 23 gennaio, penso e spero
che quella sia stata l'ora più buia di quella che ho avuto modo di
definire "
nuit
valdôtaine
", quando c'è stato
l'insediamento di questo governo, e spero che da questa "
nuit
valdôtaine
" la Valle d'Aosta possa risvegliarsi presto. Quanto
sarà ancora lontana l'alba? Forse dipenderà anche dai membri
dell'attuale maggioranza, perché sicuramente dal Forte di Bard
all'Università, senza parlare di questi problemi giudiziari, la
Valle d'Aosta vorrebbe uscirne al più presto.
Oggi comunque siamo qui a discutere la sostituzione del collega
Sorbara. Curiosamente colui che siamo designati a chiamare per
succedergli - guardate un po'! - assurse agli onori della cronaca
proprio per circostanze non troppo dissimili. Viene opportuno con
una battuta dire che nulla capita per "Raso" in Valle d'Aosta e ora
i "Rasi" sono due. Va tutta la mia solidarietà alle persone
stimabili che conosco e che portano questo cognome. A onor del
vero, però, occorre precisare - come l'ha anticipato anche il
collega Mossa - che il collega che stiamo per accogliere nella
nostra Assise con noi, insieme al collega Rollandin, al porta-voti
e alla simpatizzante postina fu assolto in secondo grado per
insufficienza di prove. Tuttavia fu significativo quanto scritto
dai giudici: che era gravemente riprovevole l'operato del Rollandin
e degli altri imputati. D'altra parte nelle intercettazioni e nei
filmati i personaggi parlavano solamente di spese necessarie, di
eventuali assunzioni al Casinò, di un sacchetto contenente 30
milioni di lire, ovviamente prove non sufficienti!
Presidente
- Si limiti alla dichiarazione, collega
Luboz.
Luboz (LEGA VDA)
- Va bene, termino la mia dichiarazione.
Motivo per assoluta dignità, fermezza e onestà l'operato che deve
contraddistinguerci, quindi dichiaro ovviamente il mio voto
contrario e faccio i migliori auguri a quel movimento che avrebbe
dovuto essere un
flambeau
per la Valle d'Aosta, ma che
purtroppo non ritengo che attualmente goda di buona salute.
Presidente
- La parola al collega Bertin per
dichiarazione di voto.
Bertin (RC-AC)
- L'Assemblea ha preso una piega diversa
dall'oggetto del punto all'ordine del giorno. Qui, in questo
momento, non si decide di date di elezioni, non si decide di nuove
maggioranze, ma di una convalida in seguito ad una sospensione. Di
solito poi, quando si vota contro una convalida, come è successo in
passato, la logica conseguenza è quella di ricorrere alle ragioni
ostative che ne determinano la non compatibilità, ma non è questo
il caso. Pertanto votare contro non ha senso e, da questo punto di
vista, non permettere all'istituzione di funzionare è un'altra
delle responsabilità che nessuno dovrebbe prendersi. Non si può
neanche interferire con l'espressione dei voti dei cittadini che
male fanno e male hanno fatto ad esprimere certi voti, ma non
possiamo comunque interferire nel processo democratico.
Riportando la questione a quella che è e come in passato si è
già verificato, benché di fatto non cambi niente - come diceva il
Consigliere Gerandin -, perché non cambia niente, invece di votare
a favore ci si astiene, anche per segnare una chiara distanza da
certi metodi.
Presidente
- La parola al collega Aggravi per
dichiarazione di voto.
Aggravi (LEGA VDA)
- Nell'esplicitare la mia
dichiarazione di voto, credo sia proprio necessario comprendere due
fattori fondamentali a beneficio dell'Aula e anche per stemperare
certi toni, che non sono da campagna elettorale, ma che riguardano
prima di tutto il fatto che questo voto ci scalda perché - come
abbiamo già detto - quello che sta avvenendo è un fatto politico
importante. Se c'è un voto su questo provvedimento può essere
sicuramente dovuto a una particolarità del Regolamento consiliare,
come ricordava giustamente il Presidente del Consiglio, ma io credo
che, finché le cose non cambiano, ci deve essere da parte di chi
vota un provvedimento di questo tipo, una valutazione di natura
politica, oggi più che mai. Credo anche - e questo lo dico a
beneficio di chi ovviamente ha da sempre il monopolio dell'etica -
che quando si vota come oggi bisogna pure considerare il momento
politico in cui lo si fa. Non possiamo fare finta di pensare e di
vedere quello che è successo - e penso che la collega Pulz l'abbia
espresso in maniera completa, anche se interrotta, ma questa è una
particolarità della giornata - riguardo a un importante momento
politico di sintesi e di valutazione di quello che comporta una
posizione piuttosto che un'altra su un voto di questo tipo. Capisco
più, e giustamente, la posizione della maggioranza, capisco più la
difesa giustissima che di parte sua fa il Presidente del Consiglio,
ma capisco meno certe valutazioni che assomigliano più a degli
specchi che non ad una valutazione di natura politica.
Sicuramente il voto che andremo ad esprimere - e qui dichiaro il
mio voto contrario, come quello degli altri membri del gruppo - è
un voto che tiene conto di un momento politico particolare di
quanto è successo. Questo voto e questa situazione non stanno
giovando alla Valle, c'è la necessità di fare qualcos'altro.
Trincerarsi di fronte alla necessità di attendere l'entrata in
vigore di una legge elettorale - validissima valutazione ma,
ripeto, ognuno di noi poi ne risponde al di fuori - mi sembra tanto
un arroccarsi su una posizione che non vede il bene prima di tutto
dei cittadini e la volontà di avere finalmente un'Amministrazione
che prenda delle decisioni. Non è campagna elettorale, non è caos,
ma è la valutazione di uno specifico momento politico importante.
Voterò contro.
Presidente
- La parola al collega Sammaritani per
dichiarazione di voto.
Sammaritani (LEGA VDA)
- Come è già stato detto da chi mi
ha preceduto ed è schierato da questa parte della sala, il
Regolamento ha evidentemente una criticità, ma noi qui siamo
chiamati ad esprimere spesso opinioni politiche, anche attraverso
il voto, perché è così che si fa nei sistemi democratici. Si
esprimono quindi dei voti perché si hanno dei contenuti politici da
portare avanti ed è anche per questo che non si viene perseguiti
normalmente. È questo che prevede la legge.
Perché questa maggioranza non è più maggioranza e non lo è da
tempo? Qui introduco un tema etico, morale, se volete, che ci è
abbastanza caro: non perché sia stata colpita da un evento
ineluttabile, dal decesso di un componente, no! È stato arrestato
perché probabilmente ci sono dei sospetti di connessioni con
ambienti di malvivenza, comunque di criminalità organizzata, quindi
è un fatto molto grave ed è per questo che questo Consiglio è
delegittimato (sto dicendo il Consiglio, quindi io stesso).
Pertanto quel trasformismo che ci viene imputato dall'altra parte
della sala è del tutto infondato, perché qui non siamo a dire:
"dimettetevi perché avete...", noi siamo qui a dirci: "dimettiamoci
perché non abbiamo più una legittimazione". L'ho detto in tempi
sospetti, perché l'ho detto già a caldo il giorno stesso in cui
l'evento è accaduto, nel mese di gennaio. Ho detto che noi siamo
delegittimati, che siamo la parte offesa di questa vicenda e che
quindi tutti quanti dovremmo prendere delle decisioni, come
giustamente ha detto la collega Pulz.
Anch'io ritengo che i miei voti siano del tutto puliti e
trasparenti, sono convinto, spero sia così; per carità, non si sa
mai, ma non ho nessun timore a questo proposito. Dobbiamo però
essere tutti in grado di cogliere questo elemento politico: c'è una
maggioranza che non è più una maggioranza, che non ha più la forza
nemmeno di sostituirsi un elemento dei suoi, e quindi questa
situazione va colta. Questo non è trasformismo, ma è fare
politica.
Direi che non c'è più nient'altro da aggiungere a questa
discussione, perché ormai sta diventando un po' sterile. Dichiaro
quindi il mio voto contrario.
Présidente
- La parole au collègue Lucianaz pour
explication de vote.
Lucianaz (LEGA VDA)
- Rapidamente dichiaro che anch'io
voterò contro. Posso argomentare il voto rapidamente? Sono anch'io
un guerriero, un guerriero della cultura valdostana, gravemente
offesa da questi fatti quali quelli dell'infiltrazione mafiosa, che
non risale né al 23 gennaio, né a questo decennio. Siamo quindi
anche noi a combattere in prima linea per il bene della nostra
cultura, della nostra società. Saremo sicuramente sempre contrari
ad atteggiamenti che possano permettere a questo deleterio modo di
vedere la società e l'economia che avanza in Valle d'Aosta e
condanniamo tutti i rappresentanti politici che in qualche modo
hanno contribuito o contribuiranno affinché questo malcostume,
questo modo deleterio - ripeto - possa continuare in Valle
d'Aosta.
Non si può accusare nessun Consigliere eletto o che presto
prenderà parte di questo Consiglio, ma è certo che nel nostro
gruppo della Lega non avremmo mai candidato Marco Sorbara, neanche
prima delle elezioni o prima di questi fatti, come non avremmo mai
candidato Prettico o Gianni Barocco. Sono scelte, ognuno è libero
di fare le scelte che vuole e prendere i voti che il popolo
manifesta. Noi abbiamo un altro modo di vedere i rappresentanti
della comunità e facciamo delle scelte. Non avremmo neanche mai
accettato di essere votati, signor Presidente del Consiglio, da
certi elementi della lista n. 8 (tra l'altro adesso mi rendo conto
che ne faceva parte anche lei).
Il "no" è convinto e chi ieri era presente alla Biblioteca
regionale - abbiamo anche dei Consiglieri qui, in Aula - può
benissimo manifestare qual era l'ambiente vissuto dai presenti e
quanta necessità ci sia da parte delle istituzioni valdostane di
prendere in tutti i modi distanza da questo fenomeno, non solo con
giustificazioni formali.
Presidente
- La parola al collega Ferrero per
dichiarazione di voto.
Ferrero (MOUV')
- Volevo sottolineare una questione non
trascurabile: il voto ovviamente sarà del tutto contrario, in
quanto non si tratta - come qualcuno ha cercato di insinuare - di
un discorso di governabilità. Per quanto mi riguarda e per quanto
riguarda il MOUV' si tratta di un discorso di legalità e
democrazia. La legalità è stata violata, la democrazia è stata
violata nel corso delle elezioni e la legittimazione di questo
Consiglio è venuta meno perché l'ombra pesante del voto di scambio
è emersa non solo da questa operazione, ma già da operazioni
precedenti che hanno riguardato - guarda caso! - componenti della
lista dello stesso partito coinvolto nell'operazione "Geenna". Non
penso che si possa fare diversamente, perché la questione è
prettamente politica e portare avanti un governo che è figlio di
elezioni che non si sono svolte in maniera democratica significa
semplicemente una cosa: avvallare certi comportamenti, al di là di
quello che poi si dice o non si dice.
Noi non vogliamo avvallare certi comportamenti. Si vuole andare
a votare? Andiamo a votare con la legge elettorale che volete, ma
andiamo a votare, e al più presto! Purtroppo le persone che sono in
quest'Aula non tutte sono il frutto di una decisione democratica,
ma sono il frutto di una mano della criminalità organizzata che si
è insinuata nella pubblica amministrazione e di questo voi
continuate a fare finta di niente. Noi non vogliamo fare finta di
niente, non vogliamo avvallare un governo che è illegittimo, pur se
ha rispettato le formalità previste. Abbiamo visto dalle
intercettazioni telefoniche, dalle persone coinvolte, dagli arresti
che sono stati effettuati - e sappiamo che questa è solo la punta
dell'
iceberg
- che continuare in questa direzione è una
scelta suicida, per noi lo è per quanto riguarda tutta la comunità
valdostana.
Non sappiamo ancora se ci saranno altri sviluppi e quindi
portare avanti questo governo regionale rappresenta un rischio che,
sicuramente, noi non ci vogliamo accollare. Il nostro voto
contrario è quindi un voto contrario deciso. Ci spiace che non sia
stato condiviso da altre forze della minoranza, ma non importa,
ognuno ha diritto di assumersi le proprie responsabilità e di fare
le proprie scelte. Per noi è un "no" a questo governo.
Presidente
- La parola al collega Restano per
dichiarazione di voto.
Restano (GM)
- Veramente io devo fare ancora il primo
intervento... chiedo scusa, è finita la discussione generale.
Il nostro voto del Gruppo Misto non può che essere favorevole;
sarà favorevole perché oggi discutiamo la convalida di un eletto in
sostituzione di un collega sospeso, quindi la ricostituzione del
plenum
dell'Assemblea per noi è un atto dovuto. Le
precedenti verifiche sulla candidabilità del Consigliere che si
accinge ad essere convalidato sono state fatte, anche le verifiche
sull'ineleggibilità e sulle eventuali incompatibilità, quindi nulla
osta affinché venga votata la sua convalida.
Non posso però esimermi dal fare alcune considerazioni. Il
dibattito si poteva sviluppare dal punto di vista amministrativo e
anche dal punto di vista politico e io ritengo fosse quasi un
dovere da parte della minoranza sollevare determinate situazioni e
la questione dei nostri numeri che sostengono la maggioranza, che
sono evidentemente quelli di diciotto. Politicamente che cosa è
emerso da questa discussione? Io non posso che rilevare la
differenza di vedute all'interno della minoranza. Abbiamo i
Cinquestelle, un gruppo che si pone su una certa posizione, e
l'altro gruppo, che si pone sotto un altro punto di vista, e non
sono nient'altro le posizioni che riscontriamo anche nel governo
nazionale. È questo il dato politico emerso e mi pare doveroso
sottolinearlo in questo mio breve intervento, che poi probabilmente
in altre sedi si manifesta anche nei fatti su scelte concrete. Ora
non è certo il momento di discutere di determinati temi, perché
oggi discutiamo sulla convalida e su questo ci dovremmo limitare.
Avremo modo sicuramente di affrontare anche altri argomenti quali
la delegittimazione del Consiglio, visti i temi in discussione
all'ordine del giorno o che magari si vorranno portare nei prossimi
Consigli e, personalmente, non mi nasconderò di certo.
Io credo che questo sia un atto dovuto per ripristinare il
Consiglio e per portare avanti il legittimo dibattito all'interno
dello stesso, senza esprimere le posizioni politiche ad oggi dei
componenti del Gruppo Misto, che a volte si distinguono da quelle
della minoranza, da quelle della seconda minoranza, ma anche
all'interno della attuale maggioranza. Avrò le occasioni per
dimostrarle, però ritengo coerente con il mio comportamento e con
il comportamento da sempre portato avanti dai rappresentanti del
Gruppo Misto votare questa convalida.
Presidente
- Se non ci sono altre richieste di
intervento, colleghi, pongo quindi in votazione la convalida
dell'elezione del nuovo Consigliere Barocco Giovanni. La votazione
è aperta. La votazione è chiusa.
Esito della votazione:
Presenti: 34
Votanti           
: 31
Favorevoli: 21
Contrari: 10
Astenuti: 3 (Bertin, Minelli, Pulz)
Il Consiglio approva.
Invito il Consigliere Barocco Giovanni a prendere posto in Aula.
Si procede ora al giuramento del nuovo Consigliere Barocco
Giovanni, ai sensi dell'articolo 23 dello Statuto speciale e
dell'articolo 6 del Regolamento interno per il funzionamento del
Consiglio. Do lettura della formula per il giuramento e invito il
Consigliere Barocco ad alzarsi.
"
Giuro di essere fedele alla Costituzione della Repubblica e
allo Statuto Speciale per la Valle d'Aosta e di esercitare il mio
ufficio al solo scopo del bene inseparabile dello Stato e della
Regione Valle Autonoma Valle d'Aosta
".
"
Je jure d'être fidèle à la Constitution de la République et
au Statut spécial pour la Vallée d'Aoste et d'exercer mon mandat
dans le seul but du bien inséparable de l'État et de la Région
Autonome de la Vallée d'Aoste
".
Barocco (UV)
- Je le jure.
Il Consiglio prende atto.
Presidente
- Il Consigliere Barocco chiede la parola.
Prego.
Barocco (UV)
- Madame le Président du Conseil, Monsieur
le Président du Gouvernement, Mesdames et Messieurs les Assesseurs,
chères et chers collègues les Conseillers, avant tout merci pour
m'avoir donné la parole à l'occasion de mon entrée en cette assise
si prestigieuse et importante pour l'autonomie de notre Vallée; une
présence, la mienne, qui se veut limitée dans le temps, mais dans
laquelle je tâcherai de répondre à mon mandat avec toute ma
passion, ma responsabilité, mes compétences et mon humilité.
Quelques minutes pour les salutations et quelques considérations
d'ordre politique. Je veux saluer le Peuple Valdôtain qu'ici, tous
ensemble, nous représentons; peuple duquel nous parviennent tous
les jours requêtes de faits concrets pour répondre aux exigences de
notre vie quotidienne et de nos familles et, surtout, une requête
précise d'avoir une politique et une démocratie plus citoyenne. Un
mot de salutation je l'adresse aussi à la communauté de Quart à
laquelle j'appartiens. Mon parcours politique est caractérisé par
une appartenance depuis les années du lycée à la famille unioniste:
avant à la Jeunesse Valdôtaine et puis à l'Union Valdôtaine,
mouvement dans lequel je milite encore aujourd'hui. Sous le drapeau
de ce mouvement j'ai eu l'honneur d'être élu, par les Quarteins qui
me connaissent depuis toujours, Syndic de la Commune pendant deux
mandats. J'en profite ici pour saluer tous les anciens collègues
Syndics avec qui nous aurons l'opportunité de collaborer
profitablement pour notre communauté. Dans ce rôle et avec une
bonne équipe d'administrateurs je me suis occupé de différents
thèmes et dossiers qui ont façonné mon expérience.
Lo sapete, il Sindaco si occupa di tombini, acquedotti, scuole,
tutte cose che non vanno in prima pagina, ma sono quelle che ci
rendono la vita più confortevole. Nella mia esperienza ho fatto
anche altro, lanciando progetti innovativi in ambito ambientale,
edilizio, dei prodotti alimentari, dell'agricoltura, del sociale,
della sicurezza, della transizione dal digitale ad internet, della
mobilità sostenibile, di esempi di democrazia diretta, fino a
questioni più etiche, come il complesso problema del fine vita. Su
questi temi, tempo e condizioni politiche permettendo, cercherò di
prestare un'attenzione particolare durante i futuri lavori di
questa Assemblea, perché ritengo che questi argomenti siano
diventati fattori strategici e debbano essere approfonditi anche in
funzione di nuova idea di autonomia.
La Valle d'Aosta ha vissuto ormai un anno fa una campagna
elettorale che ha cambiato il volto della politica valdostana.
Ritengo che in questi mesi la famiglia politica cui appartengo
abbia compiuto i primi passi avanti nell'analisi di questi
risultati, per comprendere fenomeni politici che è troppo semplice
liquidare con commenti del tipo: "gli elettori non hanno capito"
oppure "è un voto di pancia". Vi posso garantire che, quando scopri
che chi ha aderito a queste nuove proposte politiche è il tuo
vicino di casa, il tuo collega, il tuo amico delle elementari, fino
a conoscenti molto prossimi, la cosa ti tocca sul vivo, e
l'analisi, quella vera e realistica, diventa davvero
necessaria.
Penso che nel nostro movimento serva capire nel profondo i
messaggi che ci giungono dai valdostani per cercare di arrivare
adesso all'elaborazione di contenuti prima dei contenitori, per
creare insieme un percorso autonomista con la A maiuscola, che
punti sull'autonomia del terzo millennio, quella che non può più
aspettare e che ha bisogno di affrontare i nuovi modelli di
pensiero non rimanendo nel
freezer
, ma che deve essere
portata tra la gente con determinazione, simpatia, energia,
obiettivi condivisi e chiari a tutti.
Io sto nell'Union Valdôtaine, nel mio movimento. Le mie
battaglie politiche ho cercato e cercherò sempre di condurle
all'interno dell'Union Valdôtaine. Non concordo, pur nel rispetto
totale delle altrui opinioni, con chi se ne è andato. Il dialogo
vive di punti di vista differenti, ma la forza di partito si
ottiene solo con l'unità del movimento. Posso però capire che,
quando un rapporto si lacera, la colpa non è da ricercare solo in
una parte, e questo è ancora più importante quando viene meno un
rapporto non solo con alcune persone o membri del tuo movimento, ma
si rompe una relazione consolidata con i valdostani.
Signor Presidente, sono qui per costruire, sono qui per portare
il mio piccolo contributo fatto di idee nuove e progetti che
guardano al futuro. Sono qui per dare voce a tutti quei valdostani
e amici che, incontrandomi, mi hanno chiesto: "per favore, battiti
per realizzare progetti innovativi". Qui si parla dell'innovazione,
quella vera, quella che porta benefici ai cittadini, che porta
risorse alle famiglie, occupazione per i giovani e che innesca
voglia di fare e progettare.
Concludendo, signor Presidente Fosson, sono convinto che alcuni
temi dibattuti in quest'Aula di cui ho letto i resoconti dalle
cronache giornalistiche necessitano di approfondimenti importanti;
sono pronto a farli tutti, rendendomi disponibile da subito per
fare e collaborare.
Signor Presidente, con queste premesse, che per me sono
fondamentali, è con piacere che le comunico la mia adesione alla
maggioranza e al Gruppo dell'Union Valdôtaine.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK