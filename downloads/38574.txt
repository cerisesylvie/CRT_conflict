Consiglio Regionale della Valle d'Aosta - Oggetto del Consiglio n. 2090 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2090 del 11 maggio 2016 - Resoconto
OGGETTO N. 2090/XIV - Interpellanza: "Attivazione del tavolo
di confronto tra il Ministero dell'economia e delle finanze e la
Regione per l'erogazione delle accise pregresse relative al periodo
2011/2014".
Rosset (Presidente) -
Punto n. 29 dell'ordine del giorno.
Per l'illustrazione, chiede la parola il Consigliere Gerandin, ne
ha facoltà.
Gerandin (UVP) -
Faccio una breve premessa anch'io,
magari esco un attimo da quello che è il contenuto di
quest'interpellanza. Le notizie che ci ha dato oggi il Presidente
sono indubbiamente notizie che noi abbiamo auspicato in quel
documento che abbiamo sottoscritto all'unanimità, in cui c'erano
quattro punti molto importanti, che andavano oltre all'oggetto
dell'interpellanza, vale a dire il recupero del pregresso delle
accise, c'era l'auspicata applicazione anche per la Valle d'Aosta
del discorso relativo al pareggio di bilancio e c'era mi sembra
anche il discorso di rivedere quali erano i rapporti con cui la
Valle d'Aosta fino adesso andava a contribuire al fondo perequativo
per il federalismo, qualcosa del genere...
(interruzione di un Consigliere, fuori microfono)
...il SIOPE esattamente...e rivedere i metodi SIOPE di calcolo.
La nostra interpellanza nasce dal fatto che questi auspicati
quattro punti che avevamo condiviso, ed eravamo alla vigilia
dell'approvazione della legge di stabilità dello Stato, per cui era
un mandato che tutti assieme davamo ai nostri
Parlamentari...fossero stati recepiti solo in parte, e con un
ordine del giorno riferito al discorso delle accise pregresse. Poi
abbiamo visto anche un po' di demagogia, nel senso che per l'anno
2016 in finanziaria abbiamo portato a casa 50 milioni per quella
che era la prima
tranche
di compensazione, qualcuno l'ha
volutamente venduta - e non mi riferisco a lei, Presidente - come
fosse una maggiore entrata, quando sappiamo tutti che non è quello,
ma si tratta di una quota di bilancio che è già stata iscritta a
bilancio e già spesa, che per noi, qualora non entrasse, sarebbe
una minore entrata e non una maggiore entrata.
Fatta questa premessa, tenuto conto che c'era un impegno
temporale in riferimento alle accise, vale a dire attuare entro un
mese l'accordo firmato con il Ministero dell'economia e delle
finanze, volevamo capire come c'eravamo mossi in questo frattempo,
come si era risolto questo tipo di problematica che al momento per
la Valle d'Aosta sarebbe un problema serio, soprattutto di
prospettiva legato anche alla cassa, tenuto conto che i milioni in
discussione sono una fetta importante. Questo perché comunque nel
frattempo ci si era mossi da altre parti, la Regione Sardegna a
febbraio ha chiuso un contenzioso più o meno simile al nostro, un
contenzioso di arretrati per 900 milioni, di cui 300 sono stati
versati a gennaio 2015 e da adesso in avanti verranno versati 130
milioni all'anno. La Sardegna ha chiuso questa partita e noi siamo
rimasti in attesa di capire cosa si stava muovendo.
Faccio anche un breve cenno sulle notizie che ci ha dato,
indubbiamente noi siamo ed eravamo favorevoli sin dall'inizio sul
fatto di andare verso un sistema che noi riteniamo più equo, che è
quello del pareggio di bilancio. Non significa - penso, Presidente,
che lei lo sappia - che sia un percorso più semplice, nel senso che
bisognerà sicuramente cambiare l'impostazione di bilancio, però se
non altro in questo momento abbiamo un percorso chiaro davanti,
nessuno ci fissa anno per anno la spesa, però ci sono una serie di
difficoltà legate all'applicazione. Con il pareggio di bilancio
vengono meno le diverse fattispecie di esclusione anche previste
dal Patto, ad esempio, noi in questo momento fuori dal discorso
della spesa compatibile, avevamo le risorse europee, i fondi di
calamità naturali, questo è chiaro che presuppone un sistema
diverso. Soprattutto presuppone un sistema diverso per quello che
riguarda il futuro della Valle d'Aosta per la parte delle entrate,
perché, per quanto riguarda le entrate che possono essere
conteggiate, sono quelle di parte corrente, natura tributaria,
contributiva, perequativa, trasferimenti correnti, entrate
extratributarie, entrate in conto capitale e riduzione di attività
finanziarie.
Per quello che riguarda le uscite, sono spese correnti, spese in
conto capitale, spese per incremento di attività finanziarie,
questi sono gli
step
con cui ci si deve confrontare. Ci sono
indubbiamente dei vantaggi, anche perché non saremo più vincolati
annualmente ad andare a contrattare con lo Stato la spesa, però
bisogna fare molta attenzione. In questo momento noi non avevamo
dei limiti sull'applicazione dell'avanzo, se non legato alla parte
della spesa, con il pareggio di bilancio una serie di paletti ci
sono, ma è un discorso troppo tecnico con cui annoiamo. È la giusta
direzione, perché è quello che noi avevamo chiesto e il risultato è
buono, noi ci auguriamo veramente che da ieri ci sia un'inversione
per quello che riguarda l'impostazione di bilancio. Bisogna
soprattutto puntare sull'aumento delle entrate in questo momento.
Su questo non c'è dubbio, perché se prima avevamo dei limiti sulla
spesa, adesso se noi aumentiamo le entrate, possiamo spendere, per
cui il concetto è molto buono, ma per una Regione che cresce, che
crea occupazione, crea indotto ed entrate legate al gettito
tributario, che è la parte consistente del nostro bilancio. Noi
altro da dire su questo non abbiamo, è quello che abbiamo auspicato
da tanto tempo, adesso gli strumenti operativi li abbiamo e a noi
dare le gambe e creare quelle situazioni affinché l'economia cresca
e ci dia la possibilità di avere quelle risorse da investire.
Presidente -
Per la risposta, ha chiesto la parola al
Presidente della Regione.
Rollandin (UV) -
L'illustrazione che ha fatto il collega
è corretta e credo che giustamente ci fosse la preoccupazione che
avevamo anche noi di sapere quando potevamo chiudere il Patto di
stabilità, perché la chiusura del Patto di stabilità condiziona una
serie di aspetti, che non sono indifferenti, tra questi anche le
ricadute, i collegamenti con i Comuni, oltre che con noi, quindi
dare risposte e così via. Il discorso che è stato fatto oggi quindi
- e qui vado un po' più sullo specifico - è stato di dire: un conto
è la cassa, il discorso dei 70 milioni che noi abbiamo chiesto già
nel Patto di stabilità, non è che viene meno questa richiesta,
perché quella è per la cassa, viene meno il discorso del limite del
Patto di stabilità, che, come lei ricordava, era la classica
mannaia, per cui anche se avessimo avuto delle entrate in più, non
potevamo spenderle perché era 632, con i 70 diventavano 702 e
finiva lì. Mentre con questo ci sarà da lavorare, bisogna rivedere
una serie di fattori, però togliamo questa sbarra che in qualche
modo limitava le capacità di spesa, in questo senso il lavoro è
stato piuttosto lungo.
Oggi la riunione è stata piuttosto complessa perché si è dovuto
insistere sul fatto che in quest'aula uno dei punti richiamati
correttamente era stato proprio quello di andare verso il pareggio
di bilancio, per le ragioni che lei ha ricordato. Oltre agli altri
punti, che sono le accise, di cui oggi abbiamo parlato per
l'applicazione dell'articolo 7 dell'accordo, cioè come cadenzarle
per gli anni prossimi, perché quelli sono soldi che devono
arrivare, perché altrimenti come facciamo a fare il bilancio? E
qual è la difficoltà sostanziale? Che noi i 70 milioni che adesso
stiamo cercando di recuperare, nel momento in cui abbiamo
presentato il bilancio, non ci sono e non abbiamo potuto scriverli,
perché quei soldi noi non potevamo metterli, li stiamo chiedendo
adesso. Sono soldi che vengono dalla calendarizzazione dei 570
milioni delle accise pregresse 2011-2017. Questo contesto ci ha
portati ad insistere oggi per cambiare rotta, per dire: "allora
perché non anticipiamo al 2016 il discorso del pareggio di bilancio
con comunque la richiesta dei 70 milioni, più le somme dovute per
sentenze...", e così via, la famosa sentenza che ci ha dato
ragione.
Ora, non entro nel dettaglio, poi potremo farlo...e lo faremo
ancora, però il punto di snodo è che uscire dal Patto già
quest'anno comunque ci dà la possibilità di fare un ragionamento
per i prossimi corretto di non essere sempre a rincorrere: "quand'è
che chiudiamo il Patto di stabilità?", perché sennò non sappiamo
quali risposte dare. Togliendo questo punto e avendo in
contemporanea...oggi abbiamo chiesto anche di avere la
riparametrazione della rimanenza, dopo i 120, dei 118 per ogni anno
da dare in compensazione delle mancate accise. Il discorso si
completa in questi termini: non solo nella dichiarazione di dire:
"siamo a pareggio di bilancio", ma anche sull'utilizzo corretto
delle entrate, oltre al fatto che sicuramente dobbiamo ragionare
per attivare tutti quei meccanismi che ci permettano, da una parte,
di avere le entrate e poi di avere la possibilità di utilizzare in
parte...adesso non possiamo più chiamarli avanzi di
amministrazione, perché sennò siamo fuori legge, ma di avere quei
fondi che annualmente possiamo spendere e che dobbiamo cadenzare in
modo giusto. Noi non possiamo più dire: "ho l'avanzo e lo
utilizzo", non si può più fare. L'abbiamo detto per i Comuni e
anche per la Regione, quindi tocca anche a noi applicare la stessa
regola. Questo discorso, come lei diceva, quindi sta andando nella
direzione giusta. La copertura che noi abbiamo chiesto va in questa
direzione e con questo spirito.
Credo quindi che si abbia la possibilità di dire che questa è la
logica che finalmente siamo riusciti a far passare, perché, come ho
ricordato, era stato presentato anche un emendamento nel momento in
cui si discuteva la legge del Patto di stabilità, perché c'era un
ordine del giorno iniziale che diceva: "si impegna a...". Adesso
con questo, in alternativa al discorso del Patto di stabilità, si
passa al pareggio di bilancio. Quindi questo sicuramente è un
aspetto molto importante.
Adesso le domande sono superate, erano collegate all'azione
portata avanti con i Ministeri, l'Assessore alle finanze, il
sottoscritto, i responsabili dell'Assessorato che ho richiamato e
poi il Deputato e il Senatore, che hanno fatto parte della prima
riunione ed erano nel gruppo di lavoro che seguiva anche questa
parte per quanto riguarda l'Amministrazione regionale.
Su come avviene la ripartizione ho già risposto, quindi credo di
aver detto quanto è necessario per gli anni a venire. Credo che
comunque, come lei ricordava, ci sia ancora un grosso lavoro da
fare, perché noi dovremo adeguare il nostro bilancio che abbiamo
approvato con la logica del Patto di stabilità alle nuove regole,
che in qualche modo andranno ad incidere sotto quest'aspetto
positivamente non solo per quest'anno, ma per il futuro.
Presidente -
Per la replica, chiede la parola al
Consigliere Gerandin, ne ha facoltà.
Gerandin (UVP) -
L'ho ascoltata attentamente Presidente.
Indubbiamente quello che noi avevamo auspicato tutti insieme si sta
un po' alla volta avverando, poi penso che anche in maniera molto
corretta e onesta abbia ammesso di aver in parte condiviso quanto
avevo espresso, cioè la necessità di cambiare un po' il sistema di
gestione del bilancio. Penso che tutti lo sappiano che con il
pareggio di bilancio ci sono tanti limiti sull'utilizzo
dell'avanzo, per cui questo comporterà un'altra impostazione di
bilancio, non c'è ombra di dubbio.
Sarebbe interessante capire magari se a margine di questa
discussione si riuscisse ad avere un piano in cui ci sia una
scadenza per quello che riguarda il discorso dei 570 milioni, al di
là di quello che ci è stato dato, un
tot
all'anno, per cui
magari capire nell'arco di quanti anni verrà compensato questo.
Rimane per noi - l'avevamo detto in sede di approvazione di
bilancio, lo ripetiamo in questa sede - assolutamente insufficiente
il contributo che lo Stato ci dà a seguito della compensazione
delle minori accise riferite alla sentenza Sardegna. È
indubbiamente da ritrattare, ma è interessante che se non è più
oggetto di discussione annuale quello che è l'obiettivo
eurocompatibile, per la Regione è fondamentale capire una voce
dell'entrata quant'è, in modo da avere un minimo di possibilità di
pianificazione, perché se tutti gli anni dobbiamo contrattare la
parte entrata, per cui bisogna chiudere la partita una volta per
sempre. Quello che ci è stato dato in sede di approvazione di legge
di stabilità da parte dello Stato a compensazione della sentenza
Sardegna è assolutamente insufficiente per quello che riguarda le
casse regionali.
Detto questo, a noi pare che il percorso sia un percorso
corretto, molto difficile, bisognerà fare molta attenzione. Io non
avevo percepito che fosse già applicabile a partire dal 2016, ma
lei mi ha detto che lo è, per cui bisogna fare un pensiero su
quello che può essere il discorso dell'assestamento di bilancio e
quant'altro, perché cambierà l'impostazione immagino...
(interruzione di un Consigliere, fuori microfono)
...se la facciamo semplice, va bene, io sono felice...in tutti
gli assestamenti di bilancio abbiamo sempre visto che è una voce
fondamentale, e là c'è una schiera di Assessori che aspettano
l'assestamento di bilancio per vedere quanto di assestamento di
bilancio verrà loro aggiudicato, io la invito a fare attenzione
perché abbiamo tanti Assessori che auspicano che con l'assestamento
di bilancio ci sia questa disponibilità finanziaria, immagino che
con il pareggio di bilancio rispetto all'obiettivo eurocompatibile
qualcosa cambi, poi può darsi che mi sbagli. Io mi auguro che ci
siano risorse a iosa per tutti, così sistemiamo una volta per
sempre la Valle d'Aosta, abbiamo risorse da investire, è il nostro
auspicio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK