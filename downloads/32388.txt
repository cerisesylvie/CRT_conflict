Consiglio Regionale della Valle d'Aosta - Oggetto del Consiglio n. 1132 del 7 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1132 del 7 aprile 2010 - Resoconto
OGGETTO N. 1132/XIII - Interpellanza: "Iniziative per avviare
nuove attività produttive presso lo stabilimento ex Tecdis nel
comune di Châtillon".
Interpellanza
Richiamate le precedenti iniziative presentate dal nostro
gruppo consiliare sullo stato di crisi che attraversa l'industria
valdostana;
Preso atto che sono trascorsi tre anni dalla dichiarazione di
fallimento della Tecdis S.p.a.;
Visto che lo stabilimento "ex Tecdis" è ormai sfitto da
tempo;
Visto che "Vda Structure" ha avviato un'azione legale per
ottenere la piena disponibilità dell'edificio stesso;
Considerato che risulta necessario per "VDA Structure"
rientrare in possesso dello stabilimento per poter avviare nuove
attività produttive in Châtillon, cittadina che sta vivendo un
momento molto difficile da un punto di vista economico ed
occupazionale;
i sottoscritti Consiglieri regionali
Interpellano
l'Assessore competente per sapere:
1) a che stato di avanzamento è, ad oggi, l'iter per
l'ottenimento di una piena disponibilità dell'immobile;
2) se sono state avanzate richieste, da parte di
imprenditori, finalizzate all'utilizzo dello stabilimento;
3) quali sono le strategie, i progetti o gli indirizzi che il
Governo regionale intende attuare e quali azioni intende mettere in
campo, vista la situazione che perdura da parecchi anni a
Châtillon.
F.to: Chatrian - Giuseppe Cerise - Patrizia Morelli
Président
- La parole au Vice-président Chatrian.
Chatrian (ALPE)
- Grazie, Presidente.
È un argomento che abbiamo già trattato più volte in quest'aula
e anche nella passata legislatura; l'Assessore ha relazionato più
volte al Consiglio, delle difficoltà che ci sono nell'entrare in
possesso di tutta la proprietà e la procedura sta rendendo
difficile l'utilizzo dello stabile.
Sono trascorsi più di 3 anni dalla dichiarazione di fallimento
della Tecdis S.p.A., e lo stesso stabilimento è ormai sfitto da
diversi anni. Ci risulta che Vallée d'Aoste Structure abbia avviato
un'azione legale per ottenere la piena disponibilità dell'edificio.
Visto che è necessario per Vallée d'Aoste Structure rientrare in
possesso dello stabilimento, per poter avviare nuove attività o
eventuali attività, visto anche il momento difficile dal punto di
vista economico ed occupazionale della zona, la nostra iniziativa
mira allo stabile di Châtillon. Vorremmo conoscere la situazione,
se c'è stato avanzamento ad oggi e l'iter per l'ottenimento di una
piena disponibilità dell'immobile, soprattutto se ci sono richieste
da parte di imprenditori finalizzate all'utilizzo dello
stabilimento e, terzo quesito, quali sono gli indirizzi, i
progetti, le eventuali strategie che il Governo regionale intende
attuare in subordine al punto n. 1 e al punto n. 2. Grazie.
Président
- La parole à l'Assesseur aux activités
productives, Pastoret.
Pastoret (UV)
- Grazie, Presidente. Come è stato detto
dall'interpellante, l'iniziativa consente di aggiornare il
Consiglio quanto alla situazione del polo Tecdis di Châtillon.
Certo, questo - come peraltro è detto nel programma di
maggioranza - è uno dei punti significativi importanti che abbiamo
avuto presente già quando è stato presentato questo programma nel
2008 in Consiglio. Bisogna però tenere conto - mi pare utile
sottolinearlo - che le nostre volontà hanno dovuto fare i conti con
due questioni: una, nella quale entreremo nel merito, che è quella
della curatela fallimentare; l'altra, con il cambiamento epocale
originato dalla crisi che, a partire dalla seconda metà del 2008,
ha pesantemente colpito in modo indistinto pressoché tutti i
settori produttivi a livello mondiale. Ovviamente la Valle d'Aosta
non è stata esentata da ciò, anche le nostre aziende sono state
fortemente coinvolte, hanno dovuto affrontare duri sacrifici; così
come - conseguenza di questo - l'interesse per la realizzazione di
nuovi insediamenti produttivi è venuto parecchio meno rispetto alle
situazioni normali, però importa dire qual è la situazione in
questo momento.
Avevo già avuto modo di comunicare al Consiglio la necessità di
uscire dallo stato di inerzia concernente le procedure della
curatela fallimentare, con la quale si era cercato di aprire una
trattativa che poi si era dimostrata infruttuosa. Avevo anche
riferito al Consiglio che Vallée d'Aoste Structure aveva aperto una
vertenza con la curatela fallimentare, riguardo alla quale
iniziativa poi le parti erano pervenute ad un sostanziale accordo
transattivo che portava Vallée d'Aoste Structure a rientrare nella
disponibilità del complesso industriale. Queste erano le ultime
informazioni che avevo dato quando era stato presentato il piano di
Vallée d'Aoste Structure.
Cosa è successo da allora? Si doveva apporre la firma della
transazione, ma era rimasto in sospeso un aspetto relativo alla
conservazione di tutta la documentazione sensibile presente nello
stabilimento, documentazione che per legge deve essere garantita
dalla curatela fallimentare, che però non si era detta disponibile
ad onorare tale obbligo ed era intenzionata a trasferire l'onere
della custodia di questa documentazione sensibile a Vallée d'Aoste
Structure, contestualmente alla rinuncia ai beni presenti nello
stabilimento. Su questo si è aperta un'ulteriore fase di confronto
e di contenzioso che, sulla base di quanto mi ha comunicato in
questi giorni Vallée d'Aoste Structure, anche per rispondere alla
sua iniziativa, ha recentemente portato ad un accordo che parrebbe
essere definitivo - questo sempre con la vigilanza del magistrato
che si occupa della questione - e che dovrebbe portare a concludere
definitivamente l'accordo in tempi brevi. In ogni caso, però,
Vallée d'Aoste Structure ci comunica che non è intenzionata ad
apporre nessuna firma di conclusione di questa cosa, fino al
momento in cui la curatela fallimentare non provveda a liberare,
lei, lo stabilimento, rimuovendo la documentazione sensibile ancora
presente. Di cosa si tratta? Si tratta di poca roba dal punto di
vista delle dimensioni, ma molto importante dal punto di vista dei
contenuti: sono i libri sociali contabili e i documenti sugli ex
dipendenti che, quando avranno bisogno di fare delle ricostruzioni
della loro carriera, dovranno sapere dove andare a fare
riferimento. Ripeto, questo è un obbligo della curatela
fallimentare che ha cercato di liberarsi da questo onere che invece
le compete.
Si è giunti, sempre attraverso lettere di avvocati e di
contenziosi, a definire il fatto che la conservazione dovrà essere
fatta a cura del curatore fallimentare, come prevede la legge. Come
questo si farà, e Vallée d'Aoste Structure mi comunica che si
verificherà in tempi brevi, la stessa Vallée d'Aoste Structure
sgombererà i locali da carte e fascicoli diversi, dossier
commerciali di altro genere di scarsa importanza, e degli oggetti
ingombranti, e avvierà la fase relativa all'alienazione e
dismissione di impianti e di attrezzature che sono già state
inventariate. E questo con due possibilità: o li libera dallo
stabilimento e li vende, oppure - se avremo qualcuno che vorrà
entrare nello stabilimento - li depositerà momentaneamente da
un'altra parte, dopodiché se ne disferà. Perché questa distinzione?
Perché rispetto alla seconda domanda ci è stato chiesto se si sono
sviluppate iniziative per individuare possibili insediamenti nella
zona. Ho già ricordato come si sia dovuto fare i conti con elementi
di difficoltà, e che non ci siano delle pulsioni molto attive sotto
questo punto di vista, visti i momenti che corriamo, la scarsa
fiducia nella ripresa e la generale incertezza sul futuro. Peraltro
va ricordato un fatto che tutti gli osservatori ormai rimarcano: ad
oggi, pur di fronte ad una ripresa più o meno importante a seconda
dei settori e dei consumi, vi è generalmente a livello mondiale un
significativo atteggiamento culturale che porta ad una riduzione
dei consumi, indipendentemente dai livelli di benessere che si
conseguono: questo ha ridimensionato il quadro produttivo generale
a livello mondiale.
Fatta questa premessa, ci sono comunque degli interessamenti -
ricordo solo quelli più recenti perché ce ne sono stati diversi e
alcuni senza costrutto - che riguardano aziende che hanno già
svolto sopralluoghi dell'immobile, manifestando interessamento per
lo stesso; ovviamente le aziende poi chiedono anche quali sono i
sostegni che la Regione può mettere in campo (legge n. 6, legge n.
84, eccetera). Nel dicembre 2009 due aziende si sono interessate
allo stabilimento, hanno già svolto i relativi sopralluoghi: una,
interessata alla produzione di pannelli solari fotovoltaici;
un'altra, da imprenditori interessati ad un'iniziativa per la
produzione di vetro tecnico; una terza, recentissima, di fine marzo
2010, di un'iniziativa di produzione sempre nel campo del
fotovoltaico riconducibile ad un brevetto fortemente innovativo. Ce
ne sono state anche altre in passato... ora queste aziende sono
state informate del fatto che di fronte all'interesse dovevano
presentare un
business plan
, per la valutazione del loro
progetto.
Ci si chiede
"quali sono le strategie e i progetti o gli
indirizzi che il Governo regionale intende attuare... e mettere in
campo..."
; non mi è chiaro se il riferimento riguardava Tecdis,
credo di sì, e la zona limitrofa, oppure concerneva degli aspetti
più generali. Per Tecdis, dal punto di vista tecnico Vallée d'Aoste
Structure ha già rilevato più volte che l'insediamento di un
imprenditore unico è sicuramente auspicabile all'interno dello
stabilimento, considerato l'alto potenziale dell'immobile per il
quale l'ipotesi di suddivisione fra più imprese introdurrebbe la
necessità di sostenere consistenti investimenti che non
necessiterebbero, nel primo caso, se lo si affitta in blocco;
peraltro, questi tre interessamenti che ho sottolineato sono di
aziende che intenderebbero prendere tutto lo stabilimento, quindi
dimensionate per utilizzarlo in questo modo. Dal punto di vista
degli interessamenti che sono stati finora avanzati, questi paiono
importanti e speriamo che si possa giungere a concretizzare uno di
questi. Le dimensioni e la posizione strategica dello stabilimento,
peraltro ben servito dalle vie di comunicazione, lo snodo
dell'autostrada è considerato fondamentale per le aziende che vanno
a visitarlo, depone a suo favore, anche se rimangono le questioni
che ho detto prima, relative alla fase recessiva.
Noi, a livello generale, contiamo su degli strumenti per tutta
la Valle d'Aosta, ma che si riflettono poi anche sulla zona di
Châtillon, in particolare ne voglio ricordare alcuni: uno riguarda
il Piano triennale di politiche del lavoro della Presidenza della
Regione che guarda anche agli elementi occupazionali concernenti
queste zone; l'altro riguarda il Programma triennale dell'industria
e dell'artigianato che il Consiglio ha approvato recentemente e che
si propone interventi significativi a sostegno delle aziende, come
avete avuto modo di vedere. Parallelamente lo sviluppo ed il
sostegno dell'utilizzo delle fonti energetiche rinnovabili e le
scelte di posizionamento strategico della Regione in questo campo,
peraltro già citate nel piano triennale, potranno essere degli
atout
importanti per l'insediamento di aziende che
sviluppano interesse in questo senso: si parla molto di
green
economy
e, in questo senso, due su tre delle aziende che hanno
visitato lo stabilimento si propongono di lavorare in questo senso.
Questo può avere delle prospettive ma in quale modo? Oltre
all'immobile vi sono altre cose che possono attrarre imprese?
Vorrei ricordare che abbiamo una legge significativa, la n. 84,
sulla ricerca e sullo sviluppo, che il Consiglio lo scorso anno ha
contribuito a finanziare in modo significativo, e che è considerata
con interesse da queste aziende.
L'ultimo aspetto che mi piace ricordare è il fatto che nello
sviluppo di queste tecnologie è importante la collaborazione e il
sostegno di enti di ricerca come il Politecnico di Torino, con il
quale ci stiamo apprestando in questi mesi a rinnovare la
convenzione esistente, quindi con l'intenzione di mantenere questi
aspetti di collaborazione sul territorio, che potranno essere utili
alle aziende che si insedieranno, in particolare in queste
interessate allo sviluppo di tecnologie significative.
Spero di aver risposto alle questioni alle quali lei si
aspettava di avere risposta. Grazie.
Si dà atto che, dalle ore 10,37, presiede il Vicepresidente
André Lanièce.
Presidente
- La parola al Vicepresidente Chatrian.
Chatrian (ALPE)
- Grazie, Presidente.
Abbiamo presentato questa iniziativa proprio per aggiornare il
Consiglio, ma soprattutto per fare un aggiornamento veritiero della
ex Tecdis S.p.A..
Assessore, le chiediamo, per quanto riguarda il primo punto,
dati dell'avanzamento e del riuscire ad avere la disponibilità
della proprietà, di sollecitare in maniera urgente - e forse in
maniera pesante - Vallée d'Aoste Structure per chiudere il cerchio
più importante che è quello di avere la disponibilità dello
stabile, come lei ci ha dettagliato portandoci a conoscenza delle
difficoltà, della documentazione, di un ulteriore confronto fra
Vallée d'Aoste Structure, documenti in essere per chiudere quella
prima parte, che indubbiamente non dà sbocchi all'utilizzo della
proprietà. Le chiediamo quindi di velocizzare, di aiutare, di
creare le condizioni per liberare questa proprietà non ancora
disponibile.
Prendiamo atto, per quanto riguarda il punto 2 delle richieste,
che sono state inoltrate e, anche su questo, chiediamo che ci sia
sinergia fra i diversi attori; più volte, in questo Consiglio, in
quest'anno e mezzo abbiamo chiesto che ci sia sinergia fra chi si
occupa di industria e chi si occupa di creare le condizioni per
poter riutilizzare queste importanti proprietà, quindi il suo
Assessorato, Vallée d'Aoste Structure, Finaosta... e soprattutto
che ci siano le vere condizioni per gli imprenditori di ridare
occupazione, slancio e credibilità a questo settore in difficoltà.
Conosciamo la difficoltà, conosciamo i dati della nostra Valle e
non solo, ma forse è arrivato il momento in cui non possiamo
perdere nessuna occasione e forse quello che può fare il pubblico è
creare le condizioni e riuscire a limitare il più possibile le
risposte e gli approfondimenti che i vari attori devono fare.
Indubbiamente il punto n. 3 era legato soprattutto al polo di
Châtillon, perché volevamo conoscere lo stato dell'arte su questa
importante proprietà, più di 15.000 metri quadri, - come lei ha ben
detto - con una ubicazione interessante dal punto di vista viario e
non solo, la quale però in questi ultimi quattro anni ha creato
un'incrinatura importante nella vallata del Monte Cervino, essendo
venuta a mancare quella disponibilità occupazionale necessaria. Le
chiediamo quindi uno sforzo, un'attenzione particolare a questo
dossier, ma soprattutto un occhio di riguardo per quanto riguarda
la sinergia di chi deve dare delle risposte e di chi deve
analizzare questo dossier, affinché gli imprenditori interessati
possano avere delle risposte da parte nostra. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK