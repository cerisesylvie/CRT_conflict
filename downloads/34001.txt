Consiglio Regionale della Valle d'Aosta - Oggetto del Consiglio n. 1970 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1970 del 21 settembre 2011 - Resoconto
OGGETTO N. 1970/XIII - Interpellanza: "Progetto di utilizzo
dell'area di Chavonne di proprietà regionale in comune di
Villeneuve".
Interpellanza
Il gruppo di Alpe ha interpellato nel mese di maggio di
quest'anno l'Assessore competente in merito all'utilizzo totale
dell'area di "Chavonne" di proprietà regionale nel Comune di
Villeneuve;
Preso atto che con deliberazioni in data 20 e 27 maggio la
Giunta regionale ha modificato i contratti in vigore con il Comune
ed ha concesso in comodato per dieci anni;
Considerato che tale decisione ha creato un diffuso malumore
tra gli abitanti di Villeneuve e gli utenti abituali del laghetto
per la pesca; è stato presentato un ricorso al TAR da parte
dell'ADA-UILP (Associazione per i Diritti degli Anziani Valle
d'Aosta), vi è stata una raccolta di firme, un esposto alla Corte
dei Conti, sono state richieste, mediante un'interrogazione a
risposta scritta, da parte del gruppo consiliare "POUR LE PAYS" del
Comune di Villeneuve informazioni in merito alla gestione dell'area
e ai relativi titoli abilitativi;
Tenuto conto degli studi effettuati dalla Regione, dalla
Finaosta e dal Comune stesso proprio in merito al recupero ed allo
sviluppo dell'intera area e relativo cronoprogramma;
Rammentata la risposta in aula dell'Assessore regionale
competente: "vogliamo condividere come Regione le decisioni su
quest'area con il Comune di Villeneuve";
Vista l'importanza strategica dell'area e visto che le varie
strutture regionali hanno messo in evidenza le loro esigenze e
considerato l'interesse della comunità locale e di numerose ditte
artigiane;
i sottoscritti Consiglieri regionali
Interpellano
l'Assessore competente per sapere:
1) quali sono realmente gli intendimenti del governo
regionale sul futuro utilizzo di quest'area;
2) se è stato definitivamente predisposto un progetto di
fattibilità e quali i tempi di progettazione e di realizzazione
degli interventi previsti;
3) se intende avviare un confronto che coinvolga
l'Amministrazione comunale di Villeneuve e le realtà economiche e
sociali locali.
F.to: Chatrian - Patrizia Morelli
Presidente
- La parola al Vicepresidente Chatrian.
Chatrian (ALPE)
- Grazie Presidente.
Il gruppo ALPE ha voluto nuovamente proporre questa iniziativa,
perché riteniamo in questo momento importante che il Governo
regionale, il Consiglio tutto, decida e metta carne al fuoco
soprattutto sulle proprie proprietà, anzitutto, e, a maggior
ragione, sulle proprietà strategiche, importanti. È stato detto
diverse volte in questa legislatura, una proprietà che ha avuto dei
lavori, una proprietà che è stata semiabbandonata, una proprietà
che in parte è stata ristrutturata direttamente
dall'Amministrazione regionale, una parte di proprietà data prima
in comodato e poi modificata negli anni; in ultimo, nel mese di
maggio, la Giunta ha modificato due contratti in vigore con il
Comune e ha concesso in comodato per altri dieci anni una parte di
beni: questo per dire che il patrimonio va valorizzato...penso che
su questo nessuno abbia dei dubbi.
In questi tre anni e mezzo più volte abbiamo portato questo
argomento in Consiglio per dibattere, confrontarsi, verificare se
c'erano le condizioni di un dibattito aperto, per mettere nero su
bianco delle proposte e soprattutto mettere in campo un metodo di
lavoro. Penso che il punto più difficile ora sia mettere sul tavolo
una procedura semplice e snella per dare delle risposte a tutta la
collettività, quindi Regione, Comune, società, attori principali
nei dintorni di Chavonne e dell'Alta Valle.
Più volte si è risposto: le strutture regionali hanno messo in
evidenza le loro esigenze, è stata progettata e si è dato corso ad
una parte di ristrutturazione, un'altra parte è stata dedicata a
delle modifiche contrattuali e concessorie, ma, a nostro avviso,
quest'area di 110.000 metri quadri deve essere valorizzata nella
sua totalità. Nell'ultimo anno abbiamo avuto delle risposte
interlocutorie da parte del Governo regionale, stiamo cercando di
mettere in strada un progetto di fattibilità e quattro o cinque
mesi fa ci è stato detto: questa volta i tempi sono maturi e la
volontà politica è quella di dare corso ad una totale
valorizzazione, ma dovremo fare un incontro a giugno con il Comune
di Villeneuve.
Oggi, con spirito non solo costruttivo, ma con spirito di
necessità in un momento di difficoltà, chiediamo nuovamente quali
sono gli intendimenti del Governo regionale, se finalmente è stato
predisposto un progetto di fattibilità ed in quali tempi.
Conosciamo abbastanza bene il dossier, diversi studi sono stati
fatti negli ultimi 10 anni dal Comune, da Finaosta,
dall'Amministrazione regionale e da dei privati, quindi è il
momento di chiudere questo cerchio e decidere il percorso, forse
non è una priorità di questo Governo, non ci sono le condizioni, e
allora si prende una strada diversa. Il terzo punto ingloba le
prime due domande: se si intende avviare un reale confronto non
solo con l'Amministrazione comunale, ma anche con le parti sociali
delle realtà economiche dell'Alta Valle. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente. Capisco l'interesse del
collega Chatrian per quest'area localizzata nel comune di
Villeneuve. Fra l'altro è un argomento che lui conosce bene, anche
per la sua esperienza professionale precedente, d'altro canto
abbiamo, se ben ricordo, illustrato in Consiglio comunale gli
intendimenti dell'Amministrazione al mese di giugno-luglio, quando
c'è stata l'ultima iniziativa relativa a questo argomento.
Non è che ci siano grandi novità: l'intendimento
dell'Amministrazione - non sto neanche a leggere tutte le cose che
abbiamo sempre detto - è chiaro: recuperare i fabbricati esistenti
nella zona orientale e destinarli allo stoccaggio e deposito di
materiali ed automezzi. Di studi di fattibilità ce n'è una marea e
li conosce bene anche il collega Chatrian. L'indirizzo politico è
quello che abbiamo detto al mese di giugno, non è cambiato nulla;
nel frattempo l'Assessorato dell'agricoltura ha già avviato le
procedure per il recupero di uno dei fabbricati che abbiamo
assegnato all'Assessorato. Considerato che l'indirizzo politico è
quello di utilizzare questi immobili per le esigenze di stoccaggio
e deposito di materiale ed automezzi, stiamo cercando di
razionalizzare queste strutture per renderle idonee a deposito, sia
di stoccaggio di materiali dell'Amministrazione che di automezzi.
Questa è la volontà politica, gli intendimenti non sono
assolutamente cambiati.
"Se è stato definitivamente predisposto un progetto di
fattibilità"
...ma di progetti di fattibilità ce ne sono a iosa,
ce ne sono fin troppi! La vera novità, il passo avanti che si è
fatto rispetto ad un mese e mezzo fa - perché in un mese e mezzo
non è che facevamo progetti nuovi di fattibilità - è l'avvio di un
rapporto serrato continuo con il Comune di Villeneuve. Infatti
riteniamo che il Comune di Villeneuve è il soggetto, il partner
principale che l'Amministrazione ha individuato per lo sviluppo di
quest'area, senza trascurare - ma qui entrerei nel dettaglio -
soggetti che fanno parte dell'area più sociale o realtà economiche.
Infatti nella delibera di maggio, quando siamo andati a definire in
accordo con il Comune di Villeneuve l'utilizzo di un'area destinata
al rafting, abbiamo tenuto conto dei pensionati, di tutti i
soggetti interessati per poi prendere una decisione.
La cosa vera, per arrivare alla conclusione, tenuto conto che
non è il periodo in cui si possono stanziare in bilancio milioni e
milioni di euro per abbellire dei capannoni, è che vogliamo
recuperare questi immobili man mano che vanno in scadenza degli
affitti, in modo da poter risparmiare da questo punto di vista
utilizzando, con le finalità che ho detto prima, questi locali;
finalità che in questo momento magari sono espletate con degli
affitti onerosi per la Regione. La cosa importante è che con il
Comune di Villeneuve non solo abbiamo iniziato un confronto, ma si
è istituito un tavolo, perché riteniamo che quell'area sia
strategica per la Regione, e per quella località e per il Comune di
Villeneuve. Questo tavolo tecnico è costituito dal Coordinatore del
patrimonio, dai rappresentanti dell'Ufficio del patrimonio, dal
rappresentante e dirigente che si occupano dei contratti
immobiliari per la Regione, dal Sindaco e Vicesindaco e dai tecnici
comunali. È in questo senso che si stanno definendo i termini per
la cessione, e non solo, ma in particolare per la cessione di una
porzione dell'area che sarà destinata al Comune, e in tempi brevi
sarà avviato, quando saranno definite le cose, ai sensi della legge
n. 68, il procedimento per stabilizzare questo rapporto
Regione-Comune.
So che sarà deluso, ma nel mese di agosto non è che abbiamo
fatto appalti, incaricato imprese, fatti ulteriori
progetti...progetti ce ne sono già fin troppi in quest'area! È
importante intervenire ed alcuni interventi sono andati avanti,
alcune definizioni sono state fatte anche per la destinazione
dell'area, nonché il laghetto, e non solo. Con il Comune di
Villeneuve c'è questo gruppo tecnico che sta lavorando; appena sono
pronti noi avviamo il procedimento che la legge n. 68 prevede, nel
momento in cui c'è il rapporto di una proprietà regionale con il
Comune.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Assessore, come lei sa molto bene, non volevamo essere noiosi
nel presentare questa ennesima iniziativa su quest'area - a nostro
avviso - importante. Lei poi continua a citare...io conosco molto
bene, come ex esperienza professionale, ma anzitutto è una
proprietà regionale, quindi a mio avviso già solo perché è una
proprietà regionale dovrebbe portarci, in un momento di difficoltà,
a decidere le sorti di una proprietà regionale, senza parlare poi
di abbellire o non abbellire i capannoni. La nostra iniziativa non
andava in quella direzione e lei lo sa molto bene, e sa molto bene
anche che la nostra iniziativa non andava nella direzione di
chiedere cosa l'Amministrazione ha fatto in questi ultimi anni e
cosa l'Assessorato dell'agricoltura ha messo in campo a livello di
risorse economiche, ristrutturazioni ed utilizzo di capannoni già
esistenti. Sa molto bene che il nostro quesito andava oltre, e
andava oltre anche ai due comodati che avete stipulato nuovamente
con il Comune, lo sa bene perché lo abbiamo inserito nelle
premesse, e poi i quesiti chiedevano altro.
Lei, a inizio giugno, ci disse: "dal punto di vista politico è
già stato detto tanto, vogliamo condividere, come Regione, le
decisioni su quest'area con il Comune di Villeneuve". Aggiunse:
"faremo un incontro a giugno, dopodiché valuteremo, come Governo
regionale, quale decisione prendere, anche in base agli studi
fatti". È inutile che rimettiamo sul tavolo i vecchi studi...cosa
mi ha detto prima?, ce ne sono già troppi; li conosciamo, li
conosce lei, li conosco anch'io e probabilmente tante persone
conoscono gli studi fatti!
La nostra domanda di oggi era: cosa volete fare dell'area di
Chavonne oltre alle ristrutturazioni dell'Amministrazione regionale
ed ai due comodati che avete modificato con il Comune? Questo
volevamo sapere, non volevamo sapere quali saranno le prossime
toppe nei prossimi sei mesi o due anni, e non se c'erano degli
investimenti milionari; volevamo sapere come sarà utilizzata l'area
Chavonne nel suo totale complesso. Questo era il nostro quesito,
senza nessun spirito di polemica, ma con uno spirito costruttivo
che in questo momento riteniamo necessario. Ecco perché le abbiamo
chiesto non i vecchi studi di fattibilità, ma se avete delle idee
per utilizzare al meglio questa zona, delle idee da mettere in
campo subito. Avete istituito un tavolo tecnico, mi ha detto, con
il Comune...quali sono le prossime azioni da mettere in campo? C'è
stato agosto di mezzo, sono d'accordo, ma lei capisce che l'ultima
volta siamo entrati in dettaglio in quest'aula dicendo: la zona va
valorizzata nel suo complesso e le realtà economiche hanno bisogno
non di investimenti milionari, ma di utilizzare in parte l'area.
Era questo il nostro quesito. Lei continua ad arrampicarsi sulle
pareti dicendo che qualcosa la stiamo facendo, qualche toppa la
stiamo mettendo e non vogliamo mettere degli investimenti
milionari. Il nostro intento non era legato ad investimenti
milionari, ma era quello di valorizzare al meglio, in base alle
necessità della collettività e della comunità locale quest'area, a
nostro avviso baricentrica ed importante, e le ricadute magari in
un momento di crisi potevano essere interessanti. Solo questo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK