Consiglio Regionale della Valle d'Aosta - Oggetto del Consiglio n. 1882 del 29 marzo 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Finaosta
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1882 del 29 marzo 1996 - Resoconto
SEDUTA ANTIMERIDIANA DEL 29 MARZO 1996
OGGETTO N. 1882/X Conferimento di incarico a Finaosta S.p.A. per
la concessione di un contributo in conto capitale a Balteadisk
S.p.A., ai sensi dell'articolo 5 della legge regionale 28 giugno
1982, n. 16 (Gestione speciale).
Deliberazione Il Consiglio
Richiamata la deliberazione della Giunta regionale n. 2998 del
15 aprile 1994, con le modificazioni introdotte dalla deliberazione
n. 4457 del 3 giugno 1994, recante il conferimento di incarico a
FINAOSTA S.p.A., ai sensi dell'articolo 5 della legge regionale 28
giugno 1982, n. 16, di concedere un contributo in conto capitale a
BALTEADISK S.p.A., fino ad un ammontare del 40 percento delle spese
sostenute per la riconversione dello stabilimento di proprietà
regionale dove opera la medesima e per un importo massimo di Lire
2.610.000.000;
Dato atto che tali deliberazioni sono state ratificate dal
Consiglio regionale rispettivamente con provvedimenti n. 710/X del
1° giugno 1994 e n. 744/X del 22 giugno 1994;
Verificato che il piano di riconversione originariamente
presentato è stato nel frattempo notevolmente potenziato, allo
scopo di poter cogliere le opportunità che il mercato dei
componenti per la produzione di stampanti a getto d'inchiostro
offre attualmente, con relativo incremento dei costi di adeguamento
del fabbricato e degli impianti fissi rispetto a quanto
previsto;
Accertato che tale potenziamento ha già consentito un incremento
occupazionale di 200 unità lavorative residenti in Valle d'Aosta, a
fronter delle 107 unità che l'azienda avrebbe dovuto assumere
secondo il piano presentato all'Amministrazione regionale;
Ritenuto opportuno pertanto proporre la concessione di un
contributo a BALTEADISK S.p.A. per le ulteriori spese effettuate
sullo stabilimento di proprietà regionale, che ammontano a L.
9.500.000.000 circa, anche tenendo conto che le opere così
realizzate accedono alla proprietà regionale senza la
corresponsione di alcun corrispettivo;
Visto il parere favorevole di legittimità rilasciato dal
Dirigente del Servizio industria, artigianato e energia
dell'Assessorato dell'Industria, Commercio e Artigianato, ai sensi
dell'articolo 72 della legge regionale n. 3/1956 e successive
modificazioni, e del combinato disposto degli articoli 13 - comma 1
- lett. e) e 59 - comma 2 - della legge regionale n. 45/1995, sulla
presente deliberazione;
Delibera
1) di conferire a FINAOSTA S.p.A., ai sensi dell'articolo 5
della legge regionale 28 giugno 1982, n. 16, l'incarico di
concedere un contributo in conto capitale a BALTEADISK S.p.A., fino
ad un ammontare del 40 percento delle ulteriori spese sostenute per
opere di ristrutturazione del fabbricato concesso dalla Regione, in
particolare per quanto attiene all'esecuzione di lavori di
adeguamento dello stabilimento, degli impianti fissi, delle "camere
bianche" e dei servizi necessari alle produzioni industriali, per
un importo massimo di lire 3.800.000.000
(tremiliardiottocentomilioni);
2) di dare atto che gli oneri relativi alla concessione di tale
contributo graveranno sul fondo di dotazione di cui all'articolo 9
della legge regionale 28 giugno 1982, n. 16 e successive
modificazioni ed integrazioni, a valere sullo stanziamento previsto
per l'anno 1996, in corso di trasferimento, autorizzando FINAOSTA
S.p.A. ad erogare il contributo su presentazione di idonea
documentazione di spesa e previo accertamento della regolare
esecuzione delle opere;
3) di stabilire che le opere realizzate saranno prese in carico
dal competente Servizio dell'Assessorato del Bilancio e delle
Finanze della Regione, previo accertamento dell'avvenuta
realizzazione delle stesse in conformità alle vigenti norme
urbanistiche;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
Decreto legislativo 22 aprile 1994, n. 320 e di darne
esecuzione.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Questo intervento in effetti è di un certo
rilievo, perché riferito ad un'attività industriale che nell'ultimo
anno ha avuto in bassa Valle una importanza notevole. Si era
deliberato nell'aprile '94 un intervento di ristrutturazione
parziale di Balteadisk, previsto in 6,5 miliardi, con un contributo
regionale di 2,6 miliardi. Questo intervento era relativo ad un
progetto di riconversione che prevedeva di rioccupare i precedenti
78 dipendenti e di aumentare di 107 dipendenti l'occupazione
nell'industria.
Il progetto da parte dell'azienda è stato ampliato, si sono
aggiunte nuove attività, le quantità di produzione sono passate da
1 milione di pezzi a 6 milioni, quindi è stato modificato il
progetto che ha portato a 16 miliardi di lire di interventi
necessari sullo stabilimento, per adeguarlo con camere bianche e
con impianti tecnici alle necessità della produzione. Il risultato
è stato che non solo 107 persone sono state assunte, ma circa 200
nuovi giovani valdostani hanno potuto trovare lavoro in questa
attività industriale.
Con questo provvedimento la Giunta propone che sia riconosciuto,
come per il precedente caso, un contributo del 40 percento
sull'investimento complessivo fatto dall'azienda su beni di
proprietà regionale, in modo da riconoscere una parte delle spese
che sono inserite in un progetto industriale che ha già dato ottimi
frutti nel corso del '95.
Presidente E' aperta la discussione generale.
Ha chiesto la parola il Consigliere Bich.
Bich (APA) Su questo argomento in commissione è stato espresso
un parere favorevole da parte di tutti i commissari, salvo
l'astensione del Consigliere Tibaldi. Era un parere favorevole di
pretta marca tecnica, dal momento che ci era stato assicurato che
le opere erano state già compiute, quindi il Consiglio oggi è qui
chiamato a ratificare un'operazione di tipo finanziario e
industriale che ha già avuto luogo. I colleghi consiglieri devono
sapere che il loro assenso o dissenso non ha nessun peso e nessuna
incombenza su quanto è già stato fatto e su quanto è già
avvenuto.
Mi sia consentito, al di là del parere favorevole da me espresso
in via caritatevole in commissione, esprimere in questa sede un
senso di assoluta impotenza rispetto a questi provvedimenti, perché
viene modificata una precedente convenzione del '94 ben più onerosa
e staccata su una realtà ben diversa da quanto si presupponeva
allora. Opere già attuate, quindi, già consolidate.
Quel che a mio avviso attira l'attenzione (in senso critico) è
che siamo partiti da una spesa totale sull'impiantistica e
sull'ampliamento dello stabilimento nella prima fase di 6,7
miliardi e siamo arrivati all'esecuzione di opere per oltre 16
miliardi. Non sto qui ad entrare nel merito, stante la turbolenta
dinamica che ha colpito il gruppo Olivetti, per cui sappiamo che
parte di queste lavorazioni provengono da altri settori
dell'azienda e costituiscono il mantenimento di una tecnologia
importante nell'ambito del gruppo stesso, quindi non sto a
discutere sul fatto che ci siano 202-203 dipendenti in più di
quanto se ne potessero prevedere in precedenza; quel che tengo a
sottolineare è l'assoluta scarsa visibilità delle operazioni e
delle procedure di esecuzione di questa opera.
Intanto l'opera è stata assegnata ad una azienda del Canavese a
trattativa privata, e già la trattativa privata dovrebbe avere
delle spiegazioni e dovrebbe averne ancora di più dal momento che i
lavori consegnati nel primo lotto erano 6,7 miliardi, mentre i
lavori finali superano i 16 miliardi di lire. Già qui si vede che
non c'è chiarezza. Ha seguito questa operazione la Finaosta, che
allora diventa sempre più il porto delle nebbie di molti
provvedimenti; se il tribunale dirò anzi è il porto delle nebbie,
mi sembra che la Finaosta diventi il porto del nebbione, perché
entrano tanti impegni voluti da questo Consiglio, il macchinino fa
girare questi numeri e ci restituisce la richiesta di altri impegni
e di altre impegnative di tipo finanziario consistente, senza che
peraltro si possa veder dentro niente. Allora cos'è che ha cambiato
le condizioni iniziali? Cos'è che è cambiato dal primo lotto dei
lavori, dalla prima previsione alla seconda?
Si dice: notevole organigramma, notevole pianta organica di
personale in questa società. Però facciamo attenzione alle
considerazioni che devono essere fatte e che sono state fatte anche
in commissione, cioè che queste tecnologie, che oggi appaiono così
importanti, sono tecnologie estremamente volatili, e il direttore
dello stabilimento che è venuto a relazionare in IV commissione ci
teneva a sottolineare che le testine a getto di inchiostro sono
tecnologie che stanno diventando mature e che hanno una aspettativa
di tempo per il loro utilizzo non superiore agli 8-10 anni, perché
si sta andando incontro a tecnologie diverse tipo quella del laser
o di altri sistemi, che a loro volta raccoglieranno questo tipo di
esecuzione dei lavori e lo svolgeranno in un'altra maniera.
Teniamo conto anche che, data la volatilità del sistema di
produzione di questi beni, il venire a dire che è stato un impiego
interessante è cosa tutta da dimostrare. E' vero che qui ci
impegnamo solo per il 40 percento passando dal 40 percento dei 6,7
miliardi al 40 percento di 16 miliardi, però attenzione perché
l'esecuzione di opere è una esecuzione di opere completamente
dedicate a questa tecnologia e che con il considerare matura ed
antieconomica questa tecnologia, come è avvenuto per le testine
rotanti, che erano la prima parte del prodotto della Balteadisk,
significa prenderci in carico uno stabilimento magari di ottima
esecuzione, con sistemi assolutamente moderni ma non più
utilizzabili perché superati da nuove tecnologie in questo settore.
Quindi l'avere 5mila mq di camere bianche non vuol dire
assolutamente niente; l'importante è conoscere in modo preciso qual
è l'aspettativa di vita di questo stabilimento.
Quello che a mio avviso va censurato è che queste opere sono già
state effettuate, con buona pace anche del competente servizio
dell'Assessorato al bilancio e finanze, che non ci viene a dire che
c'è stato un accertamento dell'avvenuta realizzazione delle opere.
Allora per prima cosa l'Assessore qui stamani avrebbe dovuto dire:
attenzione, queste opere sono state acquisite al patrimonio della
regione, sono state eseguite tramite una regolare esecuzione con
prezzi congrui, i 16 miliardi che sono stati investiti sono stati
valutati da commissioni competenti, e quindi garantisco io che
l'esecuzione è stata corretta. Questo l'Assessore alle finanze non
ce lo ha detto, e si apre pertanto un altro varco che non si sa
quando sarà chiuso, come per gli impianti di risalita, per i quali
si sono sempre dati acconti, come per gli impianti di innevamento,
per i quali si sono sempre dati acconti e non si sono mai chiuse le
partite, e ci troviamo sempre ad avere una amministrazione
soccombente perché non chiude poco con i collaudi.
Qui c'è stato anche di più. La ditta che ha preso questi lavori
non è che li abbia eseguiti direttamente: gran parte di essi sono
stati dati in subappalto, si presume con il senso dell'amicizia,
perché non ci è stata fornita una prova di tipo tecnico-finanziario
o l'esibizione di prezziari o ancora di delucidazioni di vario tipo
corrispondenti alla congruità dei soldi spesi, e la conseguente
scelta delle ditte di subappalto. Le ditte che hanno avuto il
beneficio del subappalto per diversi miliardi non le conosciamo,
questi subappalti non sono avvenuti secondo i termini prescritti
dalla buona amministrazione, cioè confrontando diverse offerte.
Mi domando perché si è proceduto in questo modo: è la Finaosta
che procede in questo modo, oppure c'è il visto onorato della
Giunta su questo, per cui viene accettata questa procedura? Almeno
la Giunta, visto che l'Assessore alle finanze continua a dire che i
consiglieri non sono legittimati ad averla, ha una valutazione
equilibrata su quanto sta avvenendo e su come sono state effettuate
le spese?
In IV commissione abbiamo chiesto di avere a più riprese
contezza dei bilanci e delle operazioni che avvengono in S.p.A. in
cui la Regione ha folto capitale; purtroppo fino adesso ci è stato
detto poco o niente e abbiamo il sospetto che molte cose, che una
volta si facevano sopra il livello del mare e che poi sono state
censurate nelle vie che sappiamo, adesso vengano fatte sotto,
attraverso gli enti collegati. Ecco perché continuiamo ad insistere
che ci venga data la documentazione concernente l'attività delle
S.p.A. dove la Regione è presente, noi diciamo con capitale
superiore al 30 percento almeno, mentre l'Assessore continua a dire
che solo dove la Regione ha il 51 percento possiamo chiedere
qualche documentazione in più ed avere una immagine più corretta di
quanto sta avvenendo. Non è che succeda niente: abbiamo visto delle
ristrutturazioni possenti. Ad esempio negli impianti di risalita
(faccio questo esempio solo per vedere il modo di muoversi) c'è
stata una mondializzazione di alcune società, noi abbiamo una
scarnissima delibera di Giunta, ma sappiamo che ci sono dei
poderosi passivi e ne vorremmo avere giustificazione.
Vorremmo che arrivasse in una commissione l'Assessore e ci
dicesse che i passivi sono a copertura di questi maggiori oneri e
di questi maggiori servizi spesi da queste società ad ampia
partecipazione regionale.
Sappiamo che è in corso anche un'altra serie di ristrutturazioni
di società dove la Regione è meno partecipe, ma dove peraltro
attraverso lo statuto potevamo non solo avere il controllo, che è
poca cosa, ma ci eravamo riservati la definizione degli obiettivi;
quindi la modifica della ragione sociale, la modifica dell'attività
della stessa S.p.A. deve essere concordata con il capitale di
minoranza, non è che la società possa fare quel che vuole.
Allora, Assessore, non è una critica personale, ma lei ci deve
dire qualcosa di più di quanto sta succedendo in questi ambiti.
Nelle società collegate con Finaosta sta succedendo di tutto,
avremmo il piacere che il Consiglio, là dove vengono modificati dei
documenti che sono stati votati, soprattutto convenzioni, sia
preventivamente investito del cambiamento e della variazione degli
stessi: mi riferisco a tutto il settore industriale, non ultimo
quello della CAS, nel quale stiamo osservando una variazione dei
termini contrattuali già a suo tempo discussi in quest'aula.
Questo per dire che il Consiglio deve essere al centro di queste
operazioni, anziché essere informato in via del tutto marginale e
con molta sufficienza; l'Assessore ci fa il calcolo degli addetti
informandoci che si è passati da 107 a 109, ma ci sono delle
visioni sulle strategie industriali che prescindono dall'entità
degli organigrammi impiegatizi in questo momento, quindi vorremmo
capire. Ci sono certi processi che possono essere convenienti oggi
per brevissimo tempo, ma nella prospettiva non sono più
convenienti, e noi su questi possiamo aver investito una massa
enorme di risorse.
Vorrei delle spiegazioni. Primo, perché la trattativa privata
con una sola società, fra l'altro una società anche di fuori Valle.
Le imprese valligiane possono essere benissimo coinvolte su queste
tecnologie che si possono attuare qui, perché la costruzione di uno
stabilimento non è mica una tecnologia da Cape Canaveral, e allora
perché sono state portate fuori Valle?
Perché sono state riportate in Valle solo per pochi intimi?
A tutte queste cose si deve dare una giustificazione al
Consiglio, se si vuole essere corretti; altrimenti se dobbiamo solo
vedere gli indicatori dell'occupazione, va bene così: ci lasci
nella buca delle lettere il mattinale degli occupati in Valle e noi
siamo tranquilli.
Assessore, mi sembra assolutamente limitativa questa valutazione
dei fatti.
Presidente Ha chiesto la parola il Consigliere Chiarello.
Chiarello (RC) Mi permetta di iniziare dicendo che prima è
successo un fatto grave: la Giunta è stata messa in minoranza e
nessuno ha detto niente; dopo una lunga discussione comunque viene
messa in minoranza la Giunta ed è molto grave, tanto qui passa
tutto.
Anche io volevo legarmi al discorso della Balteadisk. In bassa
Valle è molto sentita la questione occupazionale ed è anche
contraddittoria. Alla Balteadisk si è parlato di posti in più,
vorrei capire se i posti in più sono per giovani valdostani o per
persone del Canavese o occupate in altre fabbriche dell'Olivetti e
trasferite lì; chiedo questo perché ci sono problemi in diverse
fabbriche e emergeranno a breve termine, speriamo che si risolvano,
ma non basta dirlo se non si fa un accurato piano di lavoro.
Volevo dire inoltre che abbiamo approvato la legge regionale
sugli appalti pubblici che sembrava il toccasana: questo sarebbe
stato un emblematico caso di sfuggire a questa legge perché
effettivamente gli enti pubblici che devono fare un appalto, devono
superare certe prassi, mentre un privato, dove la Regione è
partecipata al 35 percento, può fare trattativa privata senza fare
gara di appalto, passare da 6 a 16 miliardi di spesa, e poi la
Regione gli dà il suo contributino perché è obbligata secondo la
legge sui contributi alle aziende, e magari la Finaosta deve anche
rivedere il capitale perché è aumentato il valore.
Allora, da una parte facciamo una legge sulla trasparenza e poi
passano questi elefanti dalla finestra: mi sembra un
controsenso.
Presidente Altri colleghi consiglieri chiedono la parola? Se
nessun altro chiede la parola, chiudo la discussione generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Si può avere maggiore o minore sensibilità o
attenzione alla occupazione, in questo caso, anche per rispondere
al Consigliere Chiarello, avevamo una produzione che era di floppy
disk, produzione che assolutamente non era più possibile in Europa,
perché la produzione è fatta nell'Est e a costi decisamente più
bassi; erano a pericolo 74 posti di lavoro, con questo progetto si
sono riassunti tutti i precedenti lavoratori. C'è stato un primo
impegno per 107 giovani valdostani con l'ampliamento del progetto,
complessivamente sono stati assunti in Valle d'Aosta 195 giovani
valdostani e sono stati recuperati i 74 che c'erano, più altri 4,
in totale 78 dei precedenti dipendenti valdostani. Quindi rispetto
al problema dell'occupazione credo che non si possa dire che è un
elemento non importante.
L'atto proposto al Consiglio è quello di dare un contributo del
40 percento su un intervento effettuato su un immobile regionale,
intervento che altrimenti sarebbe stato al 100 percento a carico
della Regione, perché gli interventi su fabbricati industriali
regionali sono a nostro carico. Con un contributo al 40 percento si
è sotto la soglia del 51 percento dell'intervento pubblico, cosa
che consente alla società che ottiene questo contributo, che quindi
spende 100 ed ottiene solo 40 di contributo, di procedere nel modo
più rapido.
Ora, proprio perché queste sono tecnologie che devono far fronte
ai momenti di punta di richiesta del mercato, la questione dei
tempi è rilevante: se la Regione avesse dovuto intervenire per
conto suo, avrebbe dovuto spendere tutti e 16 i miliardi e non solo
6,4 miliardi complessivamente. Se la Regione avesse dovuto
intervenire direttamente per realizzare questo tipo di opere in un
fabbricato industriale, probabilmente i tempi sarebbero stati più
lunghi ed avrebbero portato ad una non corrispondenza fra le
esigenze del mercato, le esigenze della occupazione e la
realizzazione dei lavori. Quindi da un punto di vista formale il
fatto che si sia consentito all'industria che opera lì di
riadattare lo stabilimento per le sue esigenze produttive è un
fatto che ha a che vedere con la tempestività dell'intervento, la
congruità dell'intervento nel senso della spesa minore per la
Regione e la possibilità di un controllo comunque che doveva essere
fatto.
La delibera di oggi propone di erogare alla società il 40
percento del contributo sulle spese, dopo una verifica da parte
della Finaosta della documentazione di spesa della regolare
esecuzione delle opere. Questo sarà fatto e non poteva essere fatto
prima da Finaosta, perché è questo l'atto che impegnerà Finaosta a
fare queste cose.
Anche per ciò che riguarda la presa in carico di queste opere da
parte del servizio dell'Assessorato al bilancio, qui si tratta di
una presa in carico verificata non la congruità, ma il rispetto
delle vigenti norme urbanistiche. E' un progetto complesso che è
stato presentato al comune, che ha avuto tutte le sue
autorizzazioni, che è stato seguito con accuratezza; la commissione
ha potuto parlare direttamente con il direttore dell'azienda e con
il direttore dei lavori, che hanno a disposizione tutta la
documentazione necessaria ed hanno anche invitato i consiglieri
interessati ad una visita sul posto.
Per quel che riguarda altri aspetti sottolineati giustamente dal
Consigliere Bich per ciò che riguarda i subappalti, l'azienda ha
illustrato la modalità seguita, ha detto che per tutte le opere che
potevano essere realizzate da aziende valdostane ci si è avvalsi di
aziende valdostane, che altre opere che per la loro complessità
tecnica e per la contemporaneità degli interventi su un'azienda che
stava producendo richiedevano competenze non presenti in Valle,
sono state affidate ad aziende specializzate, previa accurata
valutazione dei costi e verifica documentata del direttore dei
lavori. Comunque, prima di erogare il contributo, verranno fatti
tutti questi controlli da parte di Finaosta.
Questo intervento è rivolto verso una società che non ha una
tecnologia superata; si è detto che questa tecnologia è oggi quella
che ha maggior presa sul mercato, perché quella a laser era
pre-esistente, però è a costi decisamente superiori, mentre questa
è una produzione che ha la qualità della stampante laser, ma con
costi inferiori. Non esistono tecnologie oggi valide per l'eternità
e bisogna che ci abituiamo anche come amministratori regionali a
far conto che operiamo in una regione inserita in una Europa
inserita in un mercato mondiale, dove i mutamenti sono molto rapidi
e quindi l'intervento dell'amministrazione, per essere
significativo, deve avvenire nei tempi necessari e deve avere la
flessibilità necessaria.
Questa è la giustificazione per cui è stata preferita questa
forma di intervento; la società si sentiva di continuare a
lavorare, di trasformare locali che avevano destinazione molto
semplice in camere bianche, di mettere in opera tutti gli
interventi in tempi brevissimi assumendo rapidamente 195 giovani
valdostani e riassumendo i 78 presenti. Possono esserci
osservazioni critiche che sono più che legittime, però l'intervento
è finalizzato a far fronte ad una situazione industriale che è
sempre più complessa e più difficile da seguire da una piccola
regione che deve interloquire con soggetti e centri di decisione
che non sono più neanche in Italia o in Europa, ma che sovente sono
nel circuito mondiale complessivo.
Credo che l'intervento sia più che giustificato e mi auguro che
abbia il voto favorevole del Consiglio.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Brevemente, per rispondere ad alcune cose che
ha detto il Consigliere Bich.
Sono sorpreso di sentire dal Consigliere Bich le cose che ha
detto riguardo alle informazioni sulle società e soprattutto per il
modo con cui sono state dette, modo che lascerebbe intendere
l'esistenza di cassetti segreti in cui ci sono notizie e
informazioni che non vengono fornite. Credo che il Consigliere Bich
possa dare atto che nei casi in cui sono state formulate delle
richieste precise, (ad esempio è stata recentemente richiesta la
documentazione sulla società Autoporto), sono state trasmesse le
risposte; non so se era esattamente tutto quello che il Consigliere
si aspettava, ma non ho avuto alcun riscontro in merito
successivamente.
Sono stati richiesti i verbali delle Assemblee dei soci di
alcune società funiviarie e essi sono stati forniti
tempestivamente; in quel caso si è precisato che per i verbali dei
consigli di amministrazione invece ci sono dei limiti stabiliti dal
codice civile, per cui laddove noi disponiamo di queste non c'è
problema a trasmetterle, laddove bisogna chiederli alle società,
queste ultime sono tutelate in quanto gli organi amministrativi
sono cose diverse dalle assemblee dei soci; ma l'impegno è sempre
quello comunque che, se su informazioni puntuali, al di là del
testo specifico del verbale, ci sono richieste specifiche, nel
momento in cui sono a nostra disposizione, per queste informazioni
non ci sono problemi di sorta a trasmetterle.
Sono stato chiamato, insieme al collega al turismo, a
relazionare in IV commissione sul settore funiviario, e seppure i
tempi per preparare l'audizione siano stati limitati, ci siamo
dichiarati disponibili a tornare e a fornire documentazioni per
esempio su progetti di fusione, che sono agli atti negli uffici e
che non sono assolutamente riservati, e che quindi, se sono di
interesse di qualcuno, basta farne richiesta specifica.
In più stiamo lavorando ad un disegno di legge organico di
riordino del patrimonio regionale, in cui una sezione specifica
sarà proprio dedicata al patrimonio mobiliare regionale per cui vi
sono le partecipazioni, sia quelle dirette della Regione, sia
quelle che la Regione detiene fiduciariamente attraverso l'articolo
5 della legge 16, cioè attraverso Finaosta, le cosiddette
partecipazioni in gestione speciale.
All'interno di quel disegno di legge c'è l'impegno di tenere
conto non solo di presidiare in modo specifico, più serrato, più
stretto e più continuativo le numerose partecipazioni della
Regione, ma anche di vedere (insieme con quella che è la disciplina
sul regolamento dell'accesso e l'auspicata revisione dell'articolo
116 del regolamento del Consiglio), anche le modalità di controllo,
di utilizzo di queste informazioni di cui l'ufficio disporrà in
modo più organico da quando questa legge sarà effettivamente legge,
e di cui far beneficiare non solo la Giunta, ma anche
legittimamente il Consiglio regionale.
Quindi il mio intervento è - se vogliamo - per cercare di
mitigare un po' l'impressione che forse l'intervento del
Consigliere Bich può aver dato, di una chiusura nei confronti della
fornitura di informazioni, ribadendo la disponibilità a fornire
tutte le informazioni che sono in nostro possesso, pur evidenziando
difficoltà che derivano non solo dalla nostra volontà nel mettere a
disposizione informazioni di cui noi stessi in tanti casi non
disponiamo.
Presidente Ha chiesto la parola il Consigliere Bich per
dichiarazione di voto.
Bich (APA) C'è poco da dichiarare...
I lavori sono stati fatti, la finalità dell'intervento non
stiamo qui a discuterne la validità, anche se un rilievo va fatto
almeno, ed è che tutte le tecnologie installate in questi ultimi
anni nell'industria a capitale pubblico o parzialmente pubblico in
Valle d'Aosta sono delle tecnologie estremamente volatili, soggette
al variare rapidissimo ed istantaneo del mercato: la Conner a
Pont-Saint-Martin, che se non fosse stata salvata da fattori
monetari oggi sarebbe boccheggiante; la Tecdisk di Châtillon che
pomposamente chiamavamo la Silicon Valley della nostra regione,
anche da questa abbiamo ricevuto un documento di richiesta di
aiuto, sembra una zattera in mezzo al mare in gran tempesta, un
s.o.s. che è stato inviato a tutti i capigruppo, e sappiamo che una
industria in queste condizioni non ha la più bella prospettiva del
mondo; adesso abbiamo la Balteadisk. Vorremmo sapere qual è la
compartecipazione di Finaosta in questa nuova società, perché qui
non è detto, e che prima era del 35 percento; e non è vero quello
che diceva Chiarello, perché la Regione non dà solo il 40 percento
per la costruzione dello stabilimento, dà il 40 percento ad una
società in cui la compartecipazione della regione attraverso
Finaosta è già almeno del 35 percento, ma adesso è aumentata.
Anche lì le compartecipazioni sono ballerine, vediamo che
passano dal 30 al 35 per cento, fino al 70 per cento in certi
settori funiviari senza che nessuno sappia niente, senza nessun
intervento strategico o postulazione di tipo strategico. Si era
detto una volta non più del 35 percento, adesso abbiamo sforato
numerose volte.
Anche qui penso si sia sforato, Assessore alle finanze, perché
se dice che all'inizio era il 35 percento, a parità di valore
nominale è stato fatto il cambio delle azioni con la nuova società,
però i beni immobili sono di gran lunga superiori, quindi anche qui
si sarà sforato il 35 percento, non lo so, qui non è detto.
Non mi è stata data una risposta sulla correttezza delle
procedure, è una valutazione da monaco tibetano questa: si dice che
la Finaosta controlla.
Siamo andati a vedere, il prezziario è superiore a quello di
Milano. Il prezziario di Milano può costruire con remunerazione a
Las Vegas, pensa te, è superiore per alcune voci; allora, siamo
capaci tutti a fare le trattative in quel modo.
Si dice ancora - non so se alle volte si è ingenui, beata
ingenuità - sui subappalti; bel subappalto quello ammontante a
qualche miliardo su sistemi produttivi molto semplici. Come è stato
dato questo? Con i prezziari che dicevo prima. Vorrei essere
anch'io la ditta Barmaz Filomeno e ottenere in subappalto a
trattativa privata due o tre miliardi in opere di tipo edilizio,
cemento armato e via dicendo; è su quello che si pensava di avere
un briciolo di delucidazioni. C'era la velocità, si è detto: ma la
velocità non comporta mica un aggravio di spesa. Comporta un
aggravio di spesa la velocizzazione delle procedure? Secondo me no.
Possono essere fatte senza i soliti controlli amministrativi, a me
va benissimo, ma il fatto che ci sia un confronto fra offerte
diverse, o quanto meno fra un tabulto dove sono state fatte delle
valutazioni di tipo commerciale, merceologico e così via, questo
deve essere fatto.
E se la Finaosta controlla, controlli prima di arrivare qui;
l'ultima stazione del metrò siamo noi, non è la Finaosta. Ma che
razza di metodo è questo?
Allora la Finaosta, i suoi tecnici valenti e attivi ci diano
loro i certificati di regolare esecuzione delle opere, perché non
ce li danno?
Perché quando arriva in commissione non c'è già l'appoggio di
queste dichiarazioni?
Noi oggi qui, a scatola completamente chiusa, stanziamo 10
miliardi in più di spesa e li diamo alla Finaosta perché verifichi
se queste spese sono state congrue, giustificabili e così via.
Infine, l'Assessore alle finanze: va bene richiedere la
documentazione, e lei dopo un po' di tempo la fornisce, ma termine
angusto è che la documentazione non è conforme agli obiettivi che
si era proposta l'amministrazione. Siamo andati a vedere per
esempio l'Autoporto, e lì si stanno facendo delle cose che non si
erano decise prima; si dice che lì c'è il gruppo di monitoraggio,
ma si era detto che si informava il Consiglio, si informavano le
commissioni che tutto doveva andare di pari passo, poi andiamo a
chiedere la documentazione ed è già sballata.
E' per quello che dico, secondo Paracelso, quello che è
possibile fare sopra, è possibile fare anche sotto, una cosa del
genere; Louvin conoscerà bene la filosofia di Paracelso, quindi vi
potrà dire qualcosa di più. Quel che ha detto lei non sfata
assolutamente niente, noi vorremmo avere una storia successiva
degli atti, delle determinazioni che vengono assunte da questi
consigli di amministrazione, che fanno sì che gli obiettivi alla
fine siano diversi da quelli che si era preposto il Consiglio,
votandoli.
Sono noioso, ma lo faccio con coscienza individuale, libero da
vincoli. Quindi il mio voto sarà favorevole per motivi umanitari e
caritatevoli.
Presidente Ha chiesto la parola per dichiarazione di voto
l'Assessore all'industria, commercio e artigianato, Mafrica.
Mafrica (GV-PDS-SV) Solo per chiarire due punti che non
corrispondono ai fatti. La partecipazione della Finaosta è del 35
percento in gestione ordinaria, partecipazione che è limitata nel
tempo e sarà tolta decorsi alcuni anni.
I beni di cui parliamo sono di proprietà regionale, vanno ad
incrementare il patrimonio regionale e non il patrimonio della
società; noi diamo un contributo del 40 percento su opere che vanno
ad aumentare il valore del patrimonio regionale, non di quello
della società.
Per ciò che riguarda le procedure della società, la società ha
fornito in commissione tutti gli elementi compresi quelli relativi
ai prezziari, alle procedure seguite, e la Finaosta i controlli li
può fare solo dopo che il Consiglio regionale le ha dato
l'incarico; non può andare a controllare se il Consiglio regionale
non è d'accordo su questo. Il Consiglio regionale può dire che è o
non è d'accordo nel dare un contributo su opere fatte sulla
proprietà regionale; se non è d'accordo, non si dà il contributo e
le opere rimangono a carico della società. Viene invece proposto
dalla Giunta di dare un contributo su opere che sono state
indispensabili per portare da zero occupati a 270 occupati
valdostani.
Presidente Si può passare alla votazione, i consiglieri sono
invitati ad esprimere il loro voto:
Presenti: 29
Votanti e favorevoli: 24
Astenuti: 5 (Collé, Lanièce, Marguerettaz, Piccolo, Viérin
M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK