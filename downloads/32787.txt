Consiglio Regionale della Valle d'Aosta - Oggetto del Consiglio n. 1348 del 22 settembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1348 del 22 settembre 2010 - Resoconto
OGGETTO N. 1348/XIII - Interrogazione: "Situazione
dell'andamento occupazionale nella regione".
Interrogazione
Preso atto delle informazioni frammentarie sull'andamento
dell'occupazione e sulla prospettiva di una ripresa economica
incerta che rischia di non tradursi in nuovi posti di
lavoro;
Constatato che alcuni ammortizzatori sociali non riescono più
a fronteggiare le crisi aziendali;
Evidenziata la preoccupazione che il Decreto Legge 31 maggio
2010, n. 78 "Misure urgenti in materia di stabilizzazione
finanziaria e di competitività economica", possa avere effetti
negativi sul rinnovo di contratti a termine e consulenze;
i sottoscritti Consiglieri regionali
Interrogano
il Governo regionale per conoscere:
1) l'andamento effettivo dell'occupazione in Valle
d'Aosta;
2) gli ammortizzatori sociali attualmente operanti e le
misure di contrasto all'applicazione regionale del Decreto Legge
78/2010, laddove le nostre competenze di Regione Autonoma a Statuto
speciale lo consentano;
3) una sintesi delle politiche del lavoro effettivamente
messe in atto o di imminente attuazione.
F.to: Donzel - Rigo - Carmela Fontana
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio i colleghi
per aver voluto riportare all'attenzione questo tema, che è di
grande importanza. Credo che il discorso delle politiche del lavoro
e di quella che è la situazione in ambito occupazionale sia la
priorità per quanto riguarda le azioni da portare avanti.
Venendo alle risposte, per quanto riguarda la prima domanda:
"l'andamento effettivo dell'occupazione"
, è evidente che è
difficile, si rischia di diventare poco chiari se si vuole
riassumere in pochi minuti il tutto. Ho preparato una relazione che
lascio a disposizione se i colleghi vogliono, che è il risultato
dell'analisi che abbiamo portato al Consiglio per le politiche del
lavoro e che meglio esplicita alcuni passaggi. In modo sintetico
cercherò di dare delle risposte. Il totale dei lavoratori iscritti
presso i centri per l'impiego al 1° settembre 2010 risulta essere
di 9.029 persone, con una percentuale del 31,4 di giovani fra i 16
e i 30 anni. Il dato è però da considerare con una certa cautela in
quanto non tutti gli iscritti sono realmente in cerca di lavoro e
comunque disponibili a partecipare ad iniziative di politica
attiva. Come è noto, molti si iscrivono negli elenchi dei
disoccupati periodicamente per poter beneficiare dell'indennità di
disoccupazione durante la chiusura stagionale dell'azienda nel
settore agricolo, alberghiero e delle costruzioni, oppure si
iscrivono per altre ragioni come l'esenzione del ticket sanitario,
ma senza attivarsi alla ricerca di un posto di lavoro e questa è
una parte preponderante. A conferma di ciò, sulla base di quanto
stabilito dal Consiglio per le politiche del lavoro, nello scorso
mese di giugno ha preso avvio un'indagine conoscitiva presso i
primi mille iscritti negli elenchi dei disoccupati, ovvero gli
iscritti in ordine di anzianità (quindi quelli che sono iscritti da
più tempo). Al 1° settembre scorso hanno restituito il questionario
inviato solo 446 soggetti, di cui il 30 percento circa ha
dichiarato di non essere alla ricerca del lavoro e il 6 percento
non ha fornito risposta, mentre solo il 64 percento circa ha
dichiarato di essere in cerca di lavoro e disponibile ad accettare
un lavoro ad una distanza non superiore a 50 chilometri da casa e
di essere disponibile ad aderire ad iniziative di tirocinio,
formazione e orientamento. Più interessante quindi è analizzare la
situazione degli avviamenti al lavoro e alle cessazioni. Per quanto
riguarda gli avviamenti al lavoro, si osserva come dopo un 2009 che
nei mesi di gennaio-luglio ha fatto registrare una sensibile
contrazione delle assunzioni rispetto al 2008, 18.680 contro
20.150, nell'anno in corso si registra invece una sensibile
ripresa, per cui gli avviamenti nello stesso periodo sono 20.276.
In particolare, guardando i singoli settori economici, si registra
una ripresa più o meno marcata nei settori del commercio
all'ingrosso e al dettaglio: 1.323 avviamenti nel 2010 rispetto ai
1.000 del 2009, delle attività dei servizi di alloggio e di
ristrutturazione, 5.496 rispetto a 4.641 del 2009, delle attività
manifatturiere, 817 avviamenti rispetto ai 729 del 2009, delle
costruzioni, 2.050 contro 1.980 del 2009. Permane invece una
contrazione nel settore agricolo, che registra 1.234 avviamenti
rispetto ai 1.441 del 2009. Per quanto riguarda le cessazioni dei
rapporti di lavoro, il 2010 fa registrare una riduzione
significativa: 11.028 cessazioni rispetto ai 15.000 del 2009, dato
questo sostanzialmente analogo a quello precedente del 2008 quando
le cessazioni erano 15.856. In sostanza, i dati a nostra
disposizione ad oggi delineano una situazione caratterizzata da
indicatori migliori di quelli emersi dai dati ISTAT del primo
trimestre 2010, che già erano migliori rispetto a quelli generali
dell'Italia del nord-ovest.
Per quanto riguarda la seconda domanda:
"gli ammortizzatori
sociali attualmente operanti e le misure di contrasto
all'applicazione regionale del decreto legge 78/2010..."
, il
dato del ricorso agli ammortizzatori sociali è ugualmente
interessante. Nel documento che sarà a vostra disposizione vi sono
tutti i dati relativi, ma è importante evidenziare che la
situazione delle ore autorizzate di cassa integrazione guadagni
ordinaria, straordinaria e in deroga è in netto miglioramento,
facendo registrare nei primi 7 mesi del 2010 una diminuzione
complessiva del 40 percento delle ore autorizzate rispetto allo
stesso periodo del 2009. Non sfugge che il dato è collegato alla
situazione Cogne, che migliorerà ancora, perché molto probabilmente
entro fine anno ci sarà solo il 5 percento con una situazione di
cassa a turnazione. Nel dettaglio vi è una diminuzione del 39,7
della cassa integrazione ordinaria e del 33 della straordinaria e
del 59 della cassa integrazione in deroga. Per quanto riguarda
l'applicazione regionale del decreto n. 78, la questione è
all'esame, quindi vedremo puntualmente come poter immaginare delle
soluzioni.
Per quanto concerne il punto tre:
"una sintesi delle
politiche del lavoro effettivamente messe in atto o di imminente
attuazione"
, nel documento è dettagliatamente descritto
l'invito a presentare progetti da realizzare in ambito Fondo
sociale europeo rivolto ai giovani, disoccupati e inoccupati, donne
e persone in situazione di disagio sociale per un ammontare
complessivo di 6.554.000. Alla data di scadenza dell'invito, 30
giugno 2010, sono stati presentati 101 progetti, la cui valutazione
sarà ultimata nei primi giorni di ottobre. L'invito è un elemento
importante delle politiche del lavoro regionali, in quanto prevede
interventi formativi mirati collegati ai fabbisogni espressi dal
territorio, finalizzati sia alla professionalizzazione che
all'inserimento lavorativo dei disoccupati. Inoltre sono stati
realizzati specifici avvisi per gli
stage
estivi per
studenti,
stage
in azienda offerti agli studenti di scuola
superiore di secondo grado, percorsi triennali integrati di
istruzione e formazione professionale per la qualifica dei giovani
in età fascia 14-18 anni nell'ambito dell'indicazione fra
istruzione e formazione professionale e sono proseguite le attività
relative all'apprendistato, alla qualificazione professionale
triennale nell'ambito dell'istruzione, alla qualificazione iniziale
post obbligo dell'istruzione. Vi sono poi due bandi attivi per la
formazione continua aperti fino a settembre 2011 per la
presentazione di domande di finanziamento di percorsi formativi da
parte delle imprese, comprese le ditte individuali e libero
professionisti. In un'ottica anticrisi i progetti:
Plateforme de
travail
-
Tirocini di formazione
in alternanza e
Cammino verso il lavoro
, attivi dall'aprile 2009, saranno a
breve ampliati e resi maggiormente flessibili, al fine di garantire
un'offerta di formazione di tirocini individualizzata rivolta a
lavoratori disoccupati e inoccupati e minacciati di disoccupazione,
a riprendere anche a questa specifica esigenza, nonché mirata a
fabbisogni di professionalità del mercato del lavoro locale.
Infine il Consiglio delle politiche del lavoro, nella riunione
di venerdì scorso, ha dato mandato al gruppo di lavoro
sull'inclusione sociale, presieduta dal collega Maquignaz, di
elaborare un documento per regolamentare il sistema di
accreditamento delle cooperative sociali coinvolte nell'inserimento
lavorativo delle fasce marginali, così come nello sviluppo delle
clausole sociali del sistema degli appalti pubblici. Credo quindi
che le politiche attive siano importanti e stiano dando risultati
molto significativi; questo è inserito nell'ambito di quelle
politiche di cui abbiamo discusso in tale Consiglio e che le
commissioni competenti hanno già ampiamente analizzato nei
dettagli. Mi sembra di sottolineare che per alcuni aspetti
sicuramente i dati sono confortanti, non dimentichiamo però che ci
sono una serie di dati da affrontare relativi ad alcune situazioni,
che saranno esaminati nel secondo semestre del 2010. Grazie.
Président
- La parole au Conseiller Donzel.
Donzel (PD)
- Egregio Presidente, cari colleghi, mi fa
molto piacere che il tema dell'occupazione sia non solo considerata
una priorità dai banchi dell'opposizione, ma sia pienamente
condivisa l'attualità di questo tema da parte del Governo
regionale. Ci fa altrettanto piacere che sia stata predisposta una
relazione, quindi leggeremo con attenzione i numeri, perché
sappiamo come negli ultimi anni si sia completamente trasformato il
mercato del lavoro, quindi abbiamo già intuito nella risposta che
ci ha fornito il Presidente che si deve cercare di capire meglio
come funziona la nuova disoccupazione, ne avevamo già parlato,
perché esiste un sistema di calcolo ancora in parte tradizionale,
ma oggi l'atteggiamento delle persone che si iscrivono alla
disoccupazione è profondamente diverso rispetto al passato.
Soprattutto in queste situazioni molti si sottraggono alle indagini
statistiche, quindi c'è una percezione anche di persone che
rinunciano a cercare il lavoro.
Una puntualizzazione rispetto al fatto che c'è un'iscrizione
cronica alla disoccupazione legata alle attività stagionali. Per
quanto riguarda l'inverno, abbiamo tutti quei settori che sono
tipicamente impegnati durante l'estate, forestale ed edilizio e,
per quanto riguarda invece l'insegnamento, abbiamo quelli che si
iscrivono durante l'estate. Questo però ci sollecita allo stesso
modo a riflettere sul fatto che politiche di stabilizzazione del
personale debbano essere messe al più presto in atto, perché non è
che si può immaginare che una persona debba a vita vivere della
disoccupazione per poter arrivare al termine del suo percorso e
quindi a godere di una pensione, soprattutto perché molti giovani
oggi non hanno ben capito cosa vuol dire passare da un sistema
pensionistico retributivo ad un sistema pensionistico contributivo,
pensano che le cose avvengano come per i loro genitori e che alla
fine avranno una pensione dignitosa. Chi ha avuto invece gran parte
della propria esperienza lavorativa in modo precario avrà una
pensione limitata e qui mi collego alla comunicazione iniziale sul
FOPADIVA, sui fondi integrativi, eccetera. Sicuramente quindi su
questo vorremmo fare degli approfondimenti e, laddove lo riterremo
opportuno, specificheremo in una dettagliata interpellanza i nostri
rilievi in merito. Non ci siamo permessi di farli a caldo, senza
aver acquisito dei dati, perché le informazioni che la stampa dà su
singoli comunicati sono alle volte che tutto va bene, alle volte
che c'è il disastro e bisogna trovare l'equilibrio fra queste
cose.
Mi permetto ancora di fare solo un ragionamento: che spesso
vediamo dei dati in miglioramento perché questi si basano sul
calcolo del 2009; certo il 2009 è l'anno del disastro e bisogna
capire invece nella prospettiva e sul confronto con gli anni
precedenti alla crisi economica com'è l'andamento del lavoro,
perché la nostra percezione è che è ancora una situazione di
difficoltà, ma studieremo le carte e poi puntualizzeremo i
ragionamenti intorno a questa situazione.
Ci fa piacere constatare che all'interno delle politiche del
lavoro non si dimenticano i più deboli, quindi l'attenzione anche
alle figure più fragili, disabili, eccetera, che non devono essere
trascurate in questi momenti difficili. In particolare,
un'attenzione andrà data alla questione della condizione femminile,
perché è proprio in questi momenti di crisi che spesso la figura
femminile è in grave difficoltà nella ricerca del lavoro e quindi
anche quello è un settore che va monitorato con grande
attenzione.
Concludo. La nostra impressione è che comunque vada al più
presto fatta una riflessione sulle modalità di sviluppo complessivo
del sistema regionale, perché solo in una condizione di sviluppo
economico si potrà avere garanzia di uscire da questa condizione di
estrema difficoltà che stiamo vivendo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK