Consiglio Regionale della Valle d'Aosta - Oggetto del Consiglio n. 284 del 4 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 284 del 4 maggio 1983 - Resoconto
OGGETTO N. 284/VII - PRESA D'ATTO DELLA PETIZIONE PER LA
COSTITUZIONE DI UN'OASI DI PROTEZIONE DELLA FLORA E DELLA
FAUNA.
PRESIDENTE:
Colleghi Consiglieri, anche per questo
oggetto la mia relazione sarà brevissima, vi devo dare i dati che
comunque sono già a vostra conoscenza.
Il 21 marzo è stata presentata una petizione recante 1468 firme
di cittadini residenti in Valle d'Aosta per la costituzione di
un'oasi di protezione della flora e della fauna. Anche questa
petizione è stata discussa dall'ufficio di Presidenza ed istruita
nella adunanza del 24 marzo 1983; accertatane la regolarità si è
stabilito di richiedere le informazioni del caso al Presidente
della Giunta ed all'Assessore regionale all'Agricoltura e Foreste.
Si è assegnato un termine breve per poter discutere la petizione
prima della fine della legislatura. Non vi do lettura della
risposta che è pervenuta dall'Assessorato pertanto lascio
senz'altro l'incarico al Consiglio di pronunciarsi sulla petizione
medesima.
Ha chiesto di parlare il Consigliere Mappelli, ne ha
facoltà.
MAPPELLI - (D.C.):
Prendo la parola per richiamare
l'attenzione non solo in quest'aula, ma soprattutto all'esterno,
affinchè coloro che vengono in Valle d'Aosta, e che forse in altre
sedi rivendicano la pulizia della natura, quando si trovano nelle
nostre vallate, carichi di alimenti per la giornata che devono
trascorrere godendosi le nostre bellezze naturali, abbiano
innanzitutto il buon senso di riportare le loro immondizie nei
propri sacchi, perchè noi non siamo gli scopini di turno! Penso
proprio che sarà un discorso che dovrà affrontare seriamente la
prossima legislatura, perchè così non può continuare. Abbiamo fatto
delle leggi che sono restrittive e che alcuni hanno anche definito
poliziesche, ma la verità è che ci sono degli immondizzai ai piedi
dei nostri alberi.
Ai ragazzi che vengono in Valle d'Aosta senza accompagnatori le
guide della natura danno indicazioni su come comportarsi, ma sono
voci nel deserto; si trovano scatole e rifiuti di ogni genere, si
trova del pane per le strade, quel pane che ci mancava quando
eravamo ragazzi e che oggi vediamo buttato nelle immondizie e nei
boschi! Adesso che è in corso una campagna elettorale
approfittiamone, questo è problema non di primogenitura o di parte:
gli ecologi della Valle d'Aosta siamo tutti noi che amiamo la
nostra Regione. Dobbiamo rendere noto all'opinione pubblica
nazionale ed internazionale che quando si viene nella nostra
Regione - sempre ospiti graditi - si devono riportare le immondizie
a casa propria oppure gettarle dove il Comune lo prevede.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Qualche mese fa avevamo presentato in
Consiglio un'interpellanza con la quale si chiedeva al Presidente
della Giunta di esaminare quale potrà essere la situazione
dell'asta della Dora nel tratto a valle di Aosta, in considerazione
delle possibili, e speriamo probabili, opere di scavo e di
movimento di inerti, conseguenti alla costruzione di quella che si
chiama autostrada oppure tangenziale sud di Aosta. In particolare
avevamo preso ad esempio questa zona per far capire come
determinati scavi per inerti potrebbero modificare l'assetto
naturale di ampie aree, e quindi anche realizzare qualche cosa che
oggi non c'è.
Facevamo la proposta di realizzare a valle di Aosta un ampio
parco dove si potessero localizzare attrezzature di tipo sportivo,
ed avevamo individuato ad esempio dei percorsi tipici o podistici
ed altre attrezzature che potessero usare l'acqua come elemento
primario, quali canottaggio e al limite vela. Un parco di questo
tipo potrebbe benissimo accogliere in una parte una zona tipo
un'oasi naturale di protezione che è artificiale, nel senso che è
stata creata dall'uomo e determinate specie di volatili nel tempo
hanno eletto quali zone di sosta.
Siamo favorevoli ad un tipo di proposta come questa, però
gradiremmo che fosse inserita in un contesto più ampio che
prevedesse la sistemazione non solo idrogeologica della Dora e
degli affluenti, ma anche una sistemazione degli spazi laterali a
verde per creare una specie di parco del Valentino o di lungo Po.
Questo perchè riteniamo che la popolazione regionale, che è
concentrata in Aosta e dintorni, abbia necessità di questo tipo di
attrezzatura dove da zone più densamente occupate si possa giungere
ad altre di rispetto quasi assoluto della natura.
PRESIDENTE:
Ha chiesto di parlare il Consigliere De
Grandis, ne ha facoltà.
DE
GRANDIS - (P.R.I.):
Vorrei ricordare che
l'appello fatto dal Consigliere Mappelli ha un suo fondo di verità,
in quanto i turisti hanno la tendenza a disperdersi un po' ovunque,
però vorrei anche ricordare che occorrono delle iniziative da parte
nostra per mettere il turista in condizioni di non fare danno. Ad
esempio il parco di Champorcher, che è un parco attrezzato, sta a
dimostrare che operando in un certo modo si possono contenere gli
inconvenienti che derivano dai numerosi turisti che provengono
nella nostra Regione.
Per quanto riguarda in modo specifico la petizione vorrei dire
che la risposta data dall'Assessore Marcoz mi sembra che non voglia
tener conto delle attività che possiamo svolgere in quanto ci
ricorda che si tratta di un'oasi di protezione della fauna in cui
non si può esercitare la caccia, che per quanto riguarda la flora
esiste una legge regionale che riguarda tutto il territorio della
Regione, che c'è l'intenzione di emettere un apposito decreto per
vietare la pesca lungo il tratto della Dora prospiciente l'oasi.
Vorrei dire che occorre fare un passo in più per fare in modo che
questa diventi un parco che sia fruibile dagli amanti della natura
senza che questa fruizione arrechi una serie di danni. Non basta
qui un piccolo decreto, occorre invece un provvedimento di legge
per creare il parco, ed occorre inserirlo in un progetto più ampio
da studiare, che riguardi parte della Dora.
Voglio ricordare che lungo la Dora ci sono altre zone molto
interessanti, da tutelare, che potrebbero invece essere danneggiate
da un insediamento in contrasto con il paesaggio che si vede. Sono
bellezze irripetibili a mio avviso che dobbiamo in qualche modo
tutelare.
Una raccomandazione caldissima la vorrei rivolgere all'Assessore
Marcoz perchè metta già in cantiere uno studio per quello che
riguarda tutto il percorso della Dora, per vedere quali sono le
zone che devono essere tutelate attraverso un disegno di legge, in
cui si inserisce anche la zona di Saint-Marcel che ha delle sue
caratteristiche peculiari non rinvenibili in altre zone della
Regione. Sarebbe istruttivo portare le gite scolastiche in parchi
attrezzati di questo genere, dando la possibilità ai ragazzi di
verificare cosa avviene in natura, favorendo così automaticamente
una forma di educazione dei giovani che dà i suoi frutti perchè il
rispetto per la natura lo si trova facendo godere la natura in un
certo modo. Gli appelli ai turisti sono troppo poco perchè dobbiamo
essere noi per primi a tutelare il nostro territorio e poi
pretendere il rispetto da parte degli altri.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (N.S.):
Confesso di non aver capito
l'appello fatto dal Consigliere Mappelli in occasione della
discussione su questa petizione. Le firme sono state raccolte
dall'Associazione Ornitologica della Valle d'aosta, ci sarà stato
anche qualche turista ma penso che soprattutto si trattava di
popolazione valdostana. Siamo tutti d'accordo in assoluto sul fatto
che il turista deve avere una sufficiente educazione per non
inquinare e d'altra parte ci deve essere una particolare attenzione
da parte dell'Ente pubblico e delle Amministrazioni comunali e
regionale della Valle d'Aosta affinchè il turista sia messo nella
condizione di non portare danno alla natura.
Per tornare all'oggetto in discussione, vorrei ricordare le
caratteristiche di questo terreno, che sono quelle di una scarsa
praticabilità da tutti i punti di vista, ovvero non sono pensabili
insediamenti nè abitativi nè industriali in quanto si tratta di un
terreno compreso fra l'autostrada, la ferrovia, la Dora, di natura
alluvionale, dove c'è un bosco che potrebbe anche essere sfruttato
tagliando il legname. Ci sono delle cave che vengono gestite da
privati, e mi pare che ci sia nella gestione anche il Comune di
Saint-Marcel che ne ricava un certo introito. Fatto questo quadro,
vorrei anche ricordare che l'Associazione ornitologica della Valle
d'Aosta, con questa iniziativa, si è proposta di garantire una
conservazione delle condizioni naturali che sono venute a crearsi
in questa zona da una parte, dall'altra si è detta disponibile a
svolgere un'opera di illustrazione dei vari fenomeni alle
scolaresche nel caso potessero accedervi, e a chiunque voglia
conoscere questa zona, una volta attrezzata, consentendo ai
visitatori di percorrerla a piedi, senza disturbare ed alterare gli
equilibri. E' stata anche prospettata l'ipotesi di creare un parco
attrezzato dal punto di vista del controllo, con apposite guardie,
e dal punto di vista delle attrezzature, anche logistiche, quali un
parcheggio, un piccolo ristorante o bar in zona limitrofa all'area,
in modo da garantire il ristoro a coloro che passano la giornata
laggiù.
Il problema dal mio punto di vista si dovrebbe inquadrare
all'interno di una politica che tende a creare tutta una serie di
zone protette presenti sul territorio valdostano, in modo da
impedire che si vada per queste ad un degrado dovuto
all'urbanizzazione e ad insediamenti di vario genere. Ritengo che
da parte dell'Amministrazione regionale una iniziativa di questo
genere possa essere praticata concordando l'intervento anche con i
Comuni, in modo che questi non si vedano penalizzati nell'avere una
parte del proprio territorio protetto da queste oasi, quindi si
devono creare attorno a queste delle sovrastrutture
turistico-culturali in grado di fornire anche un certo reddito al
Comune.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.)
: La risposta data dalla Giunta mi
sembra resti ancora nel limite delle strutture di tutela, di
salvaguardia. Credo invece che sia il caso di andare a mettersi
nell'ottica della valorizzazione del patrimonio. Si tratta di una
linea non facile, rispetto alla quale noi come Regione credo
abbiamo perso troppo tempo, una linea che dovrebbe essere fatta
secondo noi in accordo con i Comuni.
Si tratta di vedere la tutela dell'ambiente nella nostra Regione
anche come valorizzazione di alcune parti interessanti. E' un po'
questa la nostra visione dei parchi, delle oasi, che altre volte
abbiamo espresso qui in aula.
In questo caso la risposta che dovrebbe dare la Giunta regionale
a questa richiesta che viene dall'Associazione ornitologica è
quella di dimostrare di voler lavorare nella direzione di una
valorizzazione di queste aree, superando le difficoltà che
potrebbero sorgere a livello locale, con i fatti.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Concordo su alcune delle cose dette,
non sull'insieme della discussione.
Punto primo: l'Associazione ornitologica ha richiesto la
creazione di un'oasi, e noi l'abbiamo istituita.
Punto secondo: abbiamo già dato l'incarico per uno studio
riguardante la Dora, soprattutto come portata d'acqua.
Mi si conceda un esempio: sul Taro, vicino a Fornovo, si era
creata un'isola raggiunta da un ponte. Quei pifferi di Italia
Nostra hanno detto "l'isola non si tocca, è bellissima, bisogna
salvaguardare la flora, la fauna, ecc. ecc.".
Alla piena decennale è sparito tutto: flora, fauna e ... ponte
(3 miliardi di danni!).
Per cui, io concordo in primo luogo sulla difesa del suolo, con
valorizzazione turistica ai lati, difesa fatta in modo tale da
salvaguardare le nuove specie stanziali che un tempo non
esistevano.
Io ricordo che da bambino "Les îles" erano una cosa
meravigliosa: vi si pescavano persino i gamberi!
Questa zona era stata rovinata soprattutto dagli scarichi
industriali; infatti da quando questi sono stati regolamentati, la
Dora è tornata a rivivere.
Siamo d'accordo con l'idea espressa dal Consigliere Tonino,
molto bene, e dal Consigliere Carlassare, di trattare con i Comuni
per vedere quelle che sono le possibilità, però facciamo una cosa
alla volta: prima verranno l'oasi, il divieto di pesca, la
regolamentazione della Dora.
Il Consiglio prende atto di questa petizione.
PRESIDENTE:
Con queste parole del Presidente della Giunta
possiamo dichiarare che il Consiglio prende atto dell'oggetto n.
14, della discussione avvenuta sulla petizione.
Terminano così i nostri lavori i quali riprenderanno per
l'ultima giornata lunedì mattina alle ore 9,30.
La seduta è tolta.
L'adunanza termina alle ore 19.07
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK