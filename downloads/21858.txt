Consiglio Regionale della Valle d'Aosta - Oggetto del Consiglio n. 1569 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1569 del 9 novembre 2005 - Resoconto
OGGETTO N. 1569/XII - Iniziative per la tutela degli interessi
della Regione a seguito delle problematiche emerse sulla Gestione
straordinaria della Casa da gioco. (Interpellanza)
Interpellanza
Ricordato che in sede di Conferenza dei Capigruppo, convocata
per discutere le problematiche emergenti del cosiddetto "Dossier
Bo" sulla Gestione straordinaria del Casinò de la Vallée, il
Presidente della Giunta e l'Assessore alle partecipazioni regionali
si assunsero l'impegno di approfondire gli aspetti giuridici e di
verificare le procedure più idonee per ottenere trasparenza sulla
vicenda;
Osservato che è trascorso un lasso di tempo sufficiente ad
ottenere i necessari chiarimenti;
Ritenuto opportuno conoscere gli intendimenti del governo
regionale in riferimento alle doverose iniziative da intraprendere
a tutela degli interessi pubblici;
i sottoscritti Consiglieri regionali
Interpellano
il Presidente della Regione per sapere:
1) se, in riferimento all'ambito penale, sia intendimento
della Giunta regionale procedere o meno a querele, laddove si
configurino ipotesi di reato non procedibili d'ufficio;
2) se, per quanto concerne l'ambito contabile, sia
intendimento del governo regionale trasmettere o meno il "dossier"
alla competente Procura contabile;
3) se, ancora, in riferimento alle possibili implicazioni di
carattere civilistico (e/o amministrativo), sia intendimento
dell'Amministrazione assumere iniziative di carattere risarcitorio,
o quantomeno, allo stato, interrompere i termini di
prescrizione.
F.to: Curtaz - Riccarand - Squarzino Secondina
Président - Il n'y a pas besoin d'illustration?
La parole au Président de la Région, Caveri.
Caveri (UV) - Riprendiamo, qui, un tema accennato stamani e
vorrei approfittare della risposta per darne una in qualche maniera
esaustiva alle domande poste.
Avevamo dato, con deliberazione n. 3260/2005 - modificata per
quella famosa settimana in più che era stata richiesta dai legali -
agli avvocati Colombatto e Miserere dello studio legale "Allen
& Overy-Brosio & Associati" di Milano, l'incarico di
redigere un parere sugli eventuali profili di responsabilità in
materia civile e amministrativo-contabile emergenti dalla relazione
del liquidatore, nonché - questa era la cosa che ci interessava di
più - sulle attività correlate che dovevano essere compiute a
tutela dell'Amministrazione.
Con la stessa deliberazione c'era l'aspetto penale, affidato
all'avv. Piacentino dello "Studio Piacentino & Associati" di
Torino, che doveva sciogliere alcuni nodi sugli eventuali profili
di responsabilità penale emergenti dalla relazione e sulle
correlate attività da compiere, nonché dell'assistenza con termine
al 31 dicembre 2005 per gli adempimenti conseguenti all'avvenuta
trasmissione in data 19 settembre 2005. Possiamo quindi dire che,
per quanto riguarda il penalista, è vivente fino alla fine
dell'anno, pertanto è chiaro che abbiamo chiesto a lui di mantenere
un monitoraggio in stretto rapporto con la Procura della
Repubblica, alla quale stiamo trasmettendo i pareri legali e anche
quella parte più propriamente difensiva che ci è arrivata, perché
va detto che sia "Allen & Overy-Brosio", quindi gli avvocati
Colombatto e Miserere, sia l'avv. Piacentino, hanno lavorato finora
sulla "relazione Bo" e non su quei documenti difensivi che ci sono
arrivati dai diversi soggetti che ho citato stamani. I suddetti
pareri trasmessi in data 2 novembre forniscono indicazioni utili
per rispondere alle domande poste con l'interpellanza.
Con riferimento alla prima domanda, il parere dell'avv.
Piacentino dice che, relativamente ai fatti riferibili nella
relazione generale del liquidatore, non siano ad oggi configurabili
reati perseguibili a querela. Lei vedrà che è un parere molto
pignolo. Sarebbero invece ipotizzabili reati perseguibili
d'ufficio, rispetto ai quali secondo il consulente la Regione ha
adempiuto in modo esauriente il proprio obbligo di denuncia con
l'avvenuta trasmissione della relazione generale. Tuttavia l'avv.
Piacentino fino alla fine dell'anno proseguirà il monitoraggio, in
maniera che se ci fosse bisogno di qualcosa siamo attivi per farci
parte diligente.
Con riferimento alla seconda domanda, come da indicazioni dei
consulenti, ho consegnato lunedì scorso al Procuratore della Corte
dei Conti il fascicolo e poi verrò a fare qualche osservazione su
questo.
Con riferimento alla terza domanda, è necessario evidenziare
come, essendosi ritenuti prevalenti, in base alle indicazioni dei
consulenti, gli indici rivelatori di una responsabilità di tipo
amministrativo-contabile in capo a chi operava nella "GS", e non mi
dilungo su valutazioni di tipo giuridico che sono peraltro
interessanti, perché a lei non sfuggirà il fatto, essendo giurista,
che ci sono state delle cose contraddittorie, per cui il Tribunale
di Aosta in fase di tentativo di far fallire la "GS" ha detto è
privatistica, la Corte d'Appello lo ha ripetuto, ma in
contemporanea c'è stata una sentenza della Cassazione che ha
riportato nell'orbita della Corte dei Conti una serie di s.p.a.
pubbliche. Insomma, è anche elegante seguire queste vicende, ma a
noi hanno detto di consegnare in fretta, tanto per capire che poi
gli avvocati si sono coordinati fra di loro. Dicevo: responsabilità
di tipo amministrativo-contabile in capo a chi operava nella "GS";
le iniziative di carattere risarcitorio sono state già esercitate
mediante la trasmissione della relazione al Procuratore della Corte
dei Conti, al quale è stata altresì comunicata la piena
disponibilità della Regione a collaborare all'attività istruttoria
e quant'altro ritenuto opportuno, alludendo in particolare alle
eventuali diffide che si rendano necessarie per interrompere la
prescrizione quinquennale, ma che allo stato attuale non sembrano
validamente compiere, dovendosi previamente dirimere eventuali
dubbi sulle persone fisiche, cui le condotte illecite sono
ascrivibili, accertare le norme o i precetti violati e offrire una
quantificazione dei danni erariali patiti. Questa è l'ultima
questione rispetto a quanto dicevamo stamani.
Sul civile, apparentemente adesso parte la suggestione del
Consigliere Frassy che dice che potremmo chiedere i danni
all'immagine, ma su questo aspetti prescrittivi non ce ne sono, è
alternativo il civile e il contabile: nel momento in cui è stata
scelta la strada del contabile, contabile è. Il dott. Boggetti dice
anche che eventuali prescrizioni sul contabile le facciamo noi,
secondo le nuove procedure. In passato non era così, ma oggi le fa
direttamente la Corte dei Conti e questo interrompe i termini
prescrittivi. Però è anche vero che per interrompere la
prescrizione gli interessati devono anche scrivere qualcosa di
probante, altrimenti in fase processuale la cosa può essere
caducata. Non è che scrivo a Ennio Pastoret e gli dico:
"prescriviamo quel reato lì, ma devo enunciare gli eventuali reati
e le eventuali responsabilità erariali in cui la mia condotta si è
manifestata": questa è la situazione.
Mi sembra di poter dire che in questo momento abbiamo agito con
la massima trasparenza. Dal punto di vista giuridico monitoriamo il
penale, siamo in attesa di vedere le determinazioni concernenti gli
aspetti contabili. Mi sembra che, dal punto di vista giuridico,
copriamo il novero completo di tutte le problematiche e monitoriamo
in maniera da non cadere in qualche "trappola giuridica" per
eventuali omissioni da parte nostra.
Président - La parole au Conseiller Curtaz.
Curtaz (Arc-VA) - Era opportuno questo ulteriore chiarimento da
parte del Presidente Caveri, perché con questo secondo intervento
sul tema ho un quadro di maggiore chiarezza rispetto a quanto era
emerso, stamani, in sede di comunicazioni. Perché stamani avevo
sollecitato il Presidente ad ulteriori chiarimenti? Perché,
premesso che, se - come non ho ragione di dubitare - la questione
penale è allo stato avviata correttamente. Infatti se i legali
dicono che non ci sono reati perseguibili a querela, ma sono tutti
perseguibili d'ufficio, l'attività che doveva essere fatta dalla
Regione è stata fatta.Per quanto riguarda invece i profili di
responsabilità contabile e i profili civilistici, è vero che per la
maggior parte - accantonando per ora l'ipotesi avanzata dal collega
Frassy - sono in massima parte alternativi, cioè se c'è
responsabilità contabile, c'è in quanto la "GS" viene a quegli
effetti caratterizzata per la sua natura pubblicistica; se così non
fosse, ci troveremmo di fronte a una configurazione privatistica e
ad una responsabilità civile nei confronti degli
amministratori.
Come ha detto il Presidente, questa non è una questione
pacifica, tanto che lo stesso Presidente, in Commissione, era
orientato a ritenere che la gestione fosse di carattere
privatistico; invece, come giustamente oggi ha accennato, c'è
giurisprudenza - in particolare una sentenza nota nel settore
emessa dalla Corte di Cassazione - che tende ad allargare l'ambito
della responsabilità contabile anche alle società di capitali che
agiscono in regime privatistico, ma la cui configurazione
pubblicistica deriva dal fatto che è apportato capitale pubblico:
questo è lo stato della vicenda. Per tale motivo nelle nostre
iniziative abbiamo sempre cercato di sollecitare l'Amministrazione
alla massima attenzione, perché c'è rischio di sbagliare bersaglio.
Allora, ragionamento più che del giurista della persona di buon
senso: cauteliamoci, in modo che se ad un certo punto si dice che
la giurisdizione non è quella, ma è quell'altra, quanto meno ci
siamo cautelati...
(interruzione del Presidente della Regione, fuori
microfono)
... non dubito che la Procura della Corte dei Conti possa
esprimere dei pareri autorevoli in questo senso, quindi ci
affideremo alla loro indicazione... con un rischio però... il
rischio è che quant'anche la Corte dei Conti decida per il regime
pubblicistico, questo non escluderebbe in assoluto che, da qui a
uno o due anni, la stessa Corte dei Conti o la Corte di Cassazione
che cambia orientamento o la bravura degli avvocati che si occupano
di queste cose, faccia cambiare orientamento e che ci dicano:
"avete sbagliato, dovevate andare dal giudice ordinario"! Questo
rischio c'è, ma è un rischio che si può correre perché la Regione
non può iniziare un'azione in entrambe le giurisdizioni, perché in
tal caso, sicuramente almeno per una, sarebbe soccombente in
partenza. Si tratta di argomenti che andranno approfonditi, ci
saranno le occasioni per farlo; sicuramente la parte di carattere
giuridico in riferimento al "dossier Bo" è stata trattata con una
certa serietà e su questo do atto alla Giunta.
Rimane aperto il discorso di tutto quello che c'è oltre il
"dossier Bo". Quando Bo nel suo "dossier" dice: "io questi li ho
ottenuti a campione" - a parte che ancora non abbiamo capito bene
come è stato preso questo "campione", se è un campione "suggerito"
o "spontaneo", di scientifico ci sembra che ci fosse poco; per
altro può essere anche un campione che è stato individuato con poca
scientificità, ma che diventa significativo -, quello che c'è oltre
questo campionamento ce lo dimentichiamo o va fatta un'ulteriore
indagine, anche per capire se questa gestione che suscita qualche
perplessità, per usare un eufemismo, si limitava a quegli episodi
che vengono citati o era più generalizzata? Su questo punto
sollecitiamo una presa di posizione da parte del Governo regionale,
perché finora abbiamo sentito di iniziative condivisibili, ma
questa è una domanda che, allo stato, non è stata affrontata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK