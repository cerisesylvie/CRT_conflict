Consiglio Regionale della Valle d'Aosta - Oggetto del Consiglio n. 9 del 13 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 9 del 13 gennaio 1981 - Resoconto
OGGETTO N. 9/81 - PROBLEMI CONCERNENTI L'AEROPORTO REGIONALE.
(Interpellanza)
Presidente
- Do lettura dell'interpellanza dei
Consiglieri Minuzzo, Nebbia, Tripodi e De Grandis:
INTERPELLANZA
CONSTATATO che la rete di recinzione dell'Aeroporto regionale
per lunghi tratti è divelta;
VISTI gli impegni presi dall'Assessore al momento del rinnovo
della convenzione con l'Aeroclub Valle d'Aosta;
PRESO ATTO che il capannone recentemente acquistato dalla
ditta Follioley, peraltro per un cifra certamente non irrilevante,
in stato di assoluta decadenza;
INTERPELLANO
l'Assessore competente per conoscere:
1) nell'eventualità di incidenti che potrebbero verificarsi
per la carente recinzione dell'aeroporto di chi è la
responsabilità;
2) se non ritiene opportuno intervenire per la sistemazione
del capannone (stesso) citato.
Presidente
- Chi illustra l'interpellanza? La parola al
Consigliere Minuzzo.
Minuzzo (PSDI)
- L'interpellanza mi sembra abbastanza
chiara: il fatto che ritengo più grave è che, qualora ci fosse un
controllo da parte dell'organo competente, l'Aeroporto di Aosta,
nello stato in cui si trova attualmente, verrebbe senza dubbio
chiuso al traffico. E, oggi come oggi, con le nuove normative e con
le nuove disposizioni in materia, sarebbe ben difficile poter fare
riaprire lo stesso e omologare la pista.
Spero che l'Assessore sia andato a rendersi conto di persona di
come stanno effettivamente le cose, e, se è andato, probabilmente
avrà avuto la possibilità di verificare e di constatare che ci sono
perfino dei cani in giro per l'aeroporto. Quando ci sono andato io
c'erano addirittura delle pecore che pascolavano all'interno del
recinto, appunto perché buona parte della cinta è divelta.
Senza poi tenere conto che verso la stazione dell'autoporto ci
sono dei passaggi continui di autisti dei TIR, che, anziché fare
tutto il giro per recarsi in regione America, attraversano il campo
di aviazione.
Volevamo avere, presentando questa interpellanza, dei
chiarimenti in merito, anche perché l'allora Assessore alle
Finanze, quando si è trattato di rinnovare la convenzione con
l'Aeroclub, si era preso l'impegno di far sistemare il tutto. Non
so se questo impegno sia stato mantenuto, e la recinzione
nuovamente divelta in un momento successivo, o se, diversamente,
non sia stato fatto assolutamente niente.
Aggiungo a questo la situazione del capannone acquistato dalla
ditta Follioley, che attualmente è utilizzato in buona parte dai
paracadutisti: se l'Assessore è andato a vedere, avrà potuto
rendersi conto di persona che il soffitto sta crollando e che ci
sono delle grosse crepe nei muri perimetrali, che costituiscono un
pericolo per coloro che si recano a fare lo sport di
paracadutismo.
Volevamo sentire in merito cosa poteva risponderci
l'Assessore.
Presidente -
Risponde l'Assessore ai Lavori Pubblici
Borbey, ne ha facoltà.
Borbey
(DC)
- Il problema del ripristino o
rifacimento completo della recinzione dell'aeroporto, è già da anni
sul tappeto, perché in effetti l'attuale recinzione, che è
costituita da una rete metallica pura e semplice, con dei paletti
minimi a 'T', ha subito l'intervento dei soliti vandali. La
situazione già precaria della rete, infatti, ha permesso alle
persone che si trovavano verso la località autoporto e volevano
andare al Bar dell'Aeroporto senza fare il giro per la strada
normale, di abbattere in molti tratti la recinzione, che, come
dicevo, è al 50% marcita e di attraversare l'aeroporto. Così è
successo per esempio - e di questo eravamo già al corrente in
primavera - che nell'atterraggio di due aerei svizzeri, i quali
tendenzialmente atterrano non su pista battuta ma su prato, ci
fossero all'interno della recinzione due autisti di TIR, i quali
stavano ad osservare l'aereo sentendosi al sicuro convinti che
quello atterrasse sulla pista; l'aereo invece atterrava sull'erba,
e quelli hanno rischiato di esser presi sotto.
Questo particolare permette di individuare qual è la
pericolosità della mancanza delle recinzione. Questa recinzione
indubbiamente deve essere rifatta, ed è chiaro che siamo in
ritardo, ma, se dev'essere rifatta, non deve più esserlo con la
normale rete metallica, ma in modo diverso, con una altezza
superiore e con altro materiale. Il costo non è indifferente,
perché per tutto il lato ovest e per tutto il lato sud si parla di
una cifra che si aggira sui 280-300 milioni.
Oggi siamo a questo punto: l'Assessorato ai Lavori Pubblici,
assieme all'Assessorato al Turismo, ha alcuni capitali a residuo
che erano già stanziati per l'aeroporto, in parte per la
ristrutturazione di impianti elettrici, in parte per il ripristino
di alcune pompe per il gasolio; abbiamo annullato determinate
delibere di impegni e abbiamo assommato una certa cifra, che
ammonta attualmente a 58 milioni; la aumenteremo di circa una
ventina di milioni e faremo un appalto per circa 80 milioni per
fare una parte di questa recinzione - in modo particolare si tratta
di quella ad ovest - ed iniziare il tratto della recinzione a sud.
Se il bilancio avrà la disponibilità finanziaria, eseguiremo
completamente la recinzione.
Per quanto concerne invece il secondo punto, lo riteniamo di
secondaria importanza, anche se riconosciamo che il capannone ha
bisogno di manutenzione straordinaria per quanto concerne sia la
porta di ingresso, che non è più scorrevole, sia la
controsoffittatura, ed anche tutti i servizi igienici e sanitari.
Non lo riteniamo, ad oggi, pericoloso per chi vi entra, almeno per
determinate attività, perché la controsoffittatura non crea
pericoli per le persone che vi abitano.
L'impostazione della Giunta, quindi, se ne avrà i fondi, è
quella di provvedere prioritariamente e completamente alla
recinzione, per poi intervenire, se ci saranno disponibilità di
bilancio , per altre opere, che non riguardano soltanto la
sistemazione dell'ex capannone Follioley, ma anche altre strutture
che il Consiglio di Amministrazione dell'Aeroporto ha chiesto in
prima istanza all'Assessorato al Turismo, che è l'Assessorato
competente, e in seconda istanza anche all'Assessorato ai lavori
Pubblici. Ma, per quanto possiamo affermare ad oggi, riteniamo che
a marzo inizieranno i lavori della recinzione.
Presidente
- La parola al Consigliere Minuzzo per la
replica.
Minuzzo (PSDI)
- Mi ritengo soddisfatto della risposta
dell'Assessore, e benché non concordi con lui sulla pericolosità
del capannone. Volevo inoltre far notare all'Assessore e rilevare
che lo scorso anno, al momento del rinvio, su mia richiesta, della
convenzione con l'Aeroclub, l'Assessore ebbe a dichiarare che la
recinzione sarebbe costata circa 180 milioni; vediamo che
quest'anno siamo già arrivati a 280, quindi ritengo necessario che
si proceda al più presto, e spero che l'Assessore mantenga fede
alla parola data, quando dice che a marzo inizieranno i lavori per
la nuova recinzione. Staremo a verificare, e allora vedremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK