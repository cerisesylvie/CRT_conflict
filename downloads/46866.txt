Consiglio Regionale della Valle d'Aosta - Oggetto del Consiglio n. 3214 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3214 del 7 febbraio 2024 - Resoconto
OGGETTO N. 3214/XVI - Interpellanza: "Azioni del Governo
valdostano per affrontare il problema legato ai lavoratori
transfrontalieri".
Bertin (Presidente) -
Punto n. 23. Per illustrare
l'interpellanza, la parola alla consigliera Erika Guichardaz, ne ha
facoltà.
Guichardaz E. (PCP) -
Di questo problema abbiamo già
parlato in discussione del bilancio proprio perché l'accordo
firmato dalla Repubblica italiana e dalla Confederazione svizzera,
che va a modificare quello del 1974, pone comunque delle novità
rispetto a questi lavoratori che si recano in Svizzera e in Francia
e che sappiamo essere lavoratori che da tempo lo fanno nella nostra
regione, essendo una regione di confine. Oltre all'accordo nella
finanziaria nazionale, approvata il 29 dicembre, sappiamo che vi è
stata anche l'introduzione dell'obbligo rispetto ai frontalieri di
versare una quota di compartecipazione al servizio sanitario
nazionale a partire dal 2024.
Nel bilancio, come dicevo, abbiamo presentato un ordine del
giorno proprio che impegnava il Governo regionale ad attivarsi
presso la Conferenza Stato-Regioni per affrontare il problema
legato ai territori di confine, cercando di trovare soluzioni per
incentivare le varie professioni e applicare un sistema fiscale più
giusto. Questo ha avuto il voto contrario della maggioranza
evidenziando che non era un'azione da condividere. Abbiamo poi
visto che invece il Deputato della Valle d'Aosta ha presentato
praticamente lo stesso ordine del giorno in finanziaria nazionale
che invece è stato approvato. Ricordiamo che non è notizia di oggi
che tanti lavoratori valdostani si recano all'estero proprio un po'
per la nostra conformazione geografica ma soprattutto per la nostra
vicinanza sia al territorio svizzero che al territorio francese.
Sappiamo poi che nell'accordo vi sono anche differenze a seconda
della zona da cui questi frontalieri si muovono, quindi solo chi è
all'interno dei 20 chilometri dal confine viene considerato
frontaliere e soprattutto vengono anche in questo caso declinati
anche in maniera più precisa rispetto a quell'accordo del 1974
quali sono effettivamente i requisiti per poter essere considerato
un frontaliere, quindi a partire dalla richiesta che venga definito
frontaliere chi si reca quotidianamente dalla propria residenza nel
luogo di lavoro o chi comunque lo fa non più di 45 giorni
l'anno.
Quello che vogliamo chiedere al Governo regionale è se si ha
idea del numero dei lavoratori valdostani residenti nei 20
chilometri che svolgono il loro servizio presso la Francia e la
Svizzera e se si ha un'idea anche dell'attività produttiva per cui
essi lavorano; se si condivide invece l'ordine del giorno
presentato dal Deputato valdostano che abbiamo citato e, nel caso
affermativo, quali azioni intende il Governo regionale porre per
portare avanti e affrontare il problema legato ai frontalieri.
Sabato vi è stato un interessante incontro proposto dalla UIL
dove un po' di chiarezza è stata fatta e soprattutto dove anche
forse i lavoratori hanno cercato delle indicazioni maggiori proprio
perché rispetto allo
status
di frontaliere, ma soprattutto
anche rispetto alle tipologie di permessi e di lavori che loro
prestano nel territorio elvetico e francese. Forse sarebbe
necessaria un'informazione maggiore ma quello che noi volevamo
principalmente capire è se il Governo regionale ha i dati rispetto
a questi lavoratori che vanno all'estero.
Presidente -
Risponde il Presidente della Regione.
Testolin (UV) -
Anzitutto va premesso che il dato
relativo al numero dei lavoratori transfrontalieri residenti nel
raggio di 20 chilometri dalla frontiera svizzera è comunicato alla
struttura Enti locali dal Ministero dell'economia e delle finanze,
il quale a sua volta riceve tale informazione dai cantoni svizzeri
in occasione dell'attribuzione delle somme dovute agli Enti locali
italiani di confine a titolo di compensazione finanziaria per
l'imposizione operata in Svizzera sulla remunerazione dei
transfrontalieri. Tale comunicazione è relativa alla situazione del
penultimo anno precedente: per esempio, la comunicazione del 2023 è
relativa al 2021 e consiste in un prospetto riassuntivo che riporta
il numero dei frontalieri residenti nei comuni appartenenti alle
Unités des Communes Valdôtaines
del Comune di Aosta, nonché
gli importi spettanti ai medesimi enti, non contiene nessuna
informazione in merito all'attività lavorativa svolta dai suddetti
frontalieri. Gli ultimi dati in possesso della struttura risalgono
l'anno 2021 e nello specifico risultavano 22 frontalieri svizzeri
residenti nei comuni Unité des Communes Grand-Combin, 29 nel Comune
di Aosta. Nessun dato relativo ai frontalieri residenti oltre i 20
chilometri dalla frontiera è a conoscenza della struttura Enti
locali, così come nessuna informazione è mai pervenuta relativa a
frontalieri valdostani che lavorano in Francia dato che l'unico
accordo esistente è quello intervenuto tra Italia e Confederazione
elvetica in quanto non appartenente all'Unione europea.
Per quanto riguarda le altre due domande, va detto che è chiaro
l'obiettivo di quest'interpellanza, nel senso che non si capisce
quale sia il problema a cui si vuole dare l'attenzione ed
effettivamente è una cosa che già non si traspariva nella
precedente iniziativa. Se il problema è la fuga dei lavoratori
valdostani verso il Vallese e altri Cantoni svizzeri, non si tratta
di una volontà, anzi, semmai si tratta di un fenomeno che sta
assumendo caratteristiche diverse che oggi interessa
professionalità diverse dal passato. Si tratta però di scelte
individuali e professionali, di scelte di vita dovute sicuramente a
motivi anche economici ma non solo, su cui il Governo regionale non
può ovviamente portare avanti nessun tipo di iniziativa
particolare. Esiste invece un problema generale di attrattività
della Svizzera rispetto all'Italia e all'Europa in generale, che ha
un impatto evidente nelle zone di confine per il lato debole della
frontiera. Lo stiamo vivendo come Valle d'Aosta da qualche tempo,
per esempio, in ambito sanitario e assistenziale e credo che
abbiamo fatto come Governo regionale e come Consiglio quanto
possibile per migliorare l'attrattività del nostro sistema in tale
ambito specifico, ma è evidente che non possiamo intervenire
sull'attrattività regionale del sistema Italia rispetto a quello
della Confederazione dei singoli Cantoni.
Per quanto poi concerne specificatamente l'ordine del giorno
dell'onorevole Manes, lo stesso prende avvio da un aspetto ancora
diverso, cioè dall'introduzione avvenuta con la finanziaria dello
Stato per il 2024 di una nuova imposta, la cosiddetta "tassa sulla
salute", a carico dei lavoratori frontalieri che dal 1° gennaio
2024 sono chiamati a versare un contributo di compartecipazione al
sistema sanitario italiano per una quota compresa tra il 3 e il 6%
del salario netto percepito in Svizzera, da destinare, come dice la
normativa, al sostegno del servizio sanitario delle aree di
confine, prioritariamente in trattamento accessorio per il
personale medico e infermieristico. Pertanto da tale determinazione
dell'ordine del giorno Manes sollecitava invece il Governo
nazionale a collaborare con le Regioni per identificare misure
efficaci volte a incentivare i lavoratori a rimanere nelle loro
Regioni di origine, quale l'introduzione di benefici fiscali, in
special modo in favore del personale sanitario, anche al fine della
valorizzazione delle competenze dei territori di frontiera.
Insomma, per dirla in maniera molto semplice e diretta, in
alternativa misure penalizzanti a carico di chi va all'estero a
lavorare e introduciamo in positivo misure che possano favorire chi
rimane o chi torna a lavorare nel Paese di origine al di qua del
confine senza penalizzare nessuno. Dunque, molto bene ha fatto
l'onorevole Manes a sollevare a livello centrale la questione
dell'attrattività delle zone di confine, problema che, come
sappiamo, in alcune zone, come la nostra, e in alcuni ambiti come
quello sanitario ma non solo possono determinare un serio problema
per la comunità e per il rispetto dei diritti essenziali dei nostri
cittadini. Senza dubbio tale iniziativa, così come presenta, la
riteniamo pertanto pienamente condivisibile. Peraltro la stessa si
pone in piena continuità con quelle misure in materia di attività,
come quella relativa all'indennità regionale per il personale della
Dirigenza medica e per il personale infermieristico, nel solco
delle quali stiamo lavorando su diversi tavoli, ciò con l'obiettivo
di creare le condizioni nell'ambito di quanto ci è consentito dal
quadro normativo e di riferimento affinché le nostre
professionalità, che oggi vanno all'estero, possano tornare in
Valle d'Aosta per continuare a contribuire alla sua crescita e allo
sviluppo della nostra comunità.
Credo che emerga da questa situazione una chiara evidenza: che
le situazioni create a livello nazionale tendano a disincentivare
la possibilità di perdere continuamente professionalità che vanno
all'estero, per questo hanno inserito questa tassazione, la cui
legittimità è peraltro ancora in corso di valutazione, quindi sarà
su altri tavoli che si deciderà se questa possibilità di
applicazione ci sarà o meno. Al netto di questo penso che l'ordine
del giorno di Manes, così come la risposta che le ho dato l'altra
volta, vadano nel senso di cercare di fare delle iniziative come
quelle che abbiamo fatto per cercare di mantenere le
professionalità sul nostro territorio, non di incentivare che
qualcuno vada fuori. Questo è quello che possiamo fare, sicuramente
l'obiettivo è uguale a quello del Ministero o dello Stato, che ha
avanzato questo tipo di iniziativa, sono due forme diverse dove
purtroppo sovente non si riesce a trovare delle soluzioni
sufficientemente interessanti per il lavoratore per rimanere qua.
Se così non deve essere, almeno diciamo allo Stato: "portiamo a
casa delle risorse da riconoscere a chi invece ha fatto delle
scelte più opportune per il proprio territorio".
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Presidente, non l'avevo già capita
il giorno dell'ordine del giorno, ma oggi ancora meno, nel senso
che l'impegnativa che c'era era: "Il Governo regionale ad attivarsi
presso la Conferenza Stato-Regioni per affrontare il problema
legato ai territori di confine, trovare soluzioni per incentivare
le varie professioni ed applicare un sistema fiscale più giusto",
dove c'è scritto qui che bisognava trovare le soluzioni per
incentivare il lavoro in Svizzera? Cioè se si dice: "Incentivare il
lavoro all'interno delle zone di confine", si parlava della Regione
Autonoma Valle d'Aosta, ed è oltretutto un'impegnativa che prende
tel quel
le parole rilasciate da Manes durante una sua
dichiarazione. Sinceramente io non so, ma se non lo avete letto:
"Trovare soluzioni per incentivare le varie professioni". Mi sembra
talmente chiaro che si parli di incentivare le persone a invitarle
a stare in Valle d'Aosta e sinceramente, anche rispetto a quello
che lei ci ha detto oggi, di nuovo mi sembra che, rispetto ai dati,
non ci sia tutta quest'attenzione. La invito a vedere invece
analisi che vengono fatte da altre Regioni o da altre Province dove
i dati vengono elaborati e messi in chiaro: ad esempio, c'è uno
spazio indagine di Varese che evidenzia come nel 2022 i lavoratori
valdostani frontalieri risultano essere 122. "Il Corriere della
Valle" un mese fa parlava di 109 frontalieri, 12 impegnati in
sanità, 10 nel settore del commercio, 9 in attività di
amministrazione, 7 nella ristorazione. Io mi chiedo dove abbiano
trovato quei dati se, come ha detto lei, invece la Regione Autonoma
Valle d'Aosta questi dati non li ha e si continui a parlare di
tutto questo lavoro che va all'estero senza avere contezza del
fenomeno. Continuiamo a sentir dire: "Stanno andando in Svizzera"
ma non sappiamo quanti sono e lei lo ha ripetuto ancora oggi. In
più le faccio notare che i Comuni all'interno dei 20 chilometri
sono 51 in Valle d'Aosta, quindi, sotto questo punto di vista,
un'altra analisi andrebbe fatta, perché evidentemente non si parla
solo del Grand Combin e della zona di Aosta ma anche di altre
località. Il Governo regionale non può fare nulla, io su questo non
condivido, cioè può fare molto il Governo regionale rispetto alla
fuga dei lavoratori, perché evidentemente se anche con
l'attrattività le persone se ne vanno, vuol dire che ci sono altre
motivazioni e ce lo ha detto Uberti in audizione. Il problema non
sono i soldi che spesso vengono nominati in quest'aula, il problema
è il modo che c'è di lavorare, la mancanza di formazione, la
mancanza di valorizzazione delle competenze e degli aspetti
professionali.
Sinceramente ancora una volta non capisco e la invito nuovamente
a leggere quell'ordine del giorno che proprio chiedeva quello che
lei ha detto quest'oggi, quindi evidentemente o noi lo abbiamo
scritto male o voi lo avete letto peggio, però già allora ero
rimasta allibita dalle sue dichiarazioni perché proprio andavano
nel senso in cui lei diceva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK