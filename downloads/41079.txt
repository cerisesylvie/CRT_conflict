Consiglio Regionale della Valle d'Aosta - Oggetto del Consiglio n. 307 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 307 del 10 gennaio 2019 - Resoconto
OGGETTO N. 307/XV - Interpellanza: "Promozione della
sottoscrizione di una convenzione tra il Comando regionale dei
Vigili del fuoco e il Soccorso alpino della Guardia di
Finanza".
Distort (Presidente)
- Punto n. 37 all'ordine del giorno.
Per l'illustrazione della interpellanza ha chiesto la parola il
proponente Ferrero.
Ferrero (MOUV')
- Giace ormai abbandonato da diversi
mesi, se non da anni, un protocollo di intesa che era già stato
redatto tra il Comando regionale della Guardia di Finanza e il
Comando regionale dei Vigili del fuoco; sinceramente non ho capito
come mai per tanto tempo sia rimasto lì, inevaso e ignorato. Quando
si parla di "protocollo d'intesa" alle orecchie suona una cosa
generica con la quale non si risolve niente oppure è una specie di
auspicio, non una cosa concreta. Invece, all'interno di questo
accordo, che dovrebbe essere sottoscritto tra il Comando dei Vigili
del fuoco regionale e il Soccorso del Comando della Guardia di
Finanza della Valle d'Aosta, ci sono cose molto interessanti che
avrebbero un risvolto a livello economico di risparmio per
l'Amministrazione regionale, perché, senza andare nello specifico
ma sintetizzando, ci sarebbe la possibilità di organizzare una
serie di attività formative per i Vigili del fuoco insieme ai
soccorritori della Guardia di Finanza - quindi una riqualificazione
o un aggiornamento - e si potrebbe, in alcuni casi compatibili,
coinvolgere l'elicottero della Guardia di Finanza in operazioni di
soccorso o protezione civile con un evidente risparmio, dato che il
costo di un elicottero si calcola al minuto e quindi abbiamo
tariffe, a seconda del tipo di aeromobile, che vanno da 60/70 euro
a 130/140 euro al minuto. Pertanto far volare un elicottero non è
una cosa da poco, tant'è vero che il contratto in essere, l'appalto
fatto per un triennio, costa alla Regione circa 13 milioni di euro.
Può darsi che si tratti di una svista, ma temo di no.
Volevo sollecitare la sottoscrizione di questo accordo con la
Guardia di Finanza, che non ci costa nulla, anche perché
l'elicottero della Guardia di Finanza, che fa soccorso, deve
comunque fare un
tot
di ore all'anno per "contratto", devono
fare un tot di ore per addestramento, quindi questo elicottero
potrebbe essere utilizzato per attività che coinvolgono anche i
Vigili del fuoco, i quali sono un po' abbandonati. L'abbiamo visto
con le informazioni che ha fornito il collega Manfrin perché, a
livello di mezzi e di immobili, la situazione è disperata. Alla
formazione si procede solo ormai più parzialmente e, di
conseguenza, si rischia anche di perdere delle professionalità,
perché ci sono tanti bravi ragazzi.
Ho un articolo di giornale in cui, a margine di una discussione
in Commissione, qualcuno dice: "I Vigili del fuoco fanno pochi
interventi, dormono, vanno a casa e fanno un secondo lavoro". Penso
che quelle dichiarazioni feriscano profondamente, perché intanto di
tutte le erbe non si può fare un fascio e anche perché ho
riscontrato all'interno del Comando una serie di sensibilità. La
gente ha voglia di fare, ma se io privilegio sempre il Soccorso
alpino, se privilegio sempre qualcun altro per fare il lavoro che
può essere svolto dal centinaio di Vigili del fuoco che sono lì,
allora che cosa ho regionalizzato a fare il Corpo dei Vigili del
fuoco? A questa domanda qualcuno mi potrà rispondere: "All'epoca
era stata fatta una sottoscrizione", ma io stenderei un velo
pietoso su come sono state raccolte le firme in quell'occasione.
Dato che però l'abbiamo regionalizzato, dato che nel sistema di
protezione civile dovrebbe essere un fiore all'occhiello e non una
specie di corpo spedito in un angolo, intanto permettiamo ai nostri
Vigili del fuoco di avere una professionalità, una formazione, un
interscambio di informazioni come il resto dei Vigili del fuoco del
Corpo nazionale, perché se la regionalizzazione ha portato solo ad
una riduzione degli stipendi, ad una riduzione delle tutele e a un
peggioramento del servizio, allora tanto vale che avessimo lasciato
tutto allo Stato, sarebbe stato più conveniente!
Insisto su una questione su cui ero già intervenuto nel 2005:
avere un centinaio di persone e lasciarle lì a fare niente, quando
con un corso di formazione potrebbero effettuare servizi che
all'Amministrazione regionale costano milioni di euro, è un po'
colpevole. Non si tratta di instaurare una concorrenza tra Vigili
del fuoco, Soccorso alpino o altre realtà. Ho poi letto un'altra
cosa gravissima, la dichiarazione di un responsabile del Soccorso
alpino valdostano che dice: "Noi non riconosciamo la convenzione
fatta dal Soccorso alpino nazionale con i Vigili del fuoco, perché
noi dobbiamo lavorare". Caro signore, se vuole lavorare, venga a
lavorare non a cinquecento euro all'intervento, ma venga a lavorare
a 1.500 euro, a 1.600 euro al mese, e non a intervento come
lavorano i Vigili del fuoco, perché la Regione non è un ente di
assistenza, di beneficienza e di privilegio (aggiungo io). Dobbiamo
uscire da questa logica. Se notate, c'è un filo conduttore nei miei
interventi, perché in tutti i miei interventi si evocano le
possibilità di risparmiare dei soldi. Non c'è solo il sistema di
andare a Roma a bussare le porte per ottenere dei soldi o per
ottenerne la restituzione, c'è anche un sistema più virtuoso e più
impegnativo: eliminare i privilegi, utilizzare le risorse a
disposizione che quindi non costerebbero di più, ottimizzare tutti
i servizi, e ci sarebbe anche un interscambio di informazioni che
funziona meglio. Addirittura dal Comando ci sarebbe la
disponibilità di utilizzare alcune apparecchiature costose in
operazioni di soccorso, quindi di utilizzarle al posto della
Regione o del Comando regionale che dovrebbe acquistarle.
Potrebbero essere fatti tutta una serie di risparmi.
Questo protocollo d'intesa non è la salvezza per tutta la
protezione civile valdostana, che dovrebbe essere rivista da cima a
fondo, ma è un inizio per dare comunque un segnale che si vogliono
utilizzare le risorse di cui disponiamo in maniera proficua, senza
appiccicare etichette né agli uni, né agli altri. Non ci sono i
fannulloni e non ci sono i professionisti, perché in tutti i
settori c'è il buono e c'è il cattivo, ma bisogna stare attenti e
distinguere bene gli stracci dalla seta, però iniziamo questa
collaborazione e iniziamo anche a risparmiare. Siccome mi sarà
confutato: "L'elicottero della Guardia di Finanza non può
intervenire, se non in alcuni casi", facciamolo intervenire almeno
in quei casi, quando c'è per esempio il recupero di una salma
comportante anche la presenza di un ufficiale di Polizia
giudiziaria che possa certificare il decesso della persona. La mia
sollecitazione va in questo senso e spero di avere buone notizie
dal Presidente.
Presidente
- La parola, per la risposta, al Presidente
della Regione.
Fosson (GM)
- Consigliere Ferrero, lei parte sempre dai
problemi specifici per poi fare dei discorsi generali, che noi - le
assicuro - condividiamo. Stiamo cercando di allinearci su questo: i
risparmi non devono essere fatti solo con maggiori entrate, ma
anche con un'attenzione alla spesa ed è quello che dicevo prima
sulla
Maison du Val d'Aoste.
Lei fa riferimento a una bozza di convenzione di cui l'attuale
Governo non era a conoscenza, perlomeno io non ne sono a
conoscenza. Abbiamo però fatto qualche ricerca e abbiamo trovato
una risposta già data il 20 ottobre 2015 ad una sua interpellanza
sullo stesso argomento, dalla quale emergeva come questa ipotesi di
"convenzione" fosse finalizzata essenzialmente alla realizzazione
di sessioni addestrative comuni e allo sviluppo di generiche forme
di sinergia. Da allora non se n'è fatto più niente e non è arrivata
nessun'altra proposta.
Farei ora una parentesi. Lei parla di un protocollo che giace
abbandonato; le assicuro che lo andremo a verificare, perché è
interessante quanto lei dice sulle sinergie. Il Soccorso alpino e
tutto il sistema delle emergenze si regge sulle sinergie, non può
non esserci una sinergia e ognuno ha una specificità. Io ricordo
perfettamente - lei non l'ha citato - che questa interpellanza
allora si rivolgeva anche a un fatto particolare, a un decesso in
cascata perché nell'ambito dell'acqua il servizio speleologico non
era arrivato con urgenza e forse si poteva fare di più. Questo non
si è poi più verificato.
Mi permetto di fare un'altra parentesi: lei ha parlato di
giudizi negativi sui Vigili del fuoco; mi dispiace per qualcuno di
loro che è qua, ma non è così. Io sono stato due settimane fa
all'incontro della Protezione civile con il Papa, con seimila
addetti della protezione civile, e ci sono state due ore di
racconti sugli interventi dei Vigili del fuoco. Hanno tutta la
nostra stima e attenzione e io non sono convinto che questi
dormano, perché poi, quando ci sono incendi o eventi di alto
rischio richiedenti alta professionalità, ci sono sempre. Non
possiamo condividere un tale giudizio. Ritorneremo comunque su
questa bozza, poiché i Vigili del fuoco fanno parte del soccorso e
dell'emergenza.
Sulle sinergie ho già detto tutto: a volte queste sinergie non
sono sempre possibili, bisogna distinguere i compiti, perché il
Soccorso alpino della Valle d'Aosta ha una professionalità
altissima, soprattutto collegata a interventi in montagna, in alta
quota. Sull'elicottero del Soccorso alpino c'è sempre un medico di
alta professionalità e un anestesista rianimatore, ma ci sono anche
problemi di peso e di struttura; lei sa che su questi elicotteri
non possiamo caricare un infermiere, quindi c'è tutta una
problematica che va vista. L'elicottero della Guardia di Finanza in
passato ha svolto opere emerite prima del Soccorso alpino: le
potrei raccontare di soccorsi fatti dalla Guardia di Finanza, dai
militari, quando non c'era ancora il Soccorso alpino; comunque
queste sinergie vanno viste. Non so se ci sarà una possibilità di
risparmio, ma va verificato, forse c'è anche da prevedere una
differenziazione degli interventi come quello delle salme. Bisogna
verificare se con il proprio elicottero e la propria
professionalità riesce ad arrivare in certi spazi ed è disponibile
sempre come il Soccorso alpino, che ha un'altra professionalità.
Riandremo a vedere questo protocollo con l'ottica di cercare di
aumentare le sinergie sui servizi di altissimo livello, sinergie
che migliorano comunque i risultati e anche i costi. La ringrazio
per avere risollevato dalla polvere questo problema e non è certo
nostra intenzione abbandonare questa sua idea.
Presidente
- Per la replica, la parola al proponente,
Consigliere Ferrero.
Ferrero (MOUV')
- Prendo atto della volontà di esaminare
la questione. Dato che però dalla mia precedente interpellanza sono
passati tre anni, conterei su una maggiore velocità nell'adozione
dei provvedimenti. È ovvio che qui abbiamo politici di lunga data,
che probabilmente avremo ancora qui tra trent'anni e che batteranno
dei
record
, però aspettare ha senso fino ad un certo punto
perché, quando si aspetta, le situazioni si incancreniscono,
peggiorano e riprenderle diventa poi sempre più complicato.
Lei mi ha detto che ci sono i presupposti, quindi date un
segnale tangibile per iniziare un percorso che vada nel senso della
valorizzazione, della riqualificazione delle professionalità che
noi abbiamo all'interno del Comando regionale dei Vigili del fuoco,
in modo tale che si possa dire: "Abbiamo regionalizzato i Vigili
del fuoco e abbiamo un Comando che è meglio di tutti gli altri
Comandi nazionali", poiché, quando si acquisiscono competenze, lo
si fa per fare meglio di come andavano le cose precedentemente.
Sarebbe un peccato demotivare o lasciare incancrenire questo e
perdere un'occasione che, non solo è a costo zero, ma può andare a
sensibilmente ridurre in alcuni casi le spese che dobbiamo
sostenere per il legittimo servizio di soccorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK