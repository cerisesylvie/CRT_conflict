Consiglio Regionale della Valle d'Aosta - Oggetto del Consiglio n. 133 del 15 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 133 del 15 ottobre 2003 - Resoconto
OGGETTO N. 133/XII - Procedure di rimborso per turisti che
lamentano costi spropositati praticati da pubblici esercizi.
(Interrogazione)
Interrogazione
Richiamate
le dichiarazioni dell'Assessore al Turismo, rilasciate alla
stampa locale, nelle quali egli dichiara che in mancanza di un
osservatorio sui prezzi e di regole precise l'amministrazione
regionale provvede a rimborsare i turisti che lamentino un conto
spropositato nell'ambito dei servizi offerti dai pubblici
esercizi,
i sottoscritti Consiglieri regionali
Interrogano
Il Presidente della Regione e l'Assessore al Turismo per
sapere:
1) quali sono le fonti normative di riferimento;
2) a quanto ammontino i rimborsi effettuati nella scorsa
legislatura;
3) se vi sia una "lista nera" degli operatori;
4) se nei confronti degli operatori turistici "esosi" siano
adottate misure sanzionatorie.
F.to: Frassy - Tibaldi - Lattanzi
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - L'articolo 13 della legge regionale n. 33/1984,
che disciplina la classificazione delle aziende alberghiere,
prevede che l'Assessorato abbia funzioni di vigilanza e controllo
sull'attività degli esercenti di pubblici esercizi alberghieri
finalizzate alla rigorosa osservanza delle disposizioni contenute
nella legge stessa. Tale normativa, come sa bene chi di voi ha una
formazione giuridica, si integra con il vigente regolamento sugli
usi e consuetudini per le attività alberghiere approvato e
condiviso dalle associazioni di categoria; questo "codice di
comportamento" sancisce gli obblighi e tutela i diritti sia
dell'esercente che dell'utente. Sia la normativa regionale che il
regolamento prendono in considerazione una serie di eventi e
situazioni che possono determinarsi nell'ambito di un rapporto di
compravendita fra esercente e cliente, a partire dal momento della
prenotazione per finire con il saldo del corrispettivo dovuto per
il soggiorno.
Gli accertamenti presso le strutture ricettive innescati da
richieste di clienti nell'ultimo quinquennio sono stati circa 300,
mentre l'incidenza degli accertamenti presso le stesse strutture
sulla base delle segnalazioni dei turisti è pari al 12% sul totale
delle ispezioni svolte. Le ispezioni quindi sono molte di più di
quelle che invece sono state "finalizzate" da segnalazioni di
clienti. Si possono individuare a titolo esemplificativo 3 tipi di
controversia: prenotazione e conclusione del contratto di
soggiorno; erogazione di servizi e prestazioni nel corso del
soggiorno; applicazione e congruità delle tariffe e dei prezzi
praticati. Su tali aspetti interviene, in seguito ad una
segnalazione scritta dell'utente, il servizio di vigilanza, che
dipende dalla Direzione strutture ricettive dell'Assessorato, il
quale avvia un'istruttoria sul caso e provvede, con opportuni
accertamenti presso la struttura oggetto della nota di reclamo, ad
acquisire elementi utili per ricostruire l'accaduto, stabilire
eventuali responsabilità ed adottare i provvedimenti del caso.
La casistica dei reclami indirizzati dagli utenti investe un
ampio ventaglio di situazioni di disagio che richiedono approcci
diversi e la ricerca talvolta di una ricomposizione delle vertenze.
Limitandosi tuttavia alla citata questione dei rimborsi, come
chiesto nell'interrogazione, va sottolineato che essi avvengono
come diretta conseguenza di un'accertata responsabilità
dell'albergatore a fronte di una protesta del turista che risulti
fondata e a questo punto si innesca una procedura. I motivi, che
determinano la restituzione di somme di denaro a favore dei
clienti, possono riguardare: restituzioni di caparre per soggiorni
prenotati, ma successivamente disdetti per diversi motivi (salute,
lavoro, eccetera); restituzioni di caparre, di importo raddoppiato,
per inadempienza dell'albergatore che, pur in presenza di
prenotazione confermata, occupa con altri clienti la camera oggetto
della prenotazione stessa; restituzione di somme corrisposte dal
cliente all'albergatore, a titolo di penale, per partenze
anticipate rispetto al periodo prenotato: in questo caso se dovesse
risultare, dopo opportuna verifica, che l'albergatore ha rioccupato
con altri ospiti la camera lasciata libera, spetterebbe infatti un
rimborso proporzionale ai giorni rioccupati; restituzione di somme
per scorretta applicazione da parte dell'esercente dei prezzi e
delle tariffe denunciate. Come il Consigliere sa, vi è un elenco di
prezzi che è determinato e che giace presso l'Assessorato.
L'importo totale dei rimborsi effettuati a favore dei clienti di
strutture ricettive operanti in Valle d'Aosta, nel quinquennio
1998-2003, ammonta a €. 3.071 a fronte di 30 segnalazioni. Dette
somme, rimborsate, come sopra accennato, tramite assegno bancario
non trasferibile intestato all'utente ed emesso dal titolare
dell'azienda alberghiera, sono direttamente inviate al domicilio di
ogni singolo reclamante tramite lettera raccomandata con ricevuta
di ritorno contenente, accanto all'assegno, un riassunto degli
esiti degli accertamenti. La documentazione relativa ad ogni
singolo episodio risulta naturalmente agli atti dell'ufficio.
Non esiste - rispetto alla terza domanda - alcuna "lista nera"
di albergatori. Esistono ovviamente dei casi di recidiva nei
confronti dei quali si esercita una maggiore attenzione e
vigilanza, così come si contano decine e decine di esercizi che non
annoverano nel loro curriculum aziendale alcuna segnalazione
particolare ad opera di clienti insoddisfatti. La larga maggioranza
dei turisti che vengono in Valle d'Aosta sono soddisfatti. Tutto
ciò non implica assolutamente la compilazione di una graduatoria di
buoni o cattivi.
L'irrogazione di sanzioni amministrative, nei casi previsti
dalla legislazione regionale ricordata in apertura, nonché da norme
statali specifiche, copre una vasta ed articolata serie di fatti
contravvenzionali, che vanno dall'illecito aumento della capacità
ricettiva alla pubblicità di attrezzature e di classificazione non
conformi, dalla mancata registrazione degli ospiti all'applicazione
di prezzi alterati, dalla licenza d'esercizio difforme alla mancata
affissione delle tabelle delle tariffe praticate al pubblico e
predisposte dall'Assessorato. I proventi delle sanzioni sono
introitati dalla Regione. Nel quinquennio 1998-2003 sono state
comminate 14 sanzioni per un importo complessivo di € 5.674.
L'entità degli importi risulta piuttosto bassa in quanto la
disciplina del settore risale all'anno 1984 e non è stata sino ad
oggi aggiornata, in attesa di una revisione globale che è in
programma per l'anno 2004. Si sottolinea, per inciso, che è
consuetudine degli uffici competenti svolgere un'attività
maggiormente mirata alla prevenzione, all'informazione e dunque
alla tutela del consumatore in senso lato, piuttosto che
l'esercizio forzato di pura e semplice attività sanzionatoria, che
interviene invece qualora si manifestino in maniera esplicita
violazioni di legge.
Infine, ci tengo a dire che la Direzione strutture ricettive
dell'Assessorato sta predisponendo una modernizzazione del sistema
attraverso un disegno di legge sulla tutela dei diritti dei
consumatori e degli utenti nell'ambito del quale verranno definiti
tutti gli strumenti più moderni ed idonei per tutelate i diritti e
gli interessi, individuali e collettivi, dei cittadini quali
consumatori e utenti di beni e servizi, con particolare riguardo
alla sicurezza e qualità dei prodotti e dei servizi, alla corretta
informazione e all'educazione al consumo, nonché alla trasparenza
ed equità nei rapporti contrattuali.
Ringrazio gli interroganti per aver presentato questa richiesta,
perché ciò mi ha consentito di chiarire meglio quanto forse
risultava ambiguo da un'intervista che era uscita, dalla quale
sembrava che la Regione esercitasse una sorta di diritto di
rimborso proprio. Ripeto: naturalmente spesso capita di essere
equivocati ed è del tutto evidente che, quando noi restituiamo del
denaro, quel denaro non è dell'amministrazione pubblica, ma è
dell'albergatore, che ha riconosciuto le proprie colpe di fronte
alle indagini svolte rispetto a qualche cosa che non ha funzionato
nel rapporto contrattuale fra l'esercizio e il cliente.
Presidente - La parola al Consigliere Frassy.
Frassy (CdL) - Ringrazio l'Assessore della risposta e del
chiarimento, e apro una parentesi, che è una riflessione a margine
di questo argomento, non tanto per l'argomento sollevato nel corpo
dell'interrogazione, ma in riferimento al problema della
comunicazione, riguardante ancora una volta l'Assessorato del
turismo che è quello più esposto alla comunicazione. Quando vengono
rilasciate dichiarazioni da parte di chi rappresenta
l'Amministrazione, in effetti può capitare che vi siano situazioni
per le quali il giornalista scriva cose non esatte. Sarebbe buona
norma che la Giunta, dotata di ricche strutture addette alla stampa
- in particolare l'Assessorato del turismo che ha un suo ufficio
stampa ad hoc al di là di quello che è l'Ufficio stampa della
Giunta -, facesse attenzione a come escono le notizie. Su come è
uscita questa notizia… ho avuto più di
una perplessità sul fatto che la Regione provvedesse a
rimborsare… perché la notizia diceva
che viene rimborsato… e per ora è
l'Assessorato del turismo. Prendiamo atto di questo meccanismo e di
questa precisazione, però vorremmo invitare l'Assessore e la Giunta
più in generale a fare più attenzione ai meccanismi della
comunicazione, perché la comunicazione è il tramite fra la politica
e la comunità e una comunicazione non attenta ed imprecisa crea
spesso ambiguità e situazioni di poca chiarezza. Ringraziamo
l'Assessore per la chiarezza che ha voluto fare in aula ed
auspichiamo che sia più vigile sulla comunicazione del suo
Assessorato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK