Consiglio Regionale della Valle d'Aosta - Oggetto del Consiglio n. 3224 del 7 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3224 del 7 febbraio 2018 - Resoconto
OGGETTO N. 3224/XIV - Approvazione di mozione: "Indirizzi
alla società Monterosa Ski per il miglioramento dell'impianto di
innevamento a Champorcher".
Farcoz (Président)
- À la présence de 30 conseillers, je
déclare ouverte la séance. Punto n. 36 all'ordine del giorno. La
parola al collega Restano.
Restano (AC-SA-PNV) -
Le chiederei cortesemente, visto
che con l'assessore Marguerettaz stiamo condividendo un nuovo testo
della mozione, che possa portare a una votazione unanime della
proposta, se è possibile sospendere cinque minuti il Consiglio per
addivenire a una soluzione.
Presidente -
Sospensione concessa.
La seduta è sospesa alle ore 9:10 e riprende alle ore
9:26.
Farcoz (Presidente) -
Riprendiamo i lavori. La parola al
collega Restano.
Restano (AC-SA-PNV) -
Chiedo scusa per l'interruzione,
però è servita per mettere a punto il nuovo testo della mozione,
che riguarda l'innevamento della stazione sciistica di Champorcher,
una mozione condivisa con l'Assessore e che adesso mi accingo
brevemente a presentare.
Abbiamo parlato durante lo scorso Consiglio della situazione
degli impianti di risalita di Champorcher gestiti oggi dalla
Monterosa Ski, che - come detto dall'Assessore nella sua risposta
all'interpellanza - negli anni sono stati oggetto di modifiche e di
manutenzioni straordinarie negli anni 2004, 2006 e 2009, giungendo
a un totale di sei chilometri di tubi, quarantanove pozzetti, venti
aste, un cannone mobile e 400 kilowatt di potenza installata.
Purtroppo i lavori non hanno avuto compimento nel tempo e rimane
ancora da fare una parte di questi lavori per arrivare alla
località Cimetta Rossa, quindi le tubazioni, allo stato attuale,
non sono totalmente utilizzabili. È urgente provvedere alla
sistemazione di questo impianto di innevamento e, nel tempo, anche
a sistemare la parte più usurata. È necessario ampliare un pochino
il bacino di scorta delle acque. L'Assessore nel suo intervento
aveva altresì significato al Consiglio che la Monterosa S.p.A.
prevede già di potenziare l'innevamento con un impegno di spesa di
oltre 2 milioni di euro, quindi viene incontro a quello che era
l'oggetto della nostra interpellanza.
Noi ci permettiamo di dire, condividendo anche la cosa con
l'Assessore, che sarebbe opportuno realizzare l'ampliamento in
tempi brevi. Recentemente la società Monterosa è stata oggetto di
una ricapitalizzazione di oltre 16 milioni di euro per realizzare
altri lavori, però, sull'onda di queste ricapitalizzazioni, può
darsi che sia possibile utilizzare dei fondi anche per la località
di Champorcher. Chiediamo che il Consiglio si esprima per impegnare
il Governo regionale a chiedere alla Monterosa S.p.A. di proseguire
nella definizione del progetto di cui ho parlato, che comprenda: la
realizzazione del nuovo bacino; il rifacimento della linea di
innevamento Laris, oggi caratterizzata da tubazioni non in grado di
gestire le pressioni per le portate adeguate; il mantenimento della
linea che adduce a Cimetta Rossa - tali lavori consentirebbero di
aprire la stazione nella sua totalità e anche prima del dovuto -;
la realizzazione di una nuova sala di pompaggio nei pressi del lago
e il mantenimento delle due captazioni lungo i torrenti Laris e
Ayas e, se possibile, la realizzazione delle opere nei tempi più
brevi.
Président -
La parole au collègue Perrin.
Perrin (UV) -
Nel solco tracciato dal collega Restano
accolgo con favore questo intervento così puntuale su una stazione
sciistica di piccole dimensioni, così come ce ne sono tantissime in
Valle d'Aosta, che nel tempo hanno saputo fare anche dei grandi
investimenti e che, per continuare a dare vita e garantire
un'adeguata economia a queste società, hanno bisogno di essere
ancora implementati, quindi guardo con favore questa mozione e la
volontà di implementarla. Così come mi piacerebbe che venisse fatto
anche per le altre società, perché nel tempo, soprattutto per
quanto riguarda gli impianti di innevamento programmato, sono stati
fatti dei grandi investimenti che ormai sono datati di qualche
anno, quindi è normale che siano degli impianti tecnologici che
hanno bisogno di essere rivisti e, perché no, di essere
integrati.
Ringrazio il collega Restano per aver posto all'attenzione
questa mozione. Mi piacerebbe che un progetto di questo tipo
venisse fatto per tutte le stazioni in Valle d'Aosta.
Président -
La parole au collègue Cognetta.
Cognetta (M5S) -
Anche noi voteremo a favore di questa
mozione, perché giustamente, oltre a quanto detto dai colleghi,
pensiamo che quando si comincia un lavoro poi bisogna portarlo a
termine, soprattutto in una stazione piccola che ha sicuramente
bisogno di aiuto.
Mi dispiace che magari il presidente Munari non sarà contento di
questa ingerenza che facciamo come Consiglio all'interno del suo
lavoro giornaliero; ci scuserà se gli diamo un'indicazione così
precisa. Ricordo che qualche volta abbiamo avuto qualche piccolo
contrasto, qualche idea un po' diversa rispetto ai lavori della
Monterosa, ma spero che questa volta non se ne abbia: gli stiamo
dando più lavoro e finalmente gli stiamo dando un'indicazione su
ciò che deve fare.
Président -
S'il n'y a pas d'autres interventions, je
ferme la discussion générale. Pour la réplique, la parole à
l'assesseur Marguerettaz.
Marguerettaz (UV) -
È chiaro che ognuno di noi ha degli
interlocutori o dei riferimenti, tutti legittimi, tutti con delle
istanze e delle necessità. Tutto questo deve essere poi traguardato
con le necessità e con i progetti generali e complessivi, quindi
sicuramente la stazione di Champorcher ha un'importanza elevata per
quella zona. Parliamo di Champorcher, però parliamo di Pontboset,
di Hône, di tutta l'asta che lavora attorno a questo
comprensorio.
Come è stato ben detto nella riscrittura della mozione, sono
stati fatti importanti investimenti negli anni e oggi, con
l'evoluzione climatica, abbiamo la necessità di avere degli
impianti più performanti. Quando ci sono le condizioni, bisogna
essere in grado di innevare velocemente il comprensorio, quindi
questa struttura, che è ormai datata, ha delle prestazioni poco
efficaci. È per questo che la società Monterosa nel suo piano ha
introdotto il potenziamento dell'innevamento con questa stima di
2,3 milioni di euro. Il collega Perrin è intervenuto invitando a
parlare anche delle altre società che hanno a loro volta dei piani
di investimento, quindi tutto questo dovrà essere poi coniugato con
le disponibilità finanziarie della società e del comparto.
Io credo che il Consiglio, soffermandosi su questa iniziativa
puntuale, dia un segnale coerente con il programma e con gli
intendimenti della maggioranza di questa fine legislatura, dove
abbiamo indicato un'attenzione particolare anche alle località
minori. Ne abbiamo parlato diverse volte in Consiglio e vogliamo
avere un'attenzione alle località minori, ovviamente cercando di
ottimizzare le risorse, quindi mettendo in atto tutte quelle
attività che possono contenere una serie di spese, ma mantenendo
queste attività sul territorio, perché ne va della nostra
sopravvivenza. Direi che con questa riformulazione abbiamo trovato
una sintesi e annunciamo il voto a favore della mozione.
Président -
Pour la déclaration du vote, la parole au
collègue Restano.
Restano (AC-SA-PNV) -
Grazie Assessore, condivido il
contenuto del suo intervento e condivido quanto detto anche del
collega Perrin. L'attenzione verso le località minori è importante
e strategica, permette di dare un'immagine della Valle d'Aosta
diversa, permette di creare sviluppo anche per le località minori,
ma non solo: permette di dare lavoro a delle professioni che
altrimenti non troverebbero occupazione. Noi formiamo decine di
maestri di sci ogni anno, formiamo operatori del settore turistico,
forniamo incentivi per le attività commerciali, però se non siamo
consequenziali fornendo l'opportunità a questa stazione che ha
investito per usufruire degli impianti sciistici, se non diamo
l'opportunità oggi di innevare in tempi brevissimi la stazione e di
raggiungere la località più alta, l'impianto più alto, ovviamente
con i tempi attuali e con il rialzo delle temperature non
riusciremmo a raggiungere il cuore della nostra offerta
turistica.
Io ringrazio il Governo regionale e ringrazio tutti i colleghi
per avere dato questa opportunità, per aver sottolineato ancora una
volta che operiamo per tutta la Valle d'Aosta e non solo per le
parti più forti di essa.
Président -
La parole au collègue Chatrian.
Chatrian (ALPE) -
Per fare due riflessioni su questa
mozione modificata. Il collega Marguerettaz ha allargato il fronte,
oltre questa mozione riscritta nel merito per Champorcher. Noi
pensiamo che sia sempre più importante il tema principale, che da
una parte è quello della programmazione e dall'altra è il senso di
investire in certe località, siano piccole, medie o grandi. Il
senso di sostenibilità e il senso nel momento in cui il pubblico ha
fatto dei grandi investimenti, come in questo caso in cui il senso
c'è, deve essere sostenuto e deve essere poi un domani sostenibile.
Nello stesso tempo, un investimento di questo genere va a dare
delle risposte a tutta una serie di investimenti sulle figure,
sulle professionalità, sul radicamento, ma anche sul senso del dove
investire. Io penso che questa sia un po' la sfida dei prossimi
anni: più volte in quest'Aula abbiamo fatto delle battaglie
politiche sulle piccole e grandi stazioni, che non è legato solo al
discorso della stazione piccola o media, ma è il senso di investire
oppure no.
Noi riteniamo che in questo caso, conoscendo bene le criticità,
ma anche le potenzialità, nel momento in cui si è investito e manca
un pezzo, si va a dare una risposta puntuale. In altri casi
probabilmente la politica deve avere anche il coraggio di
scegliere, che vuol dire fare delle scelte diverse che vanno in una
direzione differente e mettono in campo magari altre misure o altre
azioni, anche se fino a pochi anni fa si è andati in una certa
direzione. Io penso che la sfida dei prossimi anni sia il coraggio
di scegliere: in questo caso, ritengo che questa scelta vada nella
direzione giusta. Per quanto ci riguarda, sosterremo questa
mozione.
Presidente -
La parola al collega Cretier.
Cretier (PD-SIN.VDA) -
Per dire che storicamente la zona
di Champorcher aveva una entità di nevicate eccezionale, ma
purtroppo i cambiamenti climatici ultimamente l'hanno un pochettino
penalizzata. Credo che abbia delle grandi potenzialità come zona
turistica e ricettiva, quindi c'è un grande lavoro da fare.
Peraltro è molto vicina ai flussi turistici del Piemonte e della
Lombardia, nonché della Liguria, quindi facilmente accessibile con
una strada completamente rinnovata. Anche noi sosteniamo questa
località turistica e quindi gli investimenti che nel prossimo
futuro il bilancio regionale potrà mettere a disposizione.
Président -
La parole à l'assesseur Bertschy.
Bertschy (UVP) -
Credo sia importante e lo dico a nome
del gruppo UVP, visto che il tema è andato più in generale sulle
località e sulle piccole località: fa parte della progettazione
delle forze politiche sostenere una politica della montagna e allo
stesso tempo nei vari settori cercare di essere vicini a chi in
montagna continua a investire e a restare.
Il collega Marguerettaz ha saputo fare da raccordo tra le giuste
istanze che provenivano dal collega Restano, rispetto a questa
possibilità di dare continuità al piano aziendale, di cercare
risorse e soprattutto di dare una prospettiva a una località che
sta cercando di inseguire un suo ritorno allo sviluppo, che è
fortemente condizionato purtroppo oggi dalla poca ospitalità e
dalla poca ricettività presente. Dare un segnale come questo è di
grande importanza e credo che il Consiglio abbia fatto un ottimo
lavoro. Evidentemente, come è stato ricordato negli interventi,
tutto questo deve essere supportato da una politica che sempre più
dovrà essere presente per sviluppare azioni, progetti e per
realizzare una progettazione sul territorio che sostenga le
comunità, che alla sommità delle vallate non hanno una visibilità
turistica e neanche una capacità di attrazione turistica come le
comunità più grandi, per far sì che il divario di sviluppo tra una
località e l'altra non si ampli ancora di più in futuro, ma invece
si possa fare questa azione di recupero e di equità, per far sì che
le popolazioni possano vivere in queste località alle stesse
condizioni e con le stesse attenzioni.
Président -
S'il n'y a pas d'autres interventions, je
mets en votation le nouveau texte.
Votation ouverte. Votation close.
Résultat du vote:
Présents: 33
Votants: 33
Pour: 33
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK