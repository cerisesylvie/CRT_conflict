Consiglio Regionale della Valle d'Aosta - Oggetto del Consiglio n. 3594 del 8 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3594 del 8 maggio 2024 - Resoconto
OGGETTO N. 3594/XVI - Interpellanza: "Stato delle
interlocuzioni con la Commissione Paritetica e il Ministero
dell'interno per risolvere le criticità del Corpo valdostano dei
vigili del fuoco".
Bertin (Presidente) -
Ritorniamo ora alle interrogazioni
riferite alla Presidenza della Regione, il presidente Testolin è
presente, pertanto il punto n. 23. Consigliera Erika Guichardaz, a
lei la parola.
Guichardaz E. (PCP) -
Torniamo su un tema noto, non
parleremo solo di vigili del fuoco, ma anche di Corpo forestale,
anche alla luce della legge appena approvata rispetto alla
creazione del comparto autonomo sicurezza e soccorso della Valle
d'Aosta, legge che il nostro gruppo non ha votato, proponendo un
ordine del giorno che chiedeva la convocazione della I Commissione
per aggiornare il Consiglio regionale sui lavori e le tempistiche
rispetto all'equiparazione previdenziale del Corpo valdostano dei
vigili del fuoco e del Corpo forestale della Valle d'Aosta agli
omologhi nazionali. La maggioranza ha deciso di bocciare
quell'iniziativa e quindi, a distanza di poco più di un mese,
chiediamo di avere un
feedback
rispetto a questa
problematica in Consiglio regionale. Come prima domanda chiediamo
lo stato delle interlocuzioni con la Commissione Paritetica e il
Ministero dell'interno per colmare le differenze economiche e
previdenziali. Durante il dibattito in aula poi è emerso che con
l'approvazione della nuova legge vi era anche la necessità di
armonizzare le due leggi di riferimento, cioè la legge 37/2009 e la
legge 12/2002 e ripensarle rispetto a quelle che erano state le
ipotesi di revisione che in qualche modo erano state trasmesse a
tutti i Capigruppo dall'allora presidente facente funzioni
Bertschy. Molti mesi fa quindi c'era stata inviata quella bozza
svolta dal gruppo di lavoro, chiediamo quindi a che punto è invece
il cronoprogramma che si intende portare avanti rispetto alla
revisione di queste due leggi.
Oltre quindi ad avere informazioni sull'equiparazione
pensionistica e sulle due leggi, chiediamo invece di avere qualche
riscontro rispetto alla deliberazione della Giunta n. 348 del 29
marzo 2024 relativa alla prospettiva per l'esercizio dei servizi
antincendio aeroportuali presso l'aeroporto regionale Corrado Gex
di Saint-Christophe.
Nella delibera di riferimento che abbiamo citato si parla del
masterplan
che è stato superato dalla risoluzione del
Consiglio del 2015, si ricorda la convenzione per l'affidamento
della concessione dell'aeroporto avvenuta in data 29 dicembre 2024
di durata trentennale con decorrenza dal 1° gennaio 2005 e si fa
riferimento anche a un'osservazione riportata all'interno della
delibera in cui AVDA sostiene che in più occasioni, a fronte di
puntuali richieste da parte del gestore, non è stato possibile da
parte del Corpo valdostano dei vigili del fuoco fornire il servizio
necessario essenzialmente per carenza di organico e per la
necessità di apportare alcuni interventi di adeguamento ai locali e
agli spazi dedicati al distaccamento presso lo scalo.
Per questo chiediamo, come terza domanda, quindi dopo la
questione previdenziale e dopo la questione delle leggi, le
valutazioni che hanno portato all'esternalizzazione del servizio
antincendio aeroportuale a decorrere dal 1° luglio 2024.
Presidente -
Ha chiesto la parola il Presidente della
Regione.
Testolin (UV) -
Intanto ringrazio i colleghi che hanno
voluto permettere il cambiamento d'ordine delle interpellanze.
Per quanto riguarda la prima domanda, come anticipato nelle
comunicazioni, il Dipartimento per gli affari regionali ha inviato
nella giornata di ieri una copia del decreto del Ministro per gli
affari regionali e le autonomie del 22 aprile scorso con il quale è
stata ridefinita la composizione della Commissione Paritetica dopo
le dimissioni del consigliere Rollandin e la nomina da parte di
questo Consiglio del consigliere Marguerettaz. Era dunque questo un
passo necessario affinché la Commissione potesse riprendere i suoi
lavori auspicando che la Commissione stessa possa ora proseguire il
suo operato per giungere quanto prima all'approvazione delle norme
di attuazione su cui si sta da tempo lavorando.
Intanto si comunica che domani, giovedì 9 maggio, alla luce
della documentazione che RAVA aveva inviato per giustificare
l'equiparazione pensionistica, quella di cui avevamo parlato già in
precedenti iniziative, è prevista una riunione in videoconferenza
di natura squisitamente tecnica alla quale sono invitati le
Dirigenti del Dipartimento personale e organizzazione per un
confronto sulle tematiche concernenti appunto l'equiparazione
previdenziale del Corpo forestale valdostano con il personale delle
Forze di Polizia a ordinamento civile e il trattamento
pensionistico e previdenziale del Corpo valdostano dei vigili del
fuoco. All'incontro, convocato dalla Segreteria della Commissione
Paritetica, parteciperanno i rappresentanti dei diversi Ministeri
interessati alle disposizioni.
Riguardo al secondo quesito: "le valutazioni che hanno portato
all'esternalizzazione del servizio antincendio aeroportuale a
decorrere dal 1° luglio 2024", si segnala come l'aeroporto è al
momento, ai sensi delle normative aeronautiche, classificato in
seconda categoria, inquadramento che stabilisce una consistenza
numerica continuativa del servizio antincendio pari a non meno di
tre unità di personale.
Nell'ambito di quanto stabilito dai più recenti indirizzi
relativi al futuro dell'aeroporto Corrado Gex, con l'obiettivo di
ridefinirne meglio il ruolo puntando sulla sua vocazione di centro
per l'elisoccorso da una parte e per le attività della Protezione
civile per il trasporto turistico e sportivo dall'altra, prevedendo
nel contempo un segmento di volo commerciale, la società AVDA ha
previsto l'innalzamento in quinta e sesta categoria aeronautica.
Tale innalzamento comporta l'aumento della consistenza numerica del
presidio antincendio da 3 a 11 o 12 unità di personale per ogni
turno; consistenza che, tenuto conto della turnazione che deve
essere garantita, non può essere soddisfatta dal Corpo valdostano
dei vigili del fuoco con l'attuale organico. È pertanto per tale
motivo che si è proceduto in via sperimentale per tre anni a
esternalizzare tale servizio anche considerando che, dal punto di
vista economico, tale soluzione risulta essere, in funzione della
comparazione fatta dalle competenti strutture, più conveniente per
l'Amministrazione regionale essendo gli stimati costi interni da
sostenere molto più elevati di quanto costi l'affido del servizio
esternalizzato.
Riguardo al terzo quesito, cioè lo stato dell'arte rispetto alla
revisione delle leggi regionali 37/2009 e 12/2002 e le intenzioni
del Governo rispetto alle tempistiche da seguire, con
l'approvazione della legge regionale del 26 marzo 2024, n. 3 è ora
possibile far ripartire i lavori per la revisione della legge
37/2009 in materia di organizzazione dei servizi antincendi.
Sebbene già nel 2022 un precedente gruppo di lavoro aveva svolto
un'analisi della normativa in questione facendo una proposta di
revisione del testo, che sarà sicuramente il punto di partenza per
il nuovo tavolo tecnico coordinato dal Dipartimento di Protezione
civile e vigili del fuoco, bisognerà comunque riprendere la
normativa in materia di servizi antincendio per armonizzarla
secondo i principi caratterizzanti il nuovo comparto sicurezza e
soccorso. Va infatti osservato a tal proposito un aspetto molto
significativo e avente ovvie ripercussioni sulla formulazione e
tempistiche della revisione normativa: la costituzione del comparto
sicurezza e soccorso vede la necessità di andare a disciplinare la
materia in questione secondo le regole del diritto pubblicistico
del lavoro, fattispecie del tutto diversa da tutte le normative con
risvolti contrattuali che la Regione Autonoma Valle d'Aosta ha
emanato negli ultimi vent'anni almeno.
Gli uffici hanno pertanto ritenuto opportuno di avvalersi della
consulenza di un professionista esterno a supporto del tavolo
tecnico, che sarà prossimamente ricostituito, specializzato nei
rapporti di lavoro in regime pubblicistico, atteso che le due leggi
dovranno recare la puntuale disciplina dell'inquadramento, del
reclutamento e dello stato giuridico del personale dei due Corpi,
facendo riferimento a regole diverse da quelle contenute nella
legge regionale 22/2010, che disciplina i rapporti di lavoro alle
dipendenze degli enti del comparto unico regionale in regime di
pubblico impiego privatizzato. Le procedure per l'individuazione e
l'affidamento dell'incarico del professionista esterno sono
attualmente in corso. Si stima che il tavolo tecnico, fatti tutti i
passaggi formali dovuti con le strutture regionali competenti,
potrà addivenire a una proposta da presentare alla Giunta entro il
corrente anno.
Presidente -
Replica la consigliera Erika Guichardaz.
Guichardaz E. (PCP) -
Bene, aspettiamo quindi che la
nuova Commissione paritetica porti avanti il lavoro già programmato
dai componenti precedenti, anche alla luce dei tanti cambi che
abbiamo subito durante questa legislatura. Non ho capito, magari
faremo poi un accesso agli atti, se il nuovo tavolo tecnico è fatto
dalle persone del gruppo di lavoro precedente o si è deciso anche
di cambiare le persone che facevano parte di quel gruppo di lavoro
e che, secondo noi, avevano veramente lavorato con impegno e
soprattutto avevano prodotto un documento abbastanza condivisibile,
almeno per quello che avevamo potuto analizzare.
Abbiamo poi letto con molta attenzione e ascoltato con interesse
la risposta rispetto alle valutazioni sull'aeroporto, però ci sono
delle cose che assolutamente non ci tornano. Negli anni si è
investito veramente moltissimo in formazione fino ad avere
personale qualificato come istruttore aeroportuale che ci invidiano
anche all'esterno del territorio valdostano e oggi invece andiamo
verso un'esternalizzazione, quindi mi chiedo quel personale
qualificato dei vigili del fuoco se in qualche modo verrà comunque
interessato da quest'esternalizzazione o meno.
Non ci tornano nemmeno i costi rispetto al Corpo valdostano dei
vigili del fuoco che sono diversi all'interno della stessa
delibera, cioè si ritrovano costi diversi; non sappiamo bene chi ha
fatto i calcoli, quindi anche su questo abbiamo già chiesto degli
approfondimenti e non si comprende nemmeno se le dodici unità fisse
previste per i vigili siano anche garantite da questa nuova ditta
esterna, per cui abbiamo già visto diversi annunci per la ricerca
di personale oltretutto anche con le esplicitazioni anche di non
chissà che grandi qualifiche. Com'è possibile che i vigili del
fuoco costino 5 milioni e 200 mila euro, mentre la ditta esterna ne
costi 1 milione e 300 mila euro; c'è qualcosa che non torna
rispetto a quello che leggiamo in quella delibera. Si legge poi di
interventi sia strutturali che impiantistici, gli stessi interventi
immagino che si sarebbero dovuti comunque fare anche con la
presenza dei vigili del fuoco anche se, visto che le condizioni
della caserma non sembrano chissà quanto migliorate, forse in quel
caso poteva andar bene così la struttura.
Dire poi che il personale dei vigili del fuoco non è riuscito a
erogare il servizio lo riteniamo piuttosto grave, quindi anche su
questo abbiamo chiesto nuovamente dei dati, perché io ricordo che
avevamo anche fatto un'interpellanza non molto tempo fa sulle
carenze dei vigili del fuoco che comprendevano anche quel servizio
e ci era stato detto che non erano chissà che grandi carenze. Come
si pensa quindi di compensare a quelle carenze, perché, come
avevamo già evidenziato allora, non saranno i tre vigili che
tornano in caserma a cambiare la situazione rispetto alle carenze
che troviamo all'interno della caserma.
Pochi paragrafi sotto si dice che il distaccamento aeroportuale
sarà oggetto di interventi strutturali, anche su questo non
ricordiamo di aver visto le risorse ma anche su questo
approfondiremo.
Si cita poi il DEFR 2021 dicendo che va ridefinito il ruolo
dell'aeroporto puntando sulla vocazione di centro per l'elisoccorso
e per le attività di protezione civile. Proprio alla luce di quanto
si dichiara in questo passaggio, noi estromettiamo i vigili del
fuoco, che sono uno dei perni e degli attori principali proprio sia
dell'elisoccorso che delle attività di protezione civile.
Torneremo sicuramente su quest'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK