Consiglio Regionale della Valle d'Aosta - Oggetto del Consiglio n. 3058 del 25 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 3058 del 25 marzo 1998 - Resoconto
SEDUTA ANTIMERIDIANA DEL 26 MARZO 1998
OGGETTO N. 3058/X Elevazione del tetto di iscrizione delle
imprese artigiane per l'esecuzione di lavori pubblici.
(Approvazione di mozione)
Mozione Richiamate le leggi regionali 28 marzo 1985, n. 8 e 18
agosto 1986, n. 53;
Tenuto conto che sono ormai trascorsi più di 12 (dodici) anni
dalla data in cui si elevava il tetto di iscrizione delle imprese
artigiane per l'esecuzione di lavori pubblici superiore a 150
milioni;
Considerato che tale tetto appare del tutto inadeguato e mette
in seria difficoltà le imprese artigiane della Valle d'Aosta in
quanto molto spesso non possono partecipare alle gare d'appalto di
opere pubbliche;
Il Consiglio regionale
Impegna
la Giunta regionale a presentare un disegno di legge che preveda
di elevare il tetto di iscrizione delle imprese artigiane ad almeno
300 milioni.
F.to: Parisi - Lanièce - Aloisi
Presidente Ha chiesto la parola il Consigliere Parisi.
Parisi (Aut) Non vi parlerò di gioco, vi parlo di occupazione.
Il motivo di questa mozione è nelle premesse; ormai a distanza di
12 anni dal momento in cui era stato elevato, attraverso una legge,
il tetto di iscrizione per le imprese artigiane a 150 milioni,
questo tetto ormai è superato dai tempi e non dà la possibilità a
molte imprese artigiane di partecipare agli appalti che vengono
fatti dagli enti pubblici. Oggi qualsiasi tipo di lavoro, per
piccolo che possa essere, supera i 150 milioni.
Per cui, anche manifestando quella che è stata l'iniziativa di
alcuni artigiani, non so se poi le varie associazioni abbiano
presentato all'Assessorato delle richieste di questo tipo, credo
che la questione vada affrontata in tempi molto rapidi anche perché
questo permetterebbe a molte imprese artigiane di partecipare agli
appalti con conseguente possibilità di occupazione.
Con l'Assessore abbiamo concordato nella parte impegnativa un
testo diverso perché mi diceva l'Assessore che c'è a livello
nazionale una discussione in merito dalla quale potrebbero
scaturire dei termini diversi da quelli che potremmo prendere con
un nostro provvedimento in ambito regionale.
Mi auguro, come facevo presente all'Assessore, che questa
discussione a livello nazionale si concluda presto, altrimenti la
questione sarebbe diluita ulteriormente nel tempo, lasciando
irrisolto il problema che la mozione intende affrontare.
Ho accettato l'emendamento presentato dall'Assessore, però lo
invito, qualora la discussione a livello nazionale dovesse
prolungarsi nel tempo come è avvenuto per la "Merloni" e per altre
leggi, a prendere comunque questo provvedimento perché abbiamo la
potestà legislativa per quanto riguarda la Valle d'Aosta di
intervenire in merito. Credo che con questo si darebbe alle nostre
aziende la possibilità di operare meglio e di partecipare in
maniera più massiccia agli appalti indetti dai vari enti
pubblici.
Termino quest'intervento augurando quello che ho detto in
premessa. Assessore, accetto volentieri la modifica che lei ha
proposto, però da parte sua vorrei che ci fosse quest'impegno in
modo tale che se la discussione dovesse andare per le lunghe, la
Giunta provveda ad affrontare il problema in termini più rapidi di
quello che può avvenire in campo nazionale.
Presidente Ha chiesto la parola l'Assessore ai lavori pubblici,
infrastrutture e assetto del territorio, Lavoyer.
Lavoyer (FA) Solo per precisare che non si intende aspettare la
riforma in atto dell'Albo nazionale costruttori per legiferare su
materia dove l'Amministrazione regionale ha competenza. Era solo
per sottolineare che la motivazione che potrebbe stare alla base di
un'attesa ancora prudente di un certo periodo è che a livello
nazionale stanno andando avanti tutta una serie di riforme che
dovrebbero semplificare notevolmente le procedure e la
documentazione che attualmente devono presentare anche gli
artigiani. Faccio un esempio per tutti: la documentazione antimafia
che crea un ingorgo negli uffici e lungaggini burocratiche.
Era in questo senso che si riteneva opportuno verificare
completamente quali erano le riforme anche quelle che non
interessavano specificatamente le competenze dell'Amministrazione
regionale per poi portare avanti un provvedimento che sia il più
completo possibile.
L'accordo che ho trovato con i presentatori della mozione sta
anche a significare che condividiamo in toto lo spirito che sta
alla base dell'iniziativa.
Presidente Pongo in votazione il nuovo testo concordato, di cui
do lettura:
Mozione Richiamate le leggi regionali 28 marzo 1985, n. 8 e 18
agosto 1986, n. 53;
Tenuto conto che sono ormai trascorsi più di 12 (dodici) anni
dalla data in cui si elevava il tetto di iscrizione delle imprese
artigiane per l'esecuzione di lavori pubblici superiore a 150
milioni;
Considerato che tale tetto appare del tutto inadeguato e mette
in seria difficoltà le imprese artigiane della Valle d'Aosta in
quanto molto spesso non possono partecipare alle gare d'appalto di
opere pubbliche;
Il Consiglio regionale
Impegna
la Giunta regionale a presentare un disegno di legge che preveda
di elevare il tetto di iscrizione delle imprese artigiane tenendo
conto anche della riforma in atto dell'A.N.C..
Presenti, votanti e favorevoli: 27
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK