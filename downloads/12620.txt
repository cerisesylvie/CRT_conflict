Consiglio Regionale della Valle d'Aosta - Oggetto del Consiglio n. 3536 del 30 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3536 del 30 giugno 1992 - Resoconto
OGGETTO N. 3536/IX Ritiro della risoluzione: "Revoca della
convenzione con la società di servizi S.D.S. S.p.A.".
Presidente
Do lettura della risoluzione presentata dai
consiglieri Rollandin, Agnesod, Mostacchi, Faval, Viérin, Andrione,
Perrin, Louvin, Bich, Voyat e Vallet:
Risoluzione Richiamate le dichiarazioni rese in Consiglio
regionale derivanti dalla discussione della delibera avente per
oggetto "Proposta di deliberazione al Consiglio regionale
concernente: "Approvazione dello schema di convenzione per
l'insediamento di attività industriali e di servizi in Valle
d'Aosta da parte della Società di servizi S.D.S. S.p.A." che
indicano la MERCEDES come garante dell'operazione;
Sottolineato come la società SDS iscritta presso il Tribunale di
Aosta al numero 6681/38 risulti in effetti essersi costituita il 30
luglio 1991 a Torino dalla trasformazione e dalla modifica di
oggetto Sociale della Auto Riviera S.p.A.;
Ricordato che la SDS si impegnava in base alla convenzione a
reperire 150.000 m2 milioni cui 75.000 m2 milioni entro il 31
gennaio 1993 che di fatto sono rappresentati dalla zona attualmente
adibita ad Autoporto;
Sottolineato che la Regione pagando il 90 percento di quanto
previsto per gli investimenti del centro di stoccaggio stimati in
circa 150 miliardi "regala" 135 miliardi ad una società esattamente
identica come finalità a tante altre società di importazione di
vetture con la sola differenza di occuparsi di vetture di
produzione Mercedes;
Esaminate le dichiarazioni ufficiali dei responsabili Mercedes
che escludono qualsiasi relazione con la S.D.S.;
il Consiglio regionale della Valle d'Aosta
invita
la Giunta regionale a:
1) chiarire se esistono collegamenti societari tra la S.D.S. e
la Mercedes e se non esistono, a spiegare quali ragioni hanno
portato a gratificare la SDS di quasi 150 miliardi usando un metro
completamente diverso rispetto a quanto indicato dalla legge
regionale n. 16 del 28 giugno 1982 "Incentivi alla
importazione";
2) presentare l'immediata revoca della delibera presentata in
modo anomalo in Consiglio, riconducendo gli incentivi alla SDS
nell'ambito di quanto previsto dalla legge n. 16 del 28 giugno
1982.
Presidente
Ha chiesto di parlare il Consigliere Andrione,
ne ha facoltà.
Andrione (UV)
Toutes ces résolutions doivent être
retirées dans le sens que c'est la Junte régionale, la nouvelle
Junte qui doit faire des propositions à la majorité.
Presidente
Ha chiesto di parlare il Consigliere
Perrin, ne ha facoltà.
Perrin (UV)
Etant donné qu'il y a, parmi les
signataires de ces résolutions, notamment celle au numéro 84, des
conseillers qui sont devenus Assesseurs et qui devraient répondre
aux questions posées, j'accepte pour ce qui concerne la résolution
qui m'intéresse de façon particulière, celle pour le retrait de la
convention stipulée avec la société ADN Kronos, le renvoi.
Aujourd'hui j'annonce vraiment que je transformerais, avec d'autres
collègues, cette résolution en une motion pour l'un des futurs
Conseils.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Io devo dire che aspettavo con certo
interesse di vedere che tipo di valutazioni sarebbero state fatte
in quest'aula sulla risoluzione n. 72, anche perché è una
risoluzione che è stata presentata ormai da molto tempo. E' del 1
aprile la risoluzione e quindi credo che sarebbe stato quanto mai
opportuno arrivare a una discussione su questo argomento.
Qui c'è stato un comportamento da parte dell'Union Valdôtaine
molto contraddittorio su questo tema. Nel dicembre del 1991, quando
è stata portata in discussione in quest'aula la convenzione fra la
Regione e la società Mercedes, c'è stato un voto favorevole da
parte del gruppo dell'Union Valdôtaine pur evidenziando una serie
di perplessità.
Dopodiché, quando si sono delineate forse meglio le
caratteristiche dell'operazione e sono emerse le prime voci di un
interessamento della comunità Europea rispetto a questa procedura,
è stata presentata una risoluzione che è abbastanza netta perché
invita, sostanzialmente chiede la revoca della deliberazione del
Consiglio regionale che aveva approvato questa operazione. Adesso
credo che sarebbe il momento di arrivare a una conclusione per
quanto riguarda una presa di posizione politica; si chiede invece
di ritirare questa risoluzione.
Mi sembra che non ci sia una grande coerenza di comportamento
rispetto a questo problema, quindi io sono contrario se è possibile
esprimersi rispetto a un rinvio di una discussione su questo
argomento che è quanto mai importante.
Approfitto anche del fatto di avere la parola per chiedere al
presidente della Giunta di far pervenire ai capigruppo consiliari
la documentazione relativa alla vicenda S.D.S. Mercedes che è in
possesso della Giunta. E' stata data comunicazione dal Presidente
della Giunta di una lettera della comunità Europea indirizzata al
Governo italiano e per conoscenza credo anche di rimbalzo alla
Regione, del 1 giugno 1992. Credo sarebbe necessario conoscere da
parte nostra il contenuto di questa lettera e avere tutta la
documentazione, comprese le controdeduzioni inviate dalla Regione
alla comunità Europea, per capire esattamente a che punto
siamo.
Credo che su questo argomento, siccome ha delle implicazioni
grosse rispetto alla politica regionale, anche se si decide di
ritirare e a maggior ragione se si decide di ritirare questa
risoluzione che poteva essere l'oggetto di una discussione, di una
informazione del Consiglio, sarebbe opportuno comunque riuscire ad
avere una prima valutazione da parte del Consiglio stesso, da parte
dei Gruppi consiliari su come è la questione e cosa si vuol
fare.
La nostra posizione era chiara fin dall'inizio. Noi avevamo
detto che questa operazione era un'operazione sbagliata,
un'operazione anche così, con delle connotazioni un poco
truffaldine per cui non era il caso di mettersi su questa strada.
Purtroppo le nostre preoccupazioni, le nostre valutazioni sono
state ben presto confermate dal dibattito che questa convenzione ha
generato all'interno del Parlamento italiano e poi delle iniziative
assunte a livello europeo.
Non so cosa vuol fare la nuova maggioranza, cosa vuol fare la
nuova Giunta. Vuole andare avanti su questa operazione, vuole
fermarsi, vuole tornare indietro. L'occasione di questa risoluzione
permetteva un chiarimento. Se non si discute però, su qualcosa,
credo dovremmo sapere di più da parte della maggioranza e della
Giunta regionale.
Presidente
Ha chiesto di parlare il Consigliere
Milanesio, ne ha facoltà.
Milanesio (PSI)
Abbiamo sentito una dichiarazione del
capogruppo dell'Union Valdôtaine che ci fa pensare che stiano forse
maturando posizioni più riflessive una volta che si cambiano i
ruoli e le responsabilità all'interno di questo Consiglio regionale
in ordine a degli argomenti che sono certamente importanti e che a
mio avviso richiederebbero un atteggiamento sempre e comunque di
responsabilità da parte di Gruppi Consiliari del Consiglio nel suo
insieme e anche della Giunta regionale.
Sulla vicenda S.D.S. abbiamo sentito delle dichiarazioni dure e
forse un poco anche erronee, fatte dal Presidente della Giunta
regionale, là dove si dice che la comunità Europea avrebbe respinto
la deliberazione della Regione, che è assolutamente inesatto almeno
per quello che è la mia conoscenza.
E' stata avviata una procedura così come è stata avviata nei
confronti di altre regioni per decisioni analoghe, cioè là dove la
comunità Europea avvisava una violazione delle norme che la stessa
comunità si è data in materia di libera circolazione delle merci e
diciamo così in materia soprattutto di tutela del mercato.
Quindi si è data un'informazione, io l'ho ricevuta per lo meno
attraverso il TG 3, che è falsa, è tendenziosa, e non si è detto
soprattutto e forse lo si vorrà dire dopo, però non sarebbe male
che qualcosa venisse detto questa sera in questo Consiglio visto
che si propone di ritirare una mozione, una risoluzione, e noi
prendiamo atto con piacere di questa richiesta, quindi non ci
opponiamo al ritiro, sia ben chiaro, però non sarebbe male che i
componenti della Giunta ci dicessero se è intenzione della Giunta
regionale di resistere nei confronti dell'azione intentata dalla
CEE così come hanno fatto tutte quelle regioni che hanno avuto un
contenzioso aperto nei confronti della stessa, e ce ne sono diverse
di regioni italiane, e per cose anche non trascurabili che sono
andati in giudizio, sono andati avanti nel contenzioso, e qualche
volta hanno vinto le regioni, non ha vinto la CEE. Qualche volta il
giudizio si è trasformato in un giudizio favorevole alle iniziative
delle regioni.
Questo lo chiedo perché ci sono voci contrastanti, ci sono tante
cose che si sentono dire sulla piazza. C'è stata un'iniziativa
unilaterale da parte di chi faceva questa attività di importazione,
di sospendere lo sdoganamento alla dogana dell'autoporto di Pollein
e questo con motivazioni che secondo me non sono le motivazioni poi
reali. Dietro certe dichiarazioni ci possono stare, per lo meno io
temo che ci stiano altre, intenzioni che sono legate probabilmente
al fatto che non si ravvisa un comportamento univoco da parte
dell'Amministrazione regionale, la quale Ammi-nistrazione può
certamente cambiare le maggioranze quando meglio ritiene e sovente
quando si cambiano le maggioranze cambiano anche le impostazioni
politiche, le linee programmatiche e su questo argomento c'è o
c'era fondato motivo fino a ieri, la dichiarazione di Andrione
forse getta una spiraglio di luce su questa vicenda, che volesse
cambiare orientamento circa le scelte che questo Consiglio
regionale ha fatto, sia pure a maggioranza, non più tardi di
qualche mese fa.
Però la domanda che mi permetto di fare al Presidente della
Giun-ta è la seguente: primo, se la Giunta intende resistere in
questa azione nei confronti della comunità Europea; secondo, quali
sono i suoi intendimenti visto che Andrione chiede di revocare la
risolu-zione presentata. Chiedo scusa se approfitto di questa
circostanza, ma oggi avremmo dovuto discutere una risoluzione che
proponeva la revoca di una convenzione, non sarebbe male, se sono
maturate convinzioni diverse comunicarle, perché questo potrebbe
tranquillizzare sia quei Consiglieri che a suo tempo hanno votato a
favore di certe soluzioni, Consiglieri che si trovano in parte
all'opposi-zione e in parte nella nuova maggioranza, sia forse per
gli operatori che si sono mossi in un certo modo e che
probabilmente, se tira un'aria diversa potrebbero fare anche altre
scelte.
Io dico solo che dovremmo preoccuparci qui di fare gli interessi
generali della Regione e chiedo quali possono essere gli interessi
generali della Regione? Non lo so, forse non che vada avanti
necessariamente il tipo di convenzione a suo tempo approvata e
sottoscritta, che è incappata in questa obiezione sollevata dalla
CEE, ma ci possono essere un numero di soluzioni tra delegare quel
tipo di iniziativa e assumere qualche iniziativa che vada negli
interessi della Regione. Non v'è dubbio che l'accordo S.D.S. -
Regione era propedeutico ad un discorso di più grande respiro che
riguardava anche la Mercedes, ma in sè conteneva già degli aspetti
estremamente positivi sotto i riflessi occupazionali e del bilancio
regionale.
Io mi permetto quindi di sollevare, anche se mi rendo conto che
non siamo in sede di interpellanza, però in qualche modo, visto che
viene chiesto di rinunciare ad una risoluzione, se potesse essere
dato qualche lume in più da parte della Giunta, perché ritengo che
le proposte avanzate dal Consigliere Andrione, siano proposte
avanzate a nome del gruppo più importante che compone l'attuale
maggioranza regionale e che quindi in qualche modo siano concordate
con il Governo regionale.
E poi gradirei anche sapere chi si occuperà o si sta occupando
di questa questione, perché se ne sentono anche qui di tutti i
colori e non si capisce bene se è il Presidente, se è l'Assessore
competente o se sono altri Assessori non competenti.
Presidente
Vorrei fare un piccolo chiarimento sulle
procedure: sul punto 83, trattandosi di una risoluzione,
l'eventuale suo il ritiro è un atto unilaterale dei presentatori e
pertanto i Consiglieri Rollandin, Agnesod, Mostacchi, Faval,
Viérin, Andrione, Perrin, Louvin, Bich, Voyat e Vallet, se
intendono ritirare la risoluzione l'oggetto non può essere
discusso. Vero è che un momento fa abbiamo discusso in sede di
mozione d'ordine, quindi i due interventi di Riccarand e di
Milanesio potevano essere recepiti in questo senso. Non penso sia
opportuno aprire una discussione nel merito sul contenuto della
risoluzione. Quindi se i Consiglieri che ho prima menzionato
intendono ritirare come penso, la risoluzione, nulla più si può
aggiungere su questo punto, salvo che il Presidente della Giunta
voglia dare una breve risposta su quanto è stato sollecitato in
questo momento, anche se non rientra nella mozione
d'ordine.
Altra cosa invece è il ritiro delle mozioni: devono comunque
essere regolamentate anche secondo l'articolo 107 del regolamento
interno, per cui dieci Consiglieri se si oppongono al ritiro
possono riprendere la discussione delle mozioni. Così avverrà
quando si parlerà delle mozioni dal punto 85 in avanti.
Ha chiesto di parlare il Presidente della Giunta Lanivi, ne ha
facoltà.
Lanivi (GM)
Ringrazio il Presidente del Consiglio che
mi dà l'opportunità, anche se si forza forse un pochino il
regolamento, di chiarire almeno alcune linee direttrici.
Primo punto, mi pare sia quello sollevato dal Consigliere
Riccarand in ordine alla chiarezza, alla pubblicità di questa
vicenda, cioè alla conoscenza diretta del significato, delle
conseguenze, delle documentazioni che abbiamo a disposizione.
Questo l'assicuro a tutti i Consiglieri regionali.
Secondo punto: il Consigliere Milanesio pone delle altre
questioni. Sappia che io agirò, non ho nessun altro interesse,
nell'esclusivo interesse della Regione.
La proposta di ritiro va in questo senso: in queste poche
settimane di esperienza di Governo vi è stato un accumulo di
problemi a scadenza, in qualche modo ereditati, che sono tutti
urgenti e tutti presentano dei lati estremamente critici, quindi
come intenderò agire? Innanzitutto nell'organo di governo e nella
maggioranza che sostiene questo Governo. Ma per questi temi la
discussione sicuramente sarà allargata a tutto il Consiglio perché
vi sia una conoscenza corretta dei reali termini di questa
questione.
Come mi muoverò io? Intanto conoscendo bene i termini reali del
problema. Quello che posso dire fin d'ora è che per me risulterà
inaccettabile qualsiasi spinta o forzatura sulla mia persona che
tendano a soluzioni che non siano quelle di esclusivo interesse
della Regione. Questo è quanto ho da dire.
C'è una fase, che si potrà dire di riflessione, che ritengo
effettivamente necessaria in questo momento, e vuol dire riflettere
sul punto al quale sono arrivate certe problematiche, come dico
hanno un unico comun denominatore, quello di essere situazioni che
richiedono delle decisioni urgenti, ma queste decisioni di cui è
innegabile l'urgenza, necessitano per una corretta soluzione, di un
minimo di attenzione sui dati reali delle diverse problematiche. Mi
riferisco e li voglio ricordare, al collegamento tra l'autostrada
Aosta - Morgex ed il Tunnel del Monte Bianco, mi riferisco alla
convenzione con la Casa da Gioco di St. Vincent, mi riferisco alla
S.D.S.
Senza alcuna polemica un'analisi attenta di tutto ciò che è in
campo su queste problematiche va fatta: sappiamo anche che, con
urgenza, ci vengono richieste delle proposte.
Quello che posso dire io è che vogliamo agire nella chiarezza
prima, e scegliendo poi una riflessione attenta riferita agli
interessi della Valle. Questa è l'unica preoccupazione che abbiamo.
Può darsi che certe mie dichiarazioni, mi riferisco soprattutto a
quelle che il Consigliere Chiofalo per esempio ieri diceva,
suonassero in maniera imprecisa. Volevano solo dire che io non
accetterò pressioni che possano togliere in posizionamento la mia
persona rispetto a una corretta soluzione di questi problemi
misurati sugli interessi della Valle.
Presidente
La risoluzione iscritta all'oggetto 73
dell'ordine del giorno è ritirata.
Il Consiglio prende atto
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK