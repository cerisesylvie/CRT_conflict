Consiglio Regionale della Valle d'Aosta - Oggetto del Consiglio n. 2205 del 25 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2205 del 25 ottobre 2006 - Resoconto
OGGETTO N. 2205/XII - Interruzione delle trattative
concernenti il progetto di rilancio delle Terme di Saint-Vincent.
(Interrogazione)
Interrogazione
Appresa dagli organi di informazione l'intenzione della
società Ata Hôtel di rinunciare, dopo otto anni di trattative, al
progetto di rilancio delle Terme di Saint-Vincent, con un piano di
recupero e ristrutturazione del complesso terme; rinuncia che
sembrerebbe dovuta a ritardi e ad interferenze nelle procedure,
autorizzazioni, ecc.;
Viste le dichiarazioni del Sindaco di Saint-Vincent, secondo
cui ci sarebbero state delle interferenze nella trattativa da parte
della Regione, per cui la Società doveva confrontarsi con "uno
stuolo di politici che cambiavano idea ogni giorno";
il sottoscritto Consigliere regionale
Interroga
il Governo regionale per sapere:
1) quali sono - per quanto di sua conoscenza - i motivi per
cui l'Ata Hôtel ha dichiarato di rinunciare a portare avanti il
progetto di rilancio e di ristrutturazione delle Terme di
Saint-Vincent;
2) se ci sono state interferenze da parte di commissioni o
politici regionali;
3) quali ripercussioni potrebbe avere la rinuncia di Ata
Hôtel sullo sviluppo turistico di Saint-Vincent.
F.to: Bortot
Presidente
- La parola al Presidente della Regione,
Caveri.
Caveri (UV)
- Credo che questa interrogazione, come già
altre interrogazioni o interpellanze in passato concernenti le
Terme di Saint-Vincent, sbaglino obiettivo, nel senso che la legge
del 1998 sul termalismo prevede esplicitamente delle formule di
finanziamento che la Regione eroga per il termalismo che si intenda
fare in Valle d'Aosta. Vi sono state 2 grandi operazioni: una, a
regia regionale, riguardante le Terme di Pré-Saint-Didier, che ha
raggiunto brillantemente i propri obiettivi; una seconda, a regia
del Comune di Saint-Vincent, che non ha raggiunto i propri
obiettivi.
Sabato abbiamo incontrato insieme all'Assessore Fosson la Giunta
comunale del Comune di Saint-Vincent e abbiamo avuto contezza che
quello che si temeva in passato è avvenuto, cioè che l'"ATA Hôtel",
con una lettera contenente degli elementi ancora di ambiguità,
sostiene di non essere più interessata a quel "project financing"
di cui sono stati gli unici partecipanti a suo tempo. A dire la
verità, vi era un secondo partecipante, ma quel partecipante non
dette quelle fideiussioni che gli avrebbero consentito l'apertura
delle buste. Le dichiarazioni del Sindaco di Saint-Vincent citate
dal Consigliere Bortot sono ben diverse dalle dichiarazioni rese
dall'Avv. Sara Bordet nel nostro incontro, in cui non è stato
ascritto alla Regione null'altro se non tentativi da parte della
stessa nel tempo, sotto i diversi Presidenti della Regione, di
aiutare quando ci veniva richiesto o dal Sindaco precedente, Mario
Borgio, o dal Sindaco attuale, Sara Bordet, di vedere se potevano
esistere per questa questione del termalismo delle strade diverse,
a fronte di un atteggiamento di rimando dei tempi da parte della
medesima "ATA Hôtel", per cui è vero che ad un certo punto è nata
su richiesta del Comune una Commissione tecnica, che ha cercato di
approfondire la tematica di tipo sanitario, che sembrava essere una
condizione che "ATA Hôtel" poneva "per restare della partita". In
realtà, la stessa "ATA Hôtel", dopo un grandissimo interesse
dimostrato, addirittura degli schizzi di progetti fatti vedere al
Comune e alla Regione, ha poi dimostrato un'assoluta mancanza di
interesse, fino alle recenti dichiarazioni abbastanza paradossali
dell'Ing. Talarico, in cui è stata messa in connessione l'eventuale
gestione del "Grand Hôtel Billia" con la conclusione del progetto
termale, che sono due cose diametralmente opposte. Per rispondere
alla domanda:
"quali sono i motivi per cui l'ATA Hôtel ha
dichiarato di rinunciare a portare avanti il progetto di rilancio e
di ristrutturazione delle Terme di Saint-Vincent"
, questi sono
contenuti in una lettera inviata al Comune, in cui dicono di non
essere più interessati.
Seconda domanda:
"se ci sono state interferenze da parte di
commissioni o politici regionali"
, se per "interferenze" si
ritiene una leale collaborazione con il Comune, la risposta è "sì";
se per "interferenze" si intendono chissà quali tentativi per
bloccare il progetto, la risposta è "no".
"Quali ripercussioni potrebbe avere la rinuncia di ATA Hôtel
sullo sviluppo turistico di Saint-Vincent"
, certamente i
ritardi nella ricostruzione delle terme sono gravi, in particolar
modo per il bilancio di quel Comune dove le terme pesano con una
cifra di circa 500mila euro e con un deficit assestato annuo di
250mila euro, quindi credo che l'unica strada da intraprendere con
rapidità da parte del Comune di Saint-Vincent sia quella di
riproporre un "project financing".
Presidente
- La parola al Consigliere Bortot.
Bortot (Arc-VA)
- Qui ho la pagina de "La Stampa"
relativa alla Valle d'Aosta di giovedì 12 ottobre, che riporta le
dichiarazioni virgolettate del Sindaco Bordet sull'"ATA Hôtel", che
dice:
"la Regione ha spiegato, istituisce una Commissione per
approfondire il fatto di poter utilizzare le terme anche dal punto
di vista sanitario..."
- e fin qui nulla da eccepire -
"...
questo fa temere l'intenzione di modificare l'iter della procedura
anche se tutti erano d'accordo nel non modificarlo. L'ATA Hôtel si
è ritrovata ad avere come interlocutore non più il Comune, ma uno
stuolo di politici che cambiavano idea ogni giorno e il
risultato..."
, eccetera.
Queste dichiarazioni non sono mai state smentite, il
sottoscritto, in qualità di Consigliere, telefona al Comune di
Saint-Vincent per avere la lettera di disdetta da parte dell'"ATA
Hôtel"... sta ancora aspettando le risposte...
(interruzione del Presidente della Regione, fuori
microfono)
... d'accordo, niente di grave... ma, siccome il Sindaco del
Comune di Saint-Vincent dichiara
"uno stuolo di politici"
,
siccome io rientro in questo stuolo di politici e non ho alcuna
responsabilità sul fatto che sono saltate tali trattative,
intendevo chiarire con il Sindaco di Saint-Vincent... che mi desse
nome e cognome... o perlomeno appartenenze politiche dello stuolo
di politici che hanno la responsabilità di aver fatto fallire
questa trattativa e questo progetto. Prendo atto che le sue
dichiarazioni sono contrastanti, le dichiarazioni fatte dal Sindaco
contrastano con quanto dichiarato qui; ho fatto male a chiedere
telefonicamente informazioni e chiarimenti al Sindaco,
evidentemente dovrò chiederle per iscritto. In ogni caso, mi sembra
che siano del tutto insufficienti le risposte date rispetto alla
dimensione che assume il "problema terme" assieme al "problema
Billia" e assieme al "problema Casinò" in quel comprensorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK