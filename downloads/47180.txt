Consiglio Regionale della Valle d'Aosta - Oggetto del Consiglio n. 3474 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3474 del 3 aprile 2024 - Resoconto
OGGETTO N. 3474/XVI - Interrogazione: "Approfondimenti
effettuati relativi al modello architettonico di comunità di
energia rinnovabile della Diocesi di Treviso".
Marguerettaz (Presidente) -
Punto n. 15 all'ordine del
giorno. Per la risposta, la parola all'assessore Bertschy.
Bertschy (AV-VdA Unie) -
Prima domanda: "quali
approfondimenti sono stati effettuati sul modello CER della Diocesi
di Treviso". Rispetto alla precedente interrogazione, non ci sono
particolari aggiornamenti. Gli approfondimenti sono in corso, so
che le strutture stanno fissando delle riunioni per poter
continuare ad approfondire anche questo tema, ovviamente
compatibilmente all'enorme carico di lavoro che c'è in questo
momento sia sulle strutture che sul COA.
La consigliera Minelli ha partecipato al convegno, e ha fatto
piacere, rispetto al tema delle comunità energetiche, convegno
interessante, organizzato all'interno di un progetto Interreg,
quindi è interessante anche tutto quello che è emerso in
quell'occasione, le tante sollecitazioni e i tanti stimoli che sono
stati raccolti da parte di tutti e che sono stati utili per una
successiva riunione con l'Assemblea dei Sindaci, che ci ha permesso
di presentare, da un lato, il lavoro fatto da CVA fino a questo
punto, quindi le schede che sono state date in disponibilità a
tutti i Comuni per delle prime valutazioni, dall'altra parte
un'ipotesi di lavoro sul quale abbiamo immaginato di dare
continuità al lavoro per le CER.
Vengo alla seconda domanda: "se la Giunta regionale ha già
individuato il partner tecnologico per accompagnare la definizione
dell'architettura delle CER in Valle d'Aosta". Noi, come tutti
sanno, ci siamo attivati con COA Finaosta per garantire un
confronto attivo sulla tematica delle CER attraverso il tavolo di
lavoro, attraverso il progetto in partenariato con la Regione
Piemonte e anche nell'ambito dei coordinamenti tecnici
interregionali sulla materia dell'Osservatorio Enea per le CER
attraverso l'iscrizione all'Associazione Italia Solare, attraverso
l'analisi in corso di un possibile accordo con RSE e così via. Ci
sono in corso più tematiche, più ipotesi di lavoro, il partner
tecnologico però non può essere individuato dalla Regione, deve
essere individuato dalle CER che si costituiranno sul territorio
Regione. La Regione quindi non individua e non lo deve fare un
partner tecnologico bensì coordina il gruppo di lavoro supportando
a diverso titolo gli approfondimenti richiesti per accompagnare i
soggetti interessati nel percorso ed è quello che abbiamo a lungo
discusso insieme ai Sindaci in occasione dell'assemblea che c'è
stata e che ci ha permesso appunto di ragionare insieme su quella
che può essere un'ipotesi del perseguibile, per dare continuità e
concretezza al lavoro che da adesso in avanti va fatto. Come è
stato più volte evidenziato anche nel corso del convegno, la
Regione Piemonte stessa oggi non ha una legge regionale che
permette di attivarsi per dare e costituire CER, ha una legge
regionale 2018 e, tra l'altro, sotto elezioni tutto questo non può
essere modificato, se non di qui all'autunno, però allo stesso
tempo il territorio si sta muovendo e si sta proponendo la
costituzione di CER, come abbiamo visto quella di Roero.
Con i Sindaci il confronto è stato molto utile perché sono
emerse delle indicazioni che porteremo nella proposta di legge che
da qui a poco approveremo in Giunta, così che la Commissione possa
completare il suo lavoro, soprattutto il Consiglio regionale,
assegnando questo ruolo di coordinamento al comitato che
immaginiamo di prevedere, dando un ruolo ancora più attivo
all'associazione che rappresenta i Sindaci così da poter ragionare
insieme per andare a costituire, attraverso uno studio, un percorso
definitivo che veda coinvolti sia gli attori istituzionali, sia
degli attori, che, sotto il profilo tecnico, ci possano
accompagnare a completare questo percorso, tenendo in
considerazione quello che è emerso anche durante quell'incontro:
che abbiamo in Valle d'Aosta un unico Comune che supera i 5 mila
abitanti e dovremo, attraverso questa legge, prendere in
considerazione anche questo aspetto così da completare la
strategia. Il lavoro che facciamo quindi è un lavoro che ci
permetterà, anche nel mese di aprile, di continuare il confronto,
di concludere la fase di discussione della legge e di avviare la
fase successiva per un ragionamento complessivo che potrebbe
prendere in considerazione anche la costituzione di un'unica CER,
ma sulla base di una valutazione che, al di là degli aspetti più
tecnici, tenga in considerazione anche gli aspetti giuridici, che
abbiamo visto essere di fondamentale importanza.
Presidente -
Per la replica, la parola alla collega
Minelli.
Minelli (PCP) -
Grazie Assessore per la risposta. Devo
dire che sono parzialmente insoddisfatta, perché lei mi ha
ricordato il lavoro che è stato fatto, anche il convegno a cui
abbiamo partecipato che è sicuramente stato interessante e ha dato
degli stimoli da raccogliere. Io le avevo chiesto nella prima
domanda quale approfondimento fosse stato fatto sul modello CER di
Treviso proprio perché nella sua risposta precedente all'altra mia
iniziativa lei mi aveva proprio detto che si sarebbe approfondito.
Poi lei dice del lavoro che è stato fatto con il CELVA, tutto ciò
che in qualche maniera come cammino è stato fatto fino qui, però
quello che io rilevo è che siamo in una situazione di ritardo,
perché da tempo stiamo dicendo che bisogna definire non tanto e non
solo una legge, ma bisogna definire un progetto e su questo si sta
ancora pensando a degli studi - se ho capito bene - ma qui bisogna
muoversi.
L'impressione che ho, e spero che sia sbagliata, è che la
Regione non voglia tanto assumersi la responsabilità di fare da
guida a questa grande opportunità che sono le comunità di energia
rinnovabile, un'opportunità di accrescere la produzione di energia
pulita, di sviluppare della partecipazione e del senso comunitario
e di contrastare la povertà energetica, oltre che creare
occupazione e posti di lavoro. Perché dico che siamo in ritardo?
Perché le domande per la richiesta dei contributi per il PNRR
devono essere presentate entro marzo 2025, quindi c'è meno di un
anno di tempo. Abbiamo potuto verificare che il lavoro per
costituire delle CER che siano ampie, di carattere territoriale, le
cosiddette "CET", in molte altre realtà è stato avviato da molto
tempo e ci vuole del tempo per fare questo percorso. A Treviso per
quella CER a cui ho fatto riferimento sono due anni che lavorano,
nella Provincia di Asti - l'abbiamo sentito anche nelle
comunicazioni che ci sono state - più di un anno, nella Provincia
di Biella anche da più di un anno, in Friuli-Venezia Giulia per il
progetto RECOCER da più due anni e noi un progetto di architettura
delle CER non lo abbiamo ancora delineato.
L'altro aspetto che noi evidenziamo è il mancato coinvolgimento
finora della Diocesi valdostana, non è stata interpellata per
quell'indagine a cui lei ha fatto riferimento di CVA che ha
interessato sì tutti i Comuni e lì è anche emerso che ci sono dei
Comuni per cui la situazione è complicata, non ci sono delle
condizioni favorevoli, per questo motivo bisognerebbe pensare a
mettere insieme Comuni o anche altre realtà. Le parrocchie e gli
ordini religiosi - ce lo siamo anche detti altre volte - hanno una
particolare sensibilità su questo tema perché le CER hanno degli
aspetti sociali e avevo ricordato già una volta che il primo
incontro sulle CER ad Aosta l'hanno fatto proprio loro, quindi
hanno tetti, coperture, sono dei soggetti che possono essere
coinvolti.
Per quanto riguarda l'aspetto del partner tecnologico, lei dice
che deve farlo la CER quando è costituita, ma bisogna già pensarci.
Tutte le esperienze che io ho citato si sono sviluppate grazie a un
partner tecnologico che ha cominciato a lavorare al progetto con
loro, che ha preso in mano la progettazione. A Treviso c'è la
Regalgrid, ad Asti la Green Wolf, a Biella la Ener.bit, in Friuli
c'è Part-Energy e spesso queste esperienze fanno riferimento anche
proprio al Politecnico di Torino con cui c'è già in atto tutto un
lavoro. Io credo che a noi, come Regione che promuove una cosa di
questo genere, serva un partner tecnologico urgentemente,
oltretutto queste società hanno anche partecipato all'elaborazione
di progetti con una spesa minima da parte dei Comuni e spesso
addirittura lo hanno fatto gratuitamente, quindi noi diciamo che le
energie non possono in questo momento preciso essere concentrate
tutte sulla legge, ma bisogna pensare a che cosa si vuole indicare
come progetto, ed è ovvio che su questo torneremo ancora nei
prossimi Consigli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK