Consiglio Regionale della Valle d'Aosta - Oggetto del Consiglio n. 947 del 25 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 947 del 25 ottobre 2021 - Resoconto
OGGETTO N. 947/XVI - D.L. n. 43: Disposizioni in materia di
misure di sostegno all'economia regionale conseguenti al protrarsi
dell'emergenza epidemiologica da Covid-19. Modificazioni alla legge
regionale 16 giugno 2021, n. 15, e altre disposizioni.
Bertin (Presidente) -
Passiamo al punto n. 3 all'ordine
del giorno. Il relatore della legge è il consigliere Rosaire, la
legge è di dieci articoli. Si è prenotato il consigliere Rosaire
per la relazione, ne ha facoltà.
Rosaire (UV) -
Con l'iniziativa che presentiamo oggi in
quest'aula consiliare, la maggioranza intende proporre alcune
modifiche alla legge n. 15 del 16 giugno 2021, intervenendo
nuovamente sugli effetti negativi che il grave perdurare
dell'emergenza epidemiologica da Covid-19 sta generando
sull'economia regionale. La precedente misura aveva messo in campo
oltre 80 milioni di euro, permettendo al settore agricolo, alle
società cooperative e ai consorzi, agli imprenditori e ai liberi
professionisti, ai lavoratori dipendenti, alle famiglie, alle
associazioni sportive, ai maestri di sci, alle guide alpine e a
molte altre figure di ricevere un aiuto concreto per poter superare
il difficile momento. Questa nuova proposta prevede lo stanziamento
di ulteriori somme che potranno contribuire a contrastare la crisi
economica in atto favorendo la ripresa: 15 milioni di euro
provenienti da trasferimenti statali o da riduzioni di spesa della
precedente norma saranno, pertanto, resi disponibili ad alcune
categorie ancora oggi in difficoltà, ampliando le condizioni di
richiesta delle sovvenzioni e incrementando le risorse rispetto
alla precedente manovra.
Il disegno di legge n. 43 del 21 ottobre 2021 si compone di tre
capi e di dieci articoli, di cui sei definiscono le condizioni di
contributo della norma e la platea dei beneficiari.
L'articolo 2 riduce da 10 mila euro a 5 mila euro il limite
minimo di fatturato per l'anno 2019 o 2020 alle imprese, ai liberi
professionisti, ai lavoratori autonomi, affinché possano presentare
richiesta di contributo nella misura fissa di 1500 euro. A questo
articolo sono destinati 825 mila euro provenienti da trasferimenti
statali.
All'articolo 3 sono concessi contributi a favore dei soggetti
che svolgono attività di impresa turistica. A loro viene erogata, a
titolo di ristori di gestione, una somma pari al 3,8 per mille del
valore catastale rilevante ai fini IMU del fabbricato in cui viene
esercitata l'attività. A questo articolo sono destinati 11 milioni
provenienti da trasferimenti statali.
All'articolo 4 si differisce al 22 novembre 2021 il termine di
presentazione delle domande di contributo da parte delle attività
di somministrazione e commercio di alimenti e bevande, senza
comportare oneri a carico del bilancio.
All'articolo 6 si interviene a favore delle associazioni
sportive dilettantistiche destinando 500 mila euro, mediante pari
riduzione degli stanziamenti previsti dall'articolo 9 della legge
regionale 15.
All'articolo 7 viene incrementata di 270 mila euro
l'autorizzazione di spesa agli sci club, in relazione ai maggiori
oneri sostenuti per la loro attività. Tali somme trovano copertura
mediante riduzione degli stanziamenti di cui agli articoli 23 e 25
della legge regionale 15.
All'articolo 8 si intende aumentare l'autorizzazione di spesa a
sostegno delle famiglie in difficoltà. Questa variazione, del
valore di 3 milioni di euro, trova copertura dalla riduzione degli
stanziamenti previsti dall'articolo 9 sempre della legge numero
15.
Confidiamo che tutte le forze politiche presenti in Consiglio
prendano atto della validità del provvedimento all'esame e vogliano
licenziarlo con il proprio voto favorevole e unanime. A tale
proposito devo esprimere tutto il mio rammarico per la decisione
dei gruppi di minoranza, Pour l'Autonomie e Lega, di abbandonare
l'aula e i lavori del Consiglio; la situazione contingente
richiederebbe una stretta collaborazione tra tutte le forze,
tenendo anche conto dell'urgenza di licenziare la legge in
discussione.
Per questo motivo si ribadisce con forza la necessità di
approvarla oggi.
Occorre ricordare, inoltre, che la data di scadenza per la
presentazione di domande per finanziamenti in conto capitale,
secondo l'articolo 16 della legge 15 del 2021, scadrà venerdì 29
ottobre. Sarà impegno della maggioranza, come ricordato
dall'assessore allo sviluppo economico Bertschy durante l'audizione
in II Commissione, nell'ambito della disponibilità della suddetta
legge, rifinanziare la misura così da poter soddisfare il maggior
numero di richiedenti.
Presidente -
Con l'illustrazione della relazione al
disegno di legge, possiamo aprire la discussione generale. Il
consigliere Grosjacques si è prenotato, ne ha facoltà.
Grosjacques (UV) -
Solo qualche breve considerazione.
Innanzitutto per esprimere la soddisfazione del nostro gruppo per
questo ulteriore provvedimento che va a rifinanziare con fondi
statali e regionali, come già ben illustrato dal relatore Rosaire:
proprio per il loro utilizzo, è stato necessario mettere ulteriori
risorse.
Questo disegno di legge che va a modificare la legge 15 non
lascia indietro proprio nessuno e sono state considerate tutte le
categorie produttive valdostane, alle quali viene ulteriormente
offerto un ristoro relativamente agli immobili che sono oggetto di
attività nel comparto turistico.
Vengono sostenute, attraverso il rifinanziamento dell'articolo
26, le famiglie. Devo dire che queste famiglie in difficoltà, le
cui domande che sono al momento oltre 1700, hanno fatto emergere
una situazione di povertà tra le famiglie valdostane della quale
probabilmente non avevamo piena conoscenza, quantomeno in questa
dimensione. Questo deve farci riflettere e lavorare, perché la
nostra società offra a questa parte rilevante della popolazione; e
voglio sottolineare il fatto che queste situazioni di povertà oggi
emergono anche in comuni che erano considerati fino a poco tempo fa
probabilmente indenni da questo tipo di situazioni, quindi comuni a
vocazione fortemente turistica o comuni dove è presente una forte
realtà industriale. Questo deve farci riflettere e dobbiamo tutti
prendere l'impegno di fornire a queste famiglie in difficoltà le
migliori condizioni perché questa situazione sia provvisoria e non
assuma un carattere strutturale.
Questo lo dico rammaricandomi per l'assenza della minoranza
consiliare in questo dibattito. Lo dico soprattutto perché il
tavolo di lavoro che era stato costituito, che è stato costituito e
che continua a essere convocato per gli aggiornamenti della legge
15, aveva avuto il contributo fattivo anche delle forze di
minoranza. Oggi sarebbe stato un bel segnale votare questa modifica
di legge in favore di tutta la società valdostana nell'unanimità di
questo consesso. Mi auguro che questa parentesi di oggi sia
destinata a non ripetersi, perché i valdostani hanno necessità,
oltre che di provvedimenti, di percepire che questo consesso lavora
nell'interesse dei valdostani.
Presidente -
Si è prenotato il consigliere Malacrinò, ne
ha facoltà.
Malacrinò (PCP) -
Volevo ringraziare il commissario
Rosaire per la sua relazione. Inutile ricordare in questa assise
che questo disegno di legge si aggiunge ad altri provvedimenti già
approvati nel corso di questa legislatura, nella direzione degli
aiuti a imprese e a famiglie. Credo che anche in questo caso siamo
di fronte a un provvedimento completo, che cerca di dare risposte a
quanto avvenuto in passato, ristori alle attività e risponde al
presente con aiuti alle famiglie in difficoltà.
Per quanto riguarda la misura dei ristori si va nella direzione
della copertura dei costi fissi, a parziale ristoro dei danni
subiti. Il nostro obiettivo era quello di semplificare le misure e
sostanzialmente stabilire un criterio equo e facilmente calcolabile
per dare ristoro a quelle aziende che hanno dovuto sostenere costi
fissi; misura che comunque avevamo già chiesto a più riprese nel
tavolo della discussione sugli aiuti Covid.
Per quanto riguarda la misura a sostegno delle famiglie, ci
eravamo presi il preciso impegno a rifinanziare la misura, per
evitare fenomeni tipo
click day
che avrebbe, in questo caso,
estromesso circa la metà degli aventi diritto.
Sempre con la stessa idea, di agevolare le fasce di reddito più
deboli, si inserisce la misura che amplia la platea dei soggetti
beneficiari di contributo, per coloro che inizialmente erano stati
esclusi dalla misura a causa del requisito del reddito.
Volevo inoltre ricordare l'urgenza e la necessità
dell'approvazione del presente disegno di legge che ha visto il
lavoro e la collaborazione di tutti gli organi del Consiglio, di
maggioranza e di minoranza, come è stato ricordato dal collega
Grosjacques, e che però non potevamo rischiare di non portare a
termine in questa seduta.
Presidente -
Si è prenotato il consigliere Chatrian.
Chatrian (AV-SA) -
Nel giugno 2021, quando approvammo la
legge 15 all'unanimità, avevamo messo in evidenza la robustezza
dell'impianto della legge che approvammo, nel senso che
probabilmente nessuna Regione dell'arco alpino aveva messo in campo
risorse così ingenti per il comparto principalmente turistico e non
solo, per tutti quelli che avevano avuto dei danni enormi, da un
punto di vista sia degli ordini di grandezza che proprio per la
consistenza della legge che fu approvata all'unanimità. Questa
integrazione che oggi ci accingiamo a sostenere, anche se non in
presenza di tutti i consiglieri, va nella direzione di andare a
mirare tre-quattro principali pilastri.
Il primo, è a favore delle associazioni sportive e
dilettantistiche, degli enti di promozione e degli sci club,
tessuto fondamentale all'interno della nostra comunità, nelle
professioni di montagna, nello sport e soprattutto nell'andare a
supportare quelle che sono le professioni di montagna.
Il secondo, lo dicevano già i miei colleghi, è quello legato al
rifinanziare i sostegni per le famiglie, l'articolo 8. Su questo
sicuramente nelle prossime settimane, nei prossimi mesi, dovremo
sicuramente andare ad approfondire meglio lo stato dell'arte di
numerose famiglie che sono in grandi difficoltà, proprio per
accompagnare quelle che sono le famiglie fragili e soprattutto non
solo nell'accompagnare, ma anche nel creare delle opportunità
nell'ambito di misure, idee e quindi anche opportunità e
possibilità.
L'articolo più pesante all'interno di questo disegno di legge va
nel creare ulteriori condizioni di un contributo straordinario, per
tutta una serie di imprese turistiche che rientrano in determinati
codici ATECO, con un ulteriore contributo
una tantum
che va
dai 2000 euro fino ad un massimo di 10 mila euro. Questo si
aggiunge alla legge 15 che approvammo nel giugno 2021 e va nella
direzione di ristorare in maniera forfettaria quelli che sono stati
comunque i costi e i danni subiti dalle principali imprese che
lavorano nell'ambito turistico.
In ultimo, quello di andare a estendere, quindi un'ulteriore
modifica, perché l'asticella che avevamo messo nel giugno di
quest'anno era quella legata al fatturato superiore ai 10 mila
euro. Con questa modifica abbassiamo, andiamo a ridurre quella che
è l'asticella fino a 5 mila euro, con un aiuto forfettizzato di
1500 euro.
Termino dicendo che questa modifica, queste integrazioni
all'interno di questo disegno di legge vanno nella direzione già
approfondita ed elaborata durante l'anno, e ulteriormente vanno a
sommarsi alle misure che avevamo messo in campo.
Per quanto ci riguarda questo impianto ci vede non solo
favorevoli, ma immaginiamo che nelle prossime settimane la macchina
pubblica, quindi l'Amministrazione regionale, cercherà di essere
rapida nel mettere a terra quelle che comunque sono le ulteriori
risorse, proprio per poter non solo dare delle risposte ma, a
questo punto, andare a intercettare eventualmente degli spazi che
non erano ancora stati colmati.
Presidente -
Il consigliere Jordan si è prenotato, ne ha
facoltà.
Jordan (VdA Unie) -
Sulla validità della legge 15 abbiamo
già avuto modo di indicare, nel corso dell'approvazione della legge
e delle sue modifiche, e in qualche modo i miei colleghi lo hanno
ricordato. Dai dati che ci vengono periodicamente trasmessi dalle
strutture, vediamo in maniera concreta l'applicazione della norma e
abbiamo avuto modo di capire che l'applicazione della norma ha dato
seguito in modo corrispondente a quanto avevamo ipotizzato; questo
è assolutamente interessante rispetto alle politiche valutative che
questo Consiglio vorrebbe fare. Questa è una dimostrazione della
bontà del lavoro fatto originariamente e della collegialità del
lavoro che è stato impostato, quindi di questo possiamo essere
soddisfatti.
Le modifiche alla legge 15, che sono in discussione oggi,
vogliono da un lato migliorare l'efficacia dello strumento
normativo, ricomprendendo situazioni che originariamente in qualche
modo non erano state individuate, ma soprattutto vogliono dare una
risposta ancora più concreta ai settori, particolarmente quello
turistico, che in modo più evidente hanno pagato il prezzo di
questa pandemia. Quindi, un'altra risposta concreta su un settore
che è un motore importante e fondamentale per il rilancio della
Valle d'Aosta.
Ma questa norma vuole anche introdurre delle misure aggiuntive,
per andare a compensare eventuali tiraggi diversi della norma,
rifinanziando così' gli articoli e dando corso a quanto avevamo
indicato, come faceva riferimento il consigliere Malacrinò. Durante
l'approvazione della legge più volte abbiamo detto che non avremmo
lasciato indietro nessuno e quindi ci sarebbe stato questo impegno
di dare risposta a tutte le domande. Quella allora era una promessa
e questa in qualche modo è il mantenimento della promessa,
rifinanziando le misure che più hanno avuto tiraggio.
Ringrazio le strutture dell'assessorato guidato dall'assessore
Bertschy per aver dato applicazione rapida e in maniera tempestiva
a questo disegno di legge, per fare in modo che sia assolutamente
operativo in tempi brevi. Le indicazioni che gli uffici hanno
raccolto dai gruppi consiliari: ancora una volta gli uffici di Via
Piave, i gruppi consiliari, in qualche modo hanno trovato la
sintesi per definire delle proposte che poi sono diventate una
norma. Lo hanno fatto soprattutto nell'ambito di un confronto che
c'è, che avviene in questa maggioranza, e questa è anche un po' una
risposta alle divisioni di cui i giornali hanno riempito le pagine
in questi giorni. Delle divisioni che hanno un senso dal punto di
vista politico, rispetto all'entità politica di ognuno di noi,
delle divisioni che però non troviamo in questa aula, perché quando
si tratta di affrontare dei provvedimenti concreti, in realtà si
ragiona assolutamente in sintonia; e credo che questo sia il
messaggio più forte che dobbiamo dare all'esterno e rilanciare
soprattutto per una visione autonomistica del futuro.
La legge 15 - faccio riferimento soprattutto all'articolo 26 -
ci conferma ancora una volta che per adottare strumenti di
programmazione e di strategia è necessario disporre di dati, di
informazioni e di valutazioni, in modo che sia ancora più facile e
che le scelte siano ancora più efficaci. Quindi, credo che sia
opportuno - forse questa legge ci insegna anche questo - che le
strutture dell'amministrazione debbano essere strutturate in
maniera adeguata, ma non solo, anche quelle del mondo privato,
perché vengano raccolti i dati e questi dati vengano messi a
disposizione, perché solo avendo dei dati e solo facendo delle
valutazioni sull'impatto delle norme, riusciamo a migliorare la
nostra efficacia legislativa e soprattutto riusciamo a normare con
la consapevolezza delle ricadute di queste norme.
Presidente -
Si è prenotata la consigliera Erika
Guichardaz, ne ha facoltà.
Guichardaz E. (PCP) -
Condivido le parole appena espresse
dal collega Jordan, che fanno tornare a un livello di concretezza
il dibattito che oggi c'è stato e che purtroppo l'altro giorno non
è stato possibile. Quando si tratta di provvedimenti come questi,
da sempre abbiamo lavorato insieme e in sintonia e sotto questo
punto di vista ringrazio l'assessore Bertschy che è sempre riuscito
in qualche modo a coinvolgere tutti in maniera produttiva.
Rispetto a questo provvedimento ci tengo a fare alcune
osservazioni. Innanzitutto la mia preoccupazione per quello che
riguarda la misura riferita alle famiglie. Su questo ci sarà
bisogno di un'analisi approfondita, perché avere stanziato tre
milioni di euro che sono andati via nell'arco di una settimana, ci
dà una fotografia della società valdostana assai preoccupante,
soprattutto perché, rispetto ai dati in nostro possesso a oggi, non
si parla di ISEE corrente, quindi di una riduzione di fatturato, ma
di situazioni forse che perdurano da tempo. Sotto questo punto di
vista sarà importante analizzare quel dato.
Importanti, poi, i nuovi finanziamenti dati al settore dello
sport, perché sotto questo punto di vista le associazioni sportive
che sono sopravvissute in questo periodo devono far fronte a molti
problemi. Pensiamo sicuramente a una riduzione generalizzata dei
tesseramenti, a una riduzione del numero e del rapporto
atleti-istruttori legata alle norme di sicurezza, una riduzione
degli spazi pubblici che venivano messi a disposizione, proprio per
la questione delle norme sanitarie, e sicuramente i costi di
rimessaggio per le attrezzature non utilizzate, quindi affitti di
garage, depositi e altro.
Ci teniamo però a fare una sola puntualizzazione che avevamo
portato all'attenzione, ma che non è stata presa in considerazione,
che riguarda l'articolo 3. È un articolo pensato un po' per tutti,
quindi anche per chi in questo momento non ha avuto un calo di
fatturato. Forse sotto questo punto di vista si poteva mantenere
l'impostazione precedente, giusto per non porre dei problemi di
equità sociale.
I dati purtroppo, rispetto al turismo, sono piuttosto
preoccupanti, perché dai 3 milioni e 600 mila circa turisti del
2019 siamo passati a 2 milioni e 200 mila nel 2020 e nel 2021 ad
agosto eravamo a 1 milione e 300 mila; tenendo conto che ci sia una
ripartenza come quella del 2019, arriveremmo a 2 milioni. Quindi
sicuramente un abbattimento pesante delle presenze turistiche nella
nostra regione.
Come detto dalla collega Minelli precedentemente, naturalmente
il nostro contributo a questa discussione voleva esserci e voteremo
con favore questa norma.
Presidente -
Assessore Bertschy, ne ha facoltà.
Bertschy (AV-SA) -
Grazie a tutti, rinnovo il
ringraziamento per la collaborazione politica che c'è stata in
tutta questa fase, a chi è presente e a chi non è presente. Se
questa legge ha ottenuto i buoni risultati che ha ottenuto, è
proprio grazie al fatto che la costruzione di questa legge è stata
molto partecipata, dove ognuno ha potuto portare un contributo.
L'attuazione della legge ha seguito questa modalità, questo metodo
di lavoro, e anche questa modifica alla legge è il risultato del
lavoro dei gruppi: ogni gruppo ha portato delle sue indicazioni e,
direi, ogni consigliere ha permesso, attraverso le sue competenze,
di migliorare ancora la legge. Quindi, per quello che mi riguarda
sono stato messo in condizioni di poter lavorare nella maniera
migliore e ho cercato di offrire la collaborazione necessaria per
raggiungere gli obiettivi.
A mio avviso è importante non vedere questa legge come l'unica e
definitiva risposta. Io credo che la crisi andrà monitorata anche
nei prossimi mesi, sia attraverso il progetto di bilancio, sia
attraverso l'utilizzo delle risorse dell'assestamento, nel senso
che questa legge va a correggere alcune situazioni, a utilizzare
ancora meglio fondi che abbiamo a disposizione sul piano dei
finanziamenti nazionali, però dovremo continuare a lavorare per far
sì che le risposte a imprese e lavoratori possano esserci in
continuità, appunto, con le nostre leggi. Oggi la cosa importante è
capire che siamo in una fase ancora di emergenza, ma anche di
emergenza per le strutture amministrative che, come tutti voi,
ringrazio sia per le sollecitazioni che fanno pervenire alle
strutture politiche, sia per il lavoro che continuano a fare.
Per come è fatta oggi l'organizzazione amministrativa, noi
dovremo mettere in atto queste misure entro la fine di novembre,
per poterle poi concessionare ed erogare nei tempi necessari,
perché si possano utilizzare le risorse nel corso del bilancio.
Quindi, ci sarà ancora da correre, le strutture si stanno già
preparando insieme a INVA che, devo dire, ha dato una risposta
importante sulla legge 15, con tutte le piattaforme che sono state
dedicate alle misure. Però sono già in attività, perché entro i
primi giorni di novembre bisognerà far partire le nuove piattaforme
e sotto questo profilo colgo l'occasione per cercare di
sensibilizzare tutti a far arrivare alle imprese, alle partite IVA
e ai professionisti l'informazione che c'è questa ulteriore
disponibilità in atto.
Come avete detto bene, ci sono alcune misure che andranno ancora
verificate: la cosa importante è capire quali sono i limiti. Oggi
il fondo montagna può essere utilizzato esclusivamente per le
imprese turistiche: ci sono ancora circa 11 milioni di euro e li
possiamo usare, provengono dal decreto che è stato approvato
durante l'estate da parte del Governo su indicazione del ministro
Garavaglia. Queste risorse possono essere date esclusivamente alle
imprese turistiche ed è quello che stiamo facendo, con l'idea,
rispetto alla osservazione che cogliamo e che colgo della
consigliera Guichardaz, che correttamente il tema dell'equità va
posto ma, come dicevo, anche nel continuare a costruire delle
politiche che diano una risposta. In questo caso abbiamo deciso che
la misura è dedicata a circa 1900 imprese turistiche, 1400 di
queste imprese hanno avuto una riduzione del fatturato del 30
percento, rimangono fuori una serie di imprese che può essere che
siano 29, quindi l'equità è sempre difficile andare a calcolarla in
termini percentuali. Questo provvedimento va a dare una risposta ai
costi che queste imprese hanno avuto, cercando di essere il più
equi possibili, ovviamente. Sono rimaste fuori alcune imprese e
crediamo che attraverso questo provvedimento si possa cercare di
dare la risposta migliore a tutti, però cercheremo di monitorare i
dati.
Concludendo, questa legge ci insegna, a mio avviso, due cose
importanti. Una, che lavorando con una buona collaborazione tra
struttura politica e struttura tecnica si ottengono delle risposte
migliori, soprattutto se si riesce a concertare la costruzione
delle leggi, ma soprattutto la trasversalità di tante misure fa
emergere dati nuovi che dovremo essere bravi a raccogliere,
elaborare, e a questo proposito le strutture dell'osservatorio
sicuramente verranno sollecitate nei prossimi mesi, perché siano
appunto questi dati oggetto di pianificazione e di programmazione
di politiche ancora più concrete e basate su dati certi e reali. La
crisi ha messo in evidenza una situazione economico-sociale che va
presa nella giusta considerazione, soprattutto che ci permette di
fare dei ragionamenti nuovi.
Questa mattina abbiamo approvato il rifinanziamento anche della
misura sugli incentivi alle assunzioni a tempo indeterminato. Ci
sono ulteriori 3 milioni di euro a disposizione delle imprese,
giovedì la Commissione potrà valutare il provvedimento e dalla
prossima settimana queste risorse saranno a disposizione. Il
Consiglio per le politiche del lavoro ha già valutato la misura,
quindi si continuerà, oltre che dare un ristoro e a dare una
risposta, anche a guardare con un po' di ottimismo al futuro. Sono
circa seicento i contratti a tempo indeterminato e le
trasformazioni con i nuovi contratti che sono stati fatti, speriamo
che questi 3 milioni possano essere utilizzati per fare ulteriori
contratti, perché siamo alle porte di una stagione invernale che
dalle prime indicazioni si presenta come interessante. Quindi lì,
dobbiamo stimolare: d'accordo in particolare con il collega
Guichardaz si stanno preparando le campagne di comunicazione, la
promozione della stagione; nel fine settimana saremo allo Skipass
di Modena. C'è un lavoro da fare per sostenere quello che
positivamente è successo in questo ultimo periodo e speriamo che
tutto questo sia utile a dare fiducia e speranza a lavoratori e
imprese, perché la nostra economia riparta e soprattutto con la
nostra economia che ci sia la risposta complessiva alle esigenze
della comunità.
Da parte mia un ringraziamento e una disponibilità a continuare
a lavorare anche in questi ultimi due mesi per cercare di dare
attuazione alla legge, informare e raccogliere le indicazioni che
pervengono (non abbiamo sicuramente soddisfatto tutti), per cercare
di costruire nei prossimi provvedimenti le risposte che possiamo
ancora dare a tanti lavoratori e a tanti settori.
Presidente -
Ci sono altri interventi? Altrimenti chiudo
la discussione generale. Assessore Barmasse.
Barmasse (UV) -
Solamente pochi minuti per esprimere il
mio apprezzamento per questo disegno di legge, ringraziando
l'assessore Bertschy e tutte le sue strutture per il grande lavoro
che è stato fatto e ringraziando, ovviamente, tutto il Consiglio
per quello che è stato fatto, sia per la precedente legge 15, sia
per arrivare a un rifinanziamento, di alcuni articoli di questa
legge che danno sicuramente una risposta al settore economico, al
settore sportivo e anche a quello delle politiche sociali per
quanto riguarda la famiglia. Proprio l'articolo 8, che riguarda un
rifinanziamento di quello che era l'articolo 26 della legge
regionale 15, cioè le politiche e le misure di sostegno alle
famiglie, non posso che vederlo in maniera molto favorevole.
Come è già stato sottolineato da altri consiglieri, bisognerà
fare un grosso ragionamento, perché probabilmente le famiglie alle
quali andiamo a dare un sostegno non sono famiglie in cui pensiamo
che ci siano dei disoccupati o situazioni particolarmente
catastrofiche dal punto di vista economico. I dati che stanno
emergendo forse ci portano a pensare, a valutare e a prendere atto
del fatto che anche le cosiddette famiglie normali, in cui magari
ci sono due o tre bambini e anche con due stipendi, possono
trovarsi in situazioni di difficoltà che prima non erano state
evidenziate.
Non voglio parlare di nuovi poveri, ma penso che si debba fare
sicuramente un grosso ragionamento per quelle che saranno e sono le
politiche di sostegno alla natalità, e alla famiglia perché, come
hanno detto i consiglieri che mi hanno preceduto, bisogna fare
un'analisi accurata dei dati per poter avviare e portare avanti
delle politiche sociali che siano veramente di sostegno alla
famiglia per i prossimi anni.
Presidente -
Chiudo la discussione generale. In fase di
replica per il Governo, l'assessore Jean-Pierre
Guichardaz,
ne ha facoltà.
Guichardaz J. (PCP) -
Solo per ringraziare davvero i
colleghi e le strutture dell'Amministrazione regionale che si sono
spesi per trovare delle soluzioni a favore di realtà, mi riferisco
in particolare a quelle commerciali, del turismo, a quelle realtà
impegnate nella promozione dello sport e della pratica delle
attività fisiche, importantissime per l'economia della nostra
regione e per il nostro marchio Valle d'Aosta.
La vocazione della Valle d'Aosta per lo sport e per
l'accoglienza turistica credo che sia innegabile. L'emergenza Covid
davvero ci ha fatto capire, semmai ce ne fosse stato ulteriore
bisogno, di come il sostegno alle attività produttive e allo sport
sia davvero un dovere della politica.
Devo dire che il sistema Valle d'Aosta si è rivelato
estremamente vivace, ricettivo e ha risposto bene alle azioni di
sostegno e di affiancamento che sono state messe in atto negli
ultimi due anni dalla Regione, attivando in tal modo un circuito
virtuoso che, in qualche modo, ha tamponato il periodo drammatico
che abbiamo subito e che speriamo possa essere relegato nell'album
dei ricordi.
Abbiamo notizie confortanti, questo lo devo dire, di una buona
propensione da parte dei turisti, ma anche dei valdostani, per la
nuova stagione invernale, ovviamente sempre Covid permettendo. Ci
sono anche, tra l'altro, da dati che mi sono stati forniti da parte
dei consorzi e delle associazioni, vi è già un grosso interesse
anche per la prossima stagione estiva. Già oggi abbiamo registrato
importanti presenze turistiche destagionalizzate e questo credo che
sia un buon viatico per il futuro, perché ci dice davvero di un
generale interesse per il nostro territorio e per l'offerta che
siamo in grado di attivare in termini di tipo promozionale e anche
di tipo turistico e commerciale.
Noi siamo per un'alleanza virtuosa tra il pubblico e il privato,
perché l'emergenza Covid ci ha fatto capire che solo insieme si può
operare per raggiungere risultati importanti per le imprese e per
la comunità tutta. Da parte nostra, come diceva il collega Bertschy
e come è stato detto anche dai colleghi che sono intervenuti prima
di me, davvero la garanzia di un sempre più importante intervento
pubblico nella promozione del territorio, nelle attività che
arricchiscono l'offerta turistica, ma anche quella sportiva e tutta
quella gamma di attività che in qualche modo favoriscono anche il
benessere delle persone attraverso la pratica dello sport.
Ancora grazie a chi ha lavorato, grazie alle strutture, grazie
ai colleghi che in uno sforzo corale davvero sono riusciti,
peraltro, a ridestinare anche dei fondi che altrimenti sarebbero
stati probabilmente o trasferiti in economia o avremmo dovuto in
qualche modo rendere allo Stato.
Presidente -
Se non vi sono altri, passiamo alla
votazione dell'articolato della legge e alla votazione della
stessa. Mettiamo in votazione l'articolo n. 1. La votazione è
aperta.
Esito della votazione:
Presenti, votanti e favorevoli: 20
Il Consiglio approva all'unanimità.
L'articolo n. 1 è approvato.
Possiamo dare lo stesso risultato per l'articolo n. 2? Stesso
risultato.
Stesso risultato per gli articoli n. 3, n. 4, n. 5, n. 6, n. 7,
n. 8, n. 9, n. 10.
Mettiamo adesso in votazione la legge nel suo insieme. La
votazione è aperta.
Esito della votazione:
Presenti, votanti e favorevoli: 20
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK