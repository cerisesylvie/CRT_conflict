Consiglio Regionale della Valle d'Aosta - Oggetto del Consiglio n. 3199 del 9 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3199 del 9 gennaio 2008 - Resoconto
OGGETTO N. 3199/XII - Interrogazione: "Carenza di sale
chirurgiche nei presidi ospedalieri della Regione".
Interrogazione
Ricordata la cronica carenza di sale chirurgiche nei presidi
ospedalieri della nostra Regione, che comporta notevole disagio e
difficoltà agli operatori, sia per gli interventi, sia per
l'operazione le operazioni di pulizia e sterilizzazione tra un
intervento e l'altro, nonché un notevole aumento dei tempi di
attesa per i pazienti;
Considerato che tale situazione di disagio comporta rilevanti
ripercussioni in tutte le branche chirurgiche, con lunghi tempi di
attesa per le operazioni di cataratta (oculistica), safenectomia
(chirurgia vascolare), protesi d'anca (ortopedia), colecistectomia
(chirurgia generale), resezione prostatica (urologia);
Ribadito che la risposta alle urgenze e alle patologie
rilevanti dei cittadini da parte delle strutture ospedaliere è
elemento essenziale della sanità di oggi e di domani;
il sottoscritto Consigliere regionale
Interroga
l'Assessore competente per conoscere:
1) i tempi di attesa di tutte le operazioni in elezione di
ogni branca chirurgica;
2) quali convenzioni siano in essere con strutture private,
valdostane e non, per garantire il soddisfacimento delle richieste
di operazioni chirurgiche dei cittadini valdostani;
3) quanti siano i cittadini valdostani che comunque si
rivolgono a strutture pubbliche o convenzionate di altre regioni
per interventi chirurgici che sono, o sarebbero, ottenibili anche
nella nostra Regione;
4) quali sono, oltre il ridotto numero di sale operatorie,
gli altri elementi che causano l'allungamento dei tempi di attesa
per operazioni chirurgiche nella nostra Regione.
F.to: Sandri
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Cercherò di essere sintetico, perché su
tutte le domande fatte su mobilità e tempi di attesa le lascerò una
documentazione. È chiaro che la premessa che in un ospedale per
acuti le sale operatorie abbiano un'importanza determinante...
questo è evidente, sempre più l'attività chirurgica ha una
percentuale di rappresentatività maggiore rispetto a quello che
aveva in precedenza. Le liste di attesa non piacciono a nessuno, è
un fenomeno che si vorrebbe ridurre, ma gli esperti dicono che è
fisiologico, non solo, è una determinante nell'appropriatezza delle
prestazioni. I tempi di attesa da cosa derivano? Sono un bilancio
fra la domanda e l'offerta, dobbiamo dire che la domanda in questi
anni è molto aumentata, se non altro per la senescenza. Si pensi
alla percentuale di cataratte in più a cui si pone indicazione
chirurgica, alle protesi, la protesizzazione del ginocchio che è
una cosa nuova. È aumentata anche l'offerta, ci siamo impegnati in
questi anni in modo significativo e do alcuni dati: le sedute
settimanali di sale operatorie sono passate nel mese di agosto 2007
da 25 a 30 nel Presidio di Viale Ginevra per una riorganizzazione
del personale, un'immissione di nuove forze, strumentisti... ma dal
15 gennaio 2008 le sedute saranno portate da 30 a 35 nel Presidio
di Viale Ginevra, a questo si aggiungono settimanalmente 10 sedute
al Beauregard e in più 4 pomeridiane per chirurgie ambulatoriali, a
questo ancora si aggiunge una sala per interventi di radiologia
interventistica la settimana e 2 sale di urologia endoscopica, più
- è l'unico convenzionamento che abbiamo con enti e con ospedali
esterni - le 4 sedute di "day surgery", che sono convenzionate con
la struttura di Borgnalle. A questo si aggiunge una sala operatoria
per le urgenze che è disponibile dal 2005, con un percorso
completamente separato dalle sedute in elezione, quindi dal 2005
abbiamo una sala operatoria con personale suo, con anestesisti
della rianimazione sempre a disposizione per le emergenze e non più
come avveniva prima che veniva interrotta soprattutto al mattino
una sala operatoria per permettere le sedute in urgenza. In totale
sono 56 sedute la settimana più 1 sala sempre a disposizione,
quindi un'offerta che è aumentata; certo che è aumentata anche la
qualità delle prestazioni, si pensi a una chirurgia robotica che
nell'ambito della terapia della prostatectomia è innovativa, ma che
pretende dei tempi maggiori, ma la stessa laparoscopia, che è una
tecnica che permette all'utente di essere riabilitato in tempi
molto più brevi... ma i tempi chirurgici si allungano un poco. Si
pensi anche alla neurochirurgia e all'intenzione di aprire in
questi primi mesi un'attività di angioplastica primaria.
I tempi di attesa ci sono, sono nei limiti raccomandabili quasi
per tutti i settori: 30 giorni per i malati oncologici, 90 per gli
altri, con una possibilità di accedere alle urgenze molto più
facile che in passato, nel 2006 ci sono stati 700 interventi
effettuati nella sala per le urgenze. Esiste un'inappropriatezza,
di questo abbiamo parlato molte volte dicendo che bisogna agire, si
dice che anche i tempi di attesa siano utili per limare tale
appropriatezza e renderla più precisa.
Come ho detto altre volte, c'è una "aggressione" delle Regioni
attigue, il fatto di avere un privato accreditato ai bordi della
Regione, su cui non possiamo agire con controlli di appropriatezza,
rende questa mobilità sempre presente e non sempre corretta. Il
tavolo di concertazione con il Piemonte, nonostante fossimo andati
molto vicini con l'Assessore Valpreda, si è interrotto. Per quanto
concerne il Piemonte, fatica - il Presidente Caveri lo ha
manifestato ampiamente al Presidente della Regione Piemonte - a
decollare un accordo sulle sinergie chirurgiche soprattutto
sull'area dell'eporediese e questo non certo per colpa nostra; il
Piemonte, avendo delle risorse maggiori, guarda solo alla Valle
d'Aosta come un possibile cliente. Nelle liste di attesa bisogna
significare come noi abbiamo una vulnerabilità inserita nei nostri
piccoli numeri, è sufficiente in un'area di criticità che abbiamo
attualmente come quella dell'oculistica che 1 o 2 operatori di
sesso femminile in organico a reparto siano in gravidanza per
limitare gli operatori; non è facile per una sostituzione di
gravidanza trovare degli operatori che vengano per alcuni mesi a
sostituire questi, nonostante bandi di concorsi.
I tempi di attesa: le ernie in chirurgia sono ormai a 30 o 60
giorni, c'è stato un aumento significativo degli interventi in "day
surgery", che sono passati da 3.800 nel 2006 a 4.025 nel 2007, le
colecistectomie invece rimangono a 110 giorni, ma quelle in urgenza
sono ampiamente rappresentate nella lista dei 700 malati operati in
urgenza. Le protesi d'anca e di ginocchio sono ormai a 30 giorni,
così la chirurgia vascolare ha degli interventi arteriosi entro 40
giorni, le safenectomie entro 90 giorni. Per quanto riguarda
l'Otorinolaringoiatria, vi è stata la nuova riorganizzazione con
delle offerte molto più ampie che in precedenza, non era
prevedibile questo, perché si è cominciato ad operare
sull'orecchio, sui cancri della laringe, per cui si ha un ritardo
su cui cerchiamo di trovare una soluzione... alle tonsillectomie,
non quelle in urgenza, ma quelle in elezione. A questo riguardo è
previsto il trasferimento dell'Otorino nei mesi di febbraio-marzo
nel Presidio di Viale Ginevra, il che ci permetterà di utilizzare
quelle 5 sale in più (da 30 a 35) per questi interventi di otorino
minori...
(interruzione del Consigliere Sandri, fuori
microfono)
... in questo momento 300 giorni per quelle non urgenti.
Sulla mobilità ho già dato dei dati, qui mi si chiedono dati
precisi, le lascerò della documentazione, ma i dati sono sempre su
mobilità passiva di 5.400 malati nel 2005 a fronte di 5.413...
ossia c'è una diminuzione di 100 unità dal 2004-2005 di mobilità
passiva e nella mobilità attiva invece vi è un aumento
significativo di un altro centinaio di malati. I dati del 2006 non
sono ancora ufficiali, nel senso che abbiamo una mobilità attiva in
aumento, sulla mobilità passiva non ci sono ancora dati precisi, ma
sembra che siano sui valori del 2005.
Quali sono le patologie per le quali i malati vanno a farsi
operare fuori quando avrebbero potuto farsi operare qui?
Sicuramente quelle di carattere ortopedico, ma questo è uno dei
settori in cui massima è l'inappropriatezza; per l'ortopedia si
parla di 315 ricoveri in altre Regioni soprattutto per interventi
sul ginocchio. L'oculistica ha un'importanza di rilievo: gli
interventi sul cristallino, vitrectomia... senza vitrectomia nel
2005 gli interventi sono stati 149, 58 quelli per distacco di
retina, mentre sono molto più contenuti che nel passato... una
mobilità per safenectomia che è ridotta a 71 malati nel 2005 e gli
interventi sull'utero, sempre nel 2005, sono ridotti a 58.
Per quanto riguarda le pulizie, l'aumentare del "turnover"
chirurgico impone altre prestazioni del personale contiguo, il
fatto di aver differenziato urgenze da elezione, ossia da
"chirurgico sporco" a "chirurgico pulito" ha permesso una
semplificazione, vi sono comunque nell'elezione dei protocolli
universali, tanto che le nostre infezioni nosocomiali chirurgiche e
post-chirurgiche sono al 2,2% rispetto alla media nazionale del
4,1%.
L'attività chirurgica dimostra che c'è stato un aumento
importante dell'offerta a fronte di un aumento che non era
pensabile della domanda, per cui le sale operatorie bisognerà
aumentarle, l'ammodernamento dell'Ospedale lo prevede, anche perché
sempre più è necessario porre indicazioni chirurgiche. Dicevo
prima, la senescenza... la cataratta, le protesi non erano
pensabili su alcuni malati fino a qualche tempo fa, adesso invece
vi sono delle indicazioni prioritarie. È in corso una
riorganizzazione dell'attività chirurgica all'Ospedale di Aosta
perché la morte prematura del dr. Parini, che aveva fatto della
chirurgia un centro di eccellenza dell'obesità, porrà un minore
afflusso di malati e la necessità di una riorganizzazione del
settore...
(nuova interruzione del Consigliere Sandri, fuori
microfono)
...
la cataratta l'ho detto... sono 100 interventi sul
cristallino, 149 interventi nel 2005, giorni di attesa sono 220
giorni. La criticità è nell'Oculistica e in alcuni settori
dell'Otorino.
Presidente
- La parola al Consigliere Sandri.
Sandri (PD)
- Ringrazio l'Assessore per i dati, che
valuteremo con calma perché sono tanti, ma mi sembra che vi siano 3
dati che devono essere particolarmente sottolineati. Vi sono almeno
3 settori in cui siamo in una situazione non accettabile, il che
non vuol dire che abbiamo la bacchetta magica, ma in cui dobbiamo
impegnarci di più. Come ha detto lei adesso... la cataratta con 220
giorni mi sembra un tempo esagerato, anche perché questo comporta
che 150 Valdostani vanno a farsi operare fuori, incrementando la
mobilità passiva; 300 giorni per la tonsillectomia, altrettanto
credo sia grave perché si riferisce ad una popolazione infantile;
ma direi anche i 110 giorni della colecistectomia in via di
elezione, perché significano 3 mesi abbondanti di attesa e per un
buon funzionamento della Valle d'Aosta questo non va bene. La
invito su tali 3 settori: chirurgia generale, otorinolaringoiatria,
oculistica a prendere dei provvedimenti. Anche se mi rendo conto
che questi provvedimenti non sono facili, perché ho l'impressione
che lei si ritrovi come Riccarand: nel 1993 e nel 1998, per far
vedere il rilancio delle ferrovie, aveva riempito di treni la
nostra Regione, questo ha provocato un aumento dell'offerta, ma poi
un grosso caos, perché i treni erano sempre in ritardo in quanto la
linea più di tanto non riusciva a sopportare; spesso, essendo anche
dei treni vuoti, questo ha provocato una serie di disagi, tanto che
quel tipo di esperienza con il 1998 si è chiusa. Il problema è che
lei, per risolvere la situazione, ha fatto una scelta politica di
incrementare le sedute, ma questo manda in criticità la messa in
sicurezza, pulizie, cambi... a parte l'urgenza che è stata separata
e questa è una scelta politica condivisibile, ma, per quanto
riguarda il resto, ho l'impressione che quella percentuale così
bassa di infezioni intraospedaliere rischia di aumentare. Facciamo
poi dei paragoni non tanto con l'Italia la prossima volta, facciamo
dei paragoni con l'estero, credo che quella percentuale dobbiamo
ridurla ulteriormente. Ci mettiamo quindi a rischio di infezioni e
di altre problematiche riguardo al fatto che queste sedute
operatorie consentono dei tempi di riposizionamento delle sale
operatorie molto ristretti, con uno stress per il personale e uno
stress per l'organizzazione. Mettere sotto stress l'organizzazione
rischia di farci andare fuori dalle linee della qualità e di avere
una caduta della qualità. Qual è la soluzione? La soluzione è che
di sale operatorie in Valle forse ne abbiamo bisogno di una
ventina, quindi occorre capire nel futuro che bisogna arrivare lì,
perché il personale di oggi, ma spalmato sul maggior numero di sale
operatorie potrebbe fare molto meglio di quello che fa oggi.
Per quanto riguarda poi l'oculistica e l'otorinolaringoiatria,
su quest'ultima credo si sia presa la strada giusta, mi auguro che
con tale rinnovamento la cosa possa andare bene; per quanto
concerne l'oculistica, non conosco bene la situazione, ma la
cataratta diventa una sfida su cui tutti ci dobbiamo impegnare,
perché questo aumento di richiesta che abbiamo visto sappiamo che i
prossimi anni sarà un "trend" che ci sarà anche di più, dobbiamo
attrezzarci per il prossimo decennio a dare un'offerta che sia
almeno il doppio di quella di oggi.
Infine - interesse personale in atti di ufficio - credo che
prevedere nell'emergenza uno spazio anche per l'angioplastica sia
un dato essenziale, perché è una garanzia per i Valdostani perché,
laddove è più utile l'angioplastica, è proprio in urgenza e se ne
vedono anche i risultati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK