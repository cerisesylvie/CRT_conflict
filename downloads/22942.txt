Consiglio Regionale della Valle d'Aosta - Oggetto del Consiglio n. 2300 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Disabili
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2300 del 22 novembre 2006 - Resoconto
OGGETTO N. 2300/XII - Autorizzazione ad un'onlus del servizio
per disabili presso la Comunità protetta di Montjovet.
(Interpellanza)
Interpellanza
Vista la D.G. n. 2916/06 "Autorizzazione all'Associazione
Servizi Assistenziali (A.S.A.) Onlus di Montjovet per l'apertura e
l'esercizio di una struttura socio-assistenziale sita nel Comune
medesimo, adibita a comunità protetta per disabili, per un massimo
di quindici posti (...)";
Vista la D.G. n. 3127/06, avente per oggetto "Approvazione
della Convenzione con l'Associazione Servizi Assistenziali (A.S.A.)
Onlus di Montjovet, per lo svolgimento del servizio di accoglienza
ed assistenza continuativo ai soggetti disabili presso la Comunità
protetta per disabili sita nel Comune medesimo (...)";
Considerato che dalla Convenzione allegata alla delibera
3127, si apprende che il Comune di Montjovet ha reso disponibile,
tramite scrittura privata, l'immobile che deve ospitare lo
svolgimento del servizio per i disabili "per una durata non
inferiore a 50 anni";
Considerato che, con la sopra citata delibera 3127, viene
approvata la Convenzione con la quale l'Amministrazione regionale
assegna all'A.S.A. gli importi di 1.180.000 per lo svolgimento del
servizio, per il periodo 30 ottobre 2006/31 dicembre 2008, oltre a
partecipare alla contribuzione degli utenti in varia
misura;
Constatato che, per quanto sopra esposto, appare fortemente
incoraggiato il processo di privatizzazione della salute pubblica
anche nella nostra Regione;
i sottoscritti Consiglieri regionali
Interpellano
la Giunta regionale per sapere:
1) se, e in quale grado, l'affidamento all'A.S.A. di
Montjovet garantisca un'adeguata qualificazione professionale del
personale da essa dipendente e la continuità delle prestazioni
sanitarie necessarie;
2) di quale natura saranno i rapporti di lavoro all'interno
della struttura in questione e se è previsto un controllo pubblico
in tal senso;
3) se i costi per la predisposizione ed il funzionamento di
tali servizi privati corrispondano effettivamente ad un risparmio e
ad una maggiore economicità rispetto alla gestione
pubblica;
4) se intenda continuare a sostenere la privatizzazione dei
servizi sanitari regionali, e in quali settori.
F.to: Bortot - Squarzino Secondina
Presidente
- La parola al Consigliere Bortot.
Bortot (Arc-VA)
- Abbiamo cercato di guardare un paio di
deliberazioni, però non ne sono "venuto a capo", per dirla nel
senso migliore del termine. Ci troviamo di fronte ad una struttura
a Montjovet credo ben fatta e che risponde ad una lodevole
iniziativa, che sarà gestita dall'Associazione con sede a
Montjovet, di cui personalmente non ho mai sentito parlare. Sembra
che abbia partecipato all'appalto per gestire questa struttura, con
il suo Assessorato che gli assegna per 2 anni e 2 mesi un milione e
cento e rotti mila euro, più 150 euro per ogni degente. Fino qui
già ci sarebbero un bel po' di interrogativi, perché siamo contro
la privatizzazione dei servizi sanitari e vengono assegnati un
sacco di soldi, non si riesce a capire molto con che tipo di
inquadramento sarà assunto e lavorerà il personale di questa ONLUS,
ma soprattutto non riusciamo a capire nella convenzione con il
Comune di Montjovet questa struttura viene assegnata a questa ONLUS
per 50 anni... allora, capisco che bisogna guardare avanti, ma se
questa associazione cessa, si ridimensiona, cambia ragione sociale,
cosa succede? Il Comune si è tutelato, è in grado di ritornare in
possesso della struttura per darla da gestire ad altri? È possibile
far tornare questo tipo di servizi senza metterli all'appalto, con
conseguente decadimento dei servizi e delle prestazioni? Questo è
il senso dell'interpellanza, oltre all'idea di capire di più.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Grazie, Consigliere Bortot, per il tenore
della domanda a cui cerco di rispondere, in quanto certe cose
bisognerebbe chiederle al Comune di Montjovet e non a me. Mi
permetto solo di fare un'introduzione, che era un po' una cornice
alla sua interpellanza. Dice:
"perché privatizzate i servizi
sanitari?"
, questo è un grave errore, questo non è un servizio
sanitario, cioè è proprio un altro capitolo: questo è un servizio
socio-assistenziale. Le dico che è un altro capitolo perché è
regolato da altre leggi, cioè, mentre la sanità finanzia i "LEA",
livelli di assistenza, non prevede il finanziamento di servizi di
questo tipo, che sono servizi socio-assistenziali, per cui non è
privatizzare dei servizi sanitari.
Siccome però lei è un entusiasta, mi permetto di darle 2 dati
per correttezza. Siamo la Regione che nell'ambito dei servizi
sanitari privatizza meno di tutte, anche perché è difficile avere
una struttura privata vicina con cui convenzionarsi, perché la
nostra sanità è un bacino di utenza molto piccolo, le strutture
private sanitarie hanno difficoltà a stabilire dei contatti in
Valle d'Aosta. Le fornisco un dato al riguardo per
tranquillizzarla: siamo la Regione che ha la più alta spesa
nell'ambito del bilancio sanitario per il personale, cioè, se lei
va a guardare, la Regione spende in personale il 46% contro il 35%
del Piemonte e il 28% della Lombardia, questo vuol dire che non
esternalizziamo nulla.
Ritorno però alla sua domanda, ripetendo che questo è tutto un
altro capitolo. La Regione ha come compito scritto nel Piano
socio-sanitario di organizzare e verificare i servizi
socio-assistenziali ma non di gestire, perché i servizi
socio-assistenziali sono gestiti in genere dai Comuni e dalle
Comunità montane, tranne in una Regione piccola come la nostra ...
però la nostra Regione non gestisce in questo momento alcun
servizio socio-assistenziale residenziale.
Per quello che riguarda questa storia, mi permetta di fare una
premessa, altrimenti non si capisce nulla. Perché aprire un nuovo
servizio di questo tipo, che è un servizio per disabili gravi - dei
quali poi, se vuole, le darò anche i nominativi... Alcuni di questi
disabili gravi sono assistiti da strutture socio-assistenziali
fuori Valle, con costi molto più alti di quelli che andiamo ad
affrontare adesso e con delle grosse difficoltà, perché avere un
disabile grave fuori Valle comporta viaggi per la famiglia...
quindi questo servizio viene aperto nell'ambito di quello che
cerchiamo di fare correttamente, cioè un'indagine dei bisogni.
Fatta un'indagine dei bisogni, abbiamo preso in considerazione i
disabili gravi che non hanno più assistenza dopo la mancanza della
famiglia o quando la famiglia non ce la fa più, infatti nell'ambito
della convenzione sono previsti anche dei "posti sollievo", cioè
luoghi in cui la famiglia può appoggiare il disabile per periodi di
riposo o ripresa. Ad Aosta, abbiamo una struttura di questo tipo:
"Casa Betania" che, soprattutto dopo le ultime convenzioni, ha con
noi un correttissimo rapporto. È una struttura che funziona bene,
che ha "gemmato" e si è allargata facendo una struttura per
disabili ad intensità minore che si chiama "Sicomoro", ma che
comunque non era più in grado di sostenere tutte le domande che
abbiamo soprattutto di disabili gravi fuori Valle.
Sulla struttura, sull'"ASA", ha vinto una gara che ci siamo
trovati, ma per comprendere come mai bisogna tornare al tipo di
gara previsto dalla legge n. 308 del 23 dicembre, che prevede
all'articolo 81 la concessione e l'erogazione di contributi da
parte delle Regioni e Province autonome, finanziati dallo Stato,
per la realizzazione da parte di organizzazioni senza scopo di
lucro di nuove strutture destinate al mantenimento e all'assistenza
di soggetti con handicap gravi, privi dei familiari... Tale legge
nazionale finanzia in modo particolare l'apertura di nuove
strutture, con un finanziamento a ciò dedicato, e dopo tornerò su
questo argomento per dare una spiegazione forse più esaustiva.
Questa struttura ha vinto una gara, impostata in base a tale legge,
quest'ultima prevede che l'appalto venga fatto non solo per chi
gestisce una struttura, ma per chi ha già una struttura e questa
Associazione di servizi assistenziali ha stipulato una scrittura
privata con il Comune di Montjovet per la gestione di una casa per
50 anni, casa che loro hanno ristrutturato... Il perché dei 50 anni
sfugge anche a me, nel senso che è un accordo fatto fra questa
Associazione e il Comune di Montjovet che aveva una casa diroccata,
gliela ha data per 50 anni con degli accordi che hanno stabilito
fra di loro.
L"ASA", comunque, ha vinto la gara di appalto, a cui hanno
partecipato 2 associazioni, purtroppo, nonostante degli stimoli...
non hanno partecipato a questa gara altre strutture valdostane, o
comunque strutture che avessero anche nel loro ambito un
volontariato, perché, come le dicevo, non ce la facevano o avevano
dei limiti a tenere in piedi le strutture che avevano. Questa gara
è stata vinta da tale Associazione che opera in Piemonte, che ha
presentato dei requisiti ben precisi, ma non solo, e qui arrivo
forse alla sua preoccupazione, che è anche la nostra... cioè che
questi requisiti che sono stati presentati all'atto della vincita
della gara persistano; per esempio, le dico che l'apertura di
questa casa è stata ritardata proprio perché le caratteristiche con
cui è stata ristrutturata tale struttura, avuta dal Comune di
Montjovet, non rispettavano tutti gli "standard" che sono previsti
da una legge regionale per i disabili anziani, perché comunque
l'appalto e la legge prevedono una struttura per disabili gravi con
certe caratteristiche e che non può essere modificata.
Per capire meglio in questo dedalo di leggi, nella nostra
deliberazione è previsto in modo preciso un regolamento, che le
assicuro intendiamo comunque far rispettare; ad esempio, la
professionalità di chi lavora (articolo 2) con esperienze nel campo
della disabilità, un certo numero di professionisti ben codificato,
l'articolo 6 prevede l'inserimento su segnalazione della "équipe"
socio-sanitaria, cioè non avviene un inserimento a seconda delle
loro esigenze, ma vengono inseriti dei disabili gravi su
segnalazione della "équipe" socio-sanitaria, con cui anche vengono
ben previsti i percorsi educativi e cosa deve fare. È soprattutto
l'articolo 8 che vincola di più questa struttura, dice:
"l'Amministrazione è tenuta all'esercizio della vigilanza
dell'attività oggetto della convenzione sulle condizioni igieniche
degli ambienti, la qualità del vitto e la sistemazione, l'attività
di vigilanza deve essere esercitata attraverso visite periodiche
presso la struttura da parte di funzionari, l'attività di vigilanza
deve essere tradotta in apposite relazioni..."
, eccetera.
Questi sono dei servizi socio-assistenziali che la Regione non può
gestire, come avviene del resto nelle altre Regioni, direttamente,
quindi esternalizza secondo le leggi previste, su cui però ha un
compito preciso di vigilanza, che le assicuro, dato il tipo di
utenti, intendiamo in tutti i modi esercitare.
Presidente
- La parola al Consigliere Bortot.
Bortot (Arc-VA)
- Sono parzialmente soddisfatto della
risposta dell'Assessore, va bene la struttura, va bene
l'ospitalità, va bene occuparsi di queste persone che non hanno
famiglia, però il ragionamento che facevo sta a monte. Per questa
esternalizzazione e privatizzazione ci sono delle leggi, ma non le
hanno ordinate i dottori, nel senso che si può fare altrimenti. Ho
qui la "direttiva Bolkenstein", approvata mercoledì 11/06 a
Bruxelles, in Consiglio era stata approvata una risoluzione contro
questa direttiva, per la quale sembrava che tutti i servizi
pubblici venissero privatizzati, adesso grazie alle iniziative del
Consiglio, alle lotte... abbiamo scoperto e siamo riusciti a far sì
che vi siano cambiamenti anche nel campo di applicazione della
direttiva, campo che risulta ampiamente sfoltito. Sono esclusi da
questa direttiva la sanità e i servizi sociali di prossimità, quali
le case popolari, gli asili nido, gli aiuti alle famiglie, alle
persone in difficoltà... Il ragionamento di fondo cioè è che non
siamo obbligati ad esternalizzare i servizi di un'estrema
delicatezza, primo; secondo, è vero che l'articolo 8 della
convenzione garantisce la tutela, impegna la Regione... però non
vedo mai una convenzione - non solo quelle del suo Assessorato -
sottoscritta dalla Regione che privatizza ed esternalizza e mette
dei vincoli ben precisi sui tipi di contratto di lavoro, sul tipo
di assunzione che devono essere osservati per il personale che
opera in queste strutture. Succede che la cooperativa di turno,
l'associazione di turno, assume a tempo determinato, lascia a casa
le persone, ne deve assumere delle altre, le paga poco e la
qualificazione del servizio va "a farsi friggere"! Qui non stiamo
parlando di privatizzazione delle ferrovie o di altri servizi:
stiamo parlando di assistenza di persone disabili. Se vogliamo
migliorare ancora, e sono convinto che lei è d'accordo, questo tipo
di assistenza, dobbiamo garantire dignità ai lavoratori che la
svolgono, non solo dal punto di vista professionale, ma dal punto
di vista delle tutele che diamo, affinché possano svolgere
adeguatamente il proprio lavoro.
Andrò poi a vedere per quale motivo il Comune di Montjovet ha
convenzionato per 50 anni a questa associazione, ma quello su cui
voglio far riflettere è sulla continua esternalizzazione e
privatizzazione di servizi essenziali alla persona. È su questo che
dovremo cominciare a metterci a ragionare. È vero che la Regione ha
una percentuale più bassa di altre Regioni, è anche vero che 10
giorni fa a "Report" abbiamo visto cosa succede da altre parti.
Credo che non succederà nella nostra Regione, ma quello che è
importante è che, siccome finora tutte le esternalizzazioni e le
privatizzazioni erano quasi sempre argomentate da direttive da
Bruxelles, in questo caso le direttive di Bruxelles su questo tipo
di servizi alle persone non ci sono più, l'importante è che si
inverta la tendenza. Torniamo a dare dignità alle persone che hanno
bisogno, ai disabili, attraverso il dare dignità alle persone che
le assistono e lavorano con queste persone che hanno più bisogno di
altre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK