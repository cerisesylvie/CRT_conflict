Consiglio Regionale della Valle d'Aosta - Oggetto del Consiglio n. 325 del 15 dicembre 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 325 del 15 dicembre 1972 - Resoconto
OGGETTO N. 325/72 - Commemorazione dell'ex Presidente della
Repubblica, Antonio Segni.
Andrione (U.V.)
- "Alla Sig.ra Siggia Giovanna in
Bianco, Vice Presidente del Consiglio regionale, Alla Sig.na Arlina
Personnettaz, Vice Presidente del Consiglio regionale - Loro
Sedi.
Comunico alle SS.LL. che per ragioni familiari sarò assente
dalla sede dal 13 al 22 c.m. e, pertanto, prego di darne
comunicazione al Consiglio e di assumere le mie funzioni come sotto
indicato:
Vice Presidente Personnettaz - È pregata di presiedere la
seduta del Consiglio Regionale del 15.c.m. e di voler sostituirmi
nella presentazione degli auguri al Capo dello Stato del giorno 19
c.m.
Vice Presidente Siggia in Bianco - È pregata di presiedere la
seduta del Consiglio Regionale del 20 e gg. Seguenti e di voler
provvedere a convocare nella giornata del 20 avanti la seduta
pomeridiana, la Commissione consiliare dei Lavori Pubblici con
l'oggetto "Nomina del Presidente".
Formulando a tutti i Consiglieri e loro famiglie gli auguri
più sentiti di Buone Feste, ringrazio Loro della collaborazione e
invio vive cordialità. Il Presidente (Giuseppe Montesano)".
Personnettaz
(D.P.)
- Pronto? Ecco così...
scomparso... Prego i Consiglieri di osservare un minuto di
raccoglimento in memoria dello scomparso, stando in piedi.
(L'Assemblea osserva un minuto di raccoglimento)
Prego i Consiglieri di sedersi.
Con la morte di Antonio Segni avvenuta il primo giorno di questo
mese, scompare una delle ultime figure di quella generazione di
politici, che maturata alla scuola del popolarismo "sturziano"
contribuì alla costruzione della democrazia post-bellica.
Il Consiglio Regionale della Valle d'Aosta, di cui oggi esprimo
anche a nome del Presidente del Consiglio, il cordoglio profondo
per il luttuoso evento è certamente unanime nell'onorare in Segni,
il fedele servitore dello Stato faticosamente rinato dopo l'amara
esperienza fascista, ma c'è un altro aspetto in Segni che suscita
maggiormente in noi valdostani l'adesione al compianto della
Nazione, è il fatto di avere portato Egli nella direzione del
Governo e dello Stato i valori più nascosti della sua Regione
sarda, Regione che possiede molte analogie con la nostra in fatto
di cultura locale, di particolarismo, di istanze autonomistiche e
non è forse un caso che Egli come Presidente del Consiglio abbia
tenuto a battesimo, così dire, l'Europa unita nascente fra i
trattati di Roma quasi a consacrare in quel vertice europeo i
valori del federalismo e i legami profondi che esso possiede con le
istanze del regionalismo e delle autonomie locali.
Nato a Sassari nel 1981, Professore universitario, Egli come
molti uomini politici di quella generazione attinse negli studi
giuridici e procedurali, quel rigore anche morale che
contraddistinse la Sua attività di amministratore politico.
Eletto Deputato nel 1946 per l'Assemblea Costituente e
successivamente, sempre riconfermato, iniziò la Sua attività di
Governo, nel dicembre 1944 con la nomina a Sottosegretario per
l'Agricoltura e Foreste nel secondo Ministero Bonomi.
Conservato l'incarico nei Governi Parri e De Gasperi, nel luglio
1946 fu nominato Ministro nello stesso Dicastero dove operò una
vasta e profonda azione fino al luglio 1951 legando il suo
nome  quella riforma agraria che ebbe nella legge del maggio
1950 per la colonizzazione dell'altipiano della Sila, la sua pria
impostazione decisiva e per i tempi e per le condizioni ambientali
anche innovatrice e i principi di un rinnovamento sociale delle
campagne, si ritrovano anche negli altri provvedimenti da Lui
sostenuti come la legge dell'acceleramento della bonifica, il lodo
De Gasperi sulla mezzadria, la legge sulla piccola proprietà
contadina e sulla relativa cassa, il piano verde. Dal luglio 1951
al gennaio 1954 eccettuato un breve intervallo, fu Ministro della
Pubblica Istruzione e il 2 luglio 1955 ebbe l'incarico di
presiedere il Governo che lasciò nel 1957 per poi ritornare dopo le
elezioni del giugno 1958, prima come Vice Presidente del Consiglio
e Ministro della Difesa, poi nel febbraio 1959 nuovamente come
Presidente del Consiglio, fino al marzo 1970; dopo essere stato per
tre volte Ministro degli Esteri il 6 maggio 1962 venne eletto
Presidente della Repubblica.
Questo rapido accenno alla sua biografia politica è necessario
per comprendere come la suprema magistratura dello Stato non nasce
come un fatto casuale nella vita di Segni ma è il risultato di un
impegno politico realizzato attraverso esperienze e contingenze
diverse e quindi non può essere misurato con quel metro che prende
in esame solo alcuni episodi anche di rilievo ma comunque anche
circoscritti, dissociati cioè da quel mosaico di contributi, di
fatiche, di valori che costituisce la vita di un protagonista della
democrazia italiana come è stato Segni.
Né possiamo dimenticare la generosità del servizio reso al suo
partito, organizzatore della Democrazia Cristiana dopo essere stato
iscritto al Partito Popolare fin dalla sua fondazione. Egli fu un
animatore, una guida, un punto di riferimento e di stabilità
all'interno del Partito democristiano anche quando diventato Capo
dello Stato si elevò al di sopra del suo e di tutti i partiti per
dirigere secondo le patriarcali tradizioni della sua Regione, la
vita della Nazione, poi con quella decisione drammatica del 7
agosto 1964 dovuto alla paralisi, il ritiro e la solitudine. Con lo
stesso silenzio nel quale visse in questi ultimi anni, ora se ne è
andato, lascia in noi valdostani l'immagine di un Presidente della
Repubblica che ha portato al vertice della Nazione quel senso
profondo, ancestrale, culturale della Sua Regione per la quale
preparò lo Statuto speciale.
Vi leggo il telegramma che è stato inviato dal Presidente
Montesano ai familiari dello scomparso:
"Ricordando luminosa figura et alti meriti politici sociali
et culturali dello scomparso at nome personale et Consiglio
regionale Valle d'Aosta esprimo commossa partecipazione al grave
lutto che
habet
colpito vostra famiglia. Montesano -
Presidente Consiglio Regionale Valle d'Aosta".
Ecco, adesso chi vuol prendere la parola per la commemorazione
dell'On.le Segni?
Passiamo all'ordine del giorno, Comunicazioni del Presidente del
Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK