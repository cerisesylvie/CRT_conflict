Consiglio Regionale della Valle d'Aosta - Oggetto del Consiglio n. 510 del 28 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 510 del 28 ottobre 1981 - Resoconto
OGGETTO N. 510/81 - REIEZIONE PROPOSTA DI RINVIO DELLA
TRATTAZIONE DELL'ARGOMENTO ISCRITTO AL PUNTO 32 DELL'ORDINE DEL
GIORNO CONCERNENTE: "NUOVA ORGANIZZAZIONE DEL SISTEMA ASSICURATIVO
DELLA REGIONE".
Presidente -
Ha chiesto di parlare il Consigliere Bajocco
per mozione d'ordine, ne ha facoltà.
Bajocco (PCI)
- Vorrei chiedere il rinvio a domani dei
punti 32-33-35.
Presidente
- Ha chiesto di parlare l'Assessore alle
Finanze, Ramera, ne ha facoltà.
Ramera (DC)
- Dato che ho la febbre avrei chiesto io di
discutere; se domani mi sento, vengo volentieri a discuterlo
soprattutto perché è necessario votarlo dal momento che ci sono
delle procedure particolari per i nostri uffici per metterlo a
posto.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Per dire che sono favorevole alla
proposta di rinvio ma che sono stato preceduto. Sarei per un rinvio
ad una prossima seduta consiliare e se fosse possibile vorrei anche
motivare il perché. Di fronte ad un o.d.g. così nutrito come quello
di questo Consiglio e con la presenza di un oggetto come questo,
sulla cui importanza credo nessuno possa dire niente, vorrei avere
a disposizione il tempo per consultare persone che hanno competenza
superiore a quella della nostra Commissione, per fare quindi un
esame più approfondito, in quanto da un primo esame effettuato in
questi pochi giorni a disposizione, ci è sembrato un lavoro ben
fatto, ma devo dire che non abbiamo capito a fondo di cosa si
tratta. Credo che anche i colleghi Consiglieri possano rendersi
conto, se si sono avvicinati a queste cartelle, di come la materia
non sia semplice. Non abbiamo niente in contrario con l'indirizzo
che ha preso questa Giunta, solo abbiamo delle difficoltà a capire
come sono state fatte le cose e ci spiace che non sia stata
trasmessa ai Consiglieri copia di questa nuova organizzazione.
Sappiamo bene che vengono trasmesse copie delle leggi e non di
provvedimenti, ma trattandosi di un provvedimento così voluminoso
ed importante, sarebbe stato forse opportuno permettere a chi lo
volesse, di prendere visione per tempo per non dover poi arrivare
in Consiglio a fare la solita figura di dire che otto giorni non
sono bastati.
Se non è quindi possibile un rinvio alla prossima seduta
consiliare ci asterremo, perché non siamo in grado di dare una
valutazione precisa rispetto a questo lavoro, anche se ci è
sembrato che si tratti di un lavoro utile e valido.
Presidente
- Colleghi Consiglieri mi sembra di poter
riassumere la situazione in questo modo: il Consigliere Viberti
chiede il rinvio alla prossima seduta consiliare che ricordo è
fissata per l'11-12-13 novembre. Il Consigliere Bajocco chiede il
rinvio a domani, l'Assessore alle Finanze, Ramera, propone per
questioni di salute di rinviare possibilmente a dopo domani.
La Presidenza fa notare che la Commissione consiliare permanente
per gli Affari Generali il 15 ottobre è stata interessata del
problema e lo ha esaminato, anche se non essendo un D.L. o un
regolamento poteva non essere interessata al problema. La richiesta
del coinvolgimento della Commissione era conseguente alla
complessità della materia e alle innovazioni che su tale
organizzazione - come ha già sottolineato il Consigliere Viberti -
vengono dall'Assessorato alle Finanze. Mi pare quindi che
l'argomento debba essere trattato nelle migliori condizioni. Sulla
prima proposta di rinviare a domani - o dopo domani nel caso non
sia presente l'Assessore alle Finanze Ramera - non mi pare vi siano
grosse obiezioni; la proposta del Consigliere Viberti invece mi
sembra debba essere oggetto di maggiore esame per cui chiedo al
Consiglio, per arrivare ad una conclusione, di pronunciarsi sulla
proposta di rinvio ad una prossima seduta.
Ha chiesto di parlare l'Assessore alle Finanze Ramera, ne ha
facoltà.
Ramera (DC)
- Non è che voglia interferire nei pensieri
del Consigliere Viberti, ma ci sono dei tempi tecnici da rispettare
e noi - come Assessorato delle Finanze - siamo in ritardo. Qui non
facciamo altro che adempiere ad un precisa richiesta di un anno fa,
presentata da una mozione del Consigliere De Grandis, ed il lavoro
è stato particolarmente lungo perché c'era - come vedete dai
malloppi che vi sono stati presentati - da procedere ad una
valutazione del patrimonio, ecc. Vari Consiglieri, sensibili al
problema, sono venuti ugualmente nei nostri Uffici a chiedere
chiarimenti, informazioni in merito. Però esistono dei tempi
tecnici, per cui queste polizze devono essere riordinate dalle
Società con le tre delegatarie principali, le tredici consociate -
chiamiamole - cioè quelli esistenti al momento attuale, per cui
riterrei che mettereste gli uffici in difficoltà nel rinviare ad
altra seduta, rischiando di procrastinare di un anno l'argomento. È
stato già faticoso mettere assieme tredici società da parte dei
nostri funzionari, ed ho ritenuto di abbreviare i tempi,
convocandoli tutti in una seduta plenaria da cui si usciva o
contenti o si lasciavano le cose così com'erano.
Tutti insieme hanno approvato e firmato questa convenzione che
lascia le porte aperte per il futuro a tutte le società possibili.
Può apparire voluminoso il carteggio, ma il problema non è così
complesso com'è il pacchetto che accompagna la deliberazione;
praticamente si trattava di verificare presso l'Assessorato delle
Finanze tutto il pacchetto assicurativo che vagava nei vari uffici
della Regione o vari Assessorati, per cui avevasi due assicurazioni
su uno stesso stabile e magari nessuno su un altro. Abbiamo cercato
solo di normalizzare la situazione al momento attuale. Dopo di che
qualunque Assessorato che dovesse fare delle nuove polizze, questa
naturalmente saranno aperte a tutte le compagnie presenti sulla
piazza che diano garanzia di solvibilità.
È solo dunque per problemi di natura tecnica che non condivido
la richiesta del Consigliere Viberti e non per cattiva volontà.
Presidente
- Metto in approvazione la richiesta di rinvio
ad un'altra seduta, cioè la proposta del Consigliere Viberti, che
sarebbe poi la prima seduta di novembre.
Esito della votazione:
Presenti: 25
Votanti: 19
Astenuti: 6 (Bajocco, Carral, Cout, Dolchi, Péaquin, Tonino)
Favorevoli: 1
Contrari: 18
Il Consiglio non approva.
Presidente
- Mi sembra che l'Assessore abbia accolto la
proposta di esaminare l'argomento domani o dopo domani. Il
Consiglio concorda?
Allora all'unanimità senza ulteriori dichiarazioni, il Consiglio
esaminerà o domani o dopo domani l'oggetto n. 32.
Poiché gli argomenti successivi a questo riguardano tutti,
l'Assessore all'Industria, Commercio ed Artigianato, Chabod, ed
abbiamo fatto oggi un notevole lavoro, la Presidenza propone al
Consiglio di sospendere qui i lavori e di riprenderli domani con
l'esame dell'oggetto n. 32, o nel caso di assenza dell'Assessore
alle Finanze Ramera, con l'esame dei successivi.
Il Consiglio concorda?
La seduta è sospesa.
La seduta termina alle ore 18,48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK