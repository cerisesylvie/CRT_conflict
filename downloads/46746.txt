Consiglio Regionale della Valle d'Aosta - Oggetto del Consiglio n. 3125 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3125 del 10 gennaio 2024 - Resoconto
OGGETTO N. 3125/XVI - Interpellanza: "Intenzioni del Governo
regionale in merito alle novità relative ai contratti di
apprendistato nella Pubblica Amministrazione".
Bertin (Presidente) -
Punto n. 24. La parola al
consigliere Marquis per illustrare l'interpellanza.
Marquis (FI) -
Quest'iniziativa è stata presentata a
seguito della pubblicazione del decreto del 26 dicembre 2023 con il
quale il ministro Zangrillo della Pubblica Amministrazione, di
concerto con il Ministro dell'istruzione, ha dato attuazione a
un'importante iniziativa politica, ovvero quella d'individuare un
canale privilegiato per assumere nella Pubblica Amministrazione dei
giovani neolaureati. Credo sia patrimonio comune da parte di tutti
il fatto di conoscere che ci sia bisogno delle nuove generazioni,
delle loro capacità ed energie per velocizzare il processo
d'innovazione e di digitalizzazione all'interno della Pubblica
Amministrazione. In sostanza sono previste delle riserve nella
Pubblica Amministrazione di posti fino al 10% delle proprie
capacità assunzionali e, per quanto concerne i Comuni, sino al 20%
per giovani neolaureati e sostanzialmente la misura dovrebbe venire
adottata attraverso la collaborazione tra atenei e Pubblica
Amministrazione. Sostanzialmente si dovrebbe dar luogo a delle
convenzioni con l'Università per individuare quali strumenti
assumere a tempo determinato, questo per un periodo sino al 31
dicembre 2026, per poi avere la possibilità, qualora l'esito e la
valutazione dell'esperienza sia positivo, di procedere a una
conversione di contratto a tempo indeterminato. Per questa ragione
abbiamo presentato l'interpellanza sostanzialmente per capire se
sono già state fatte delle valutazioni a livello regionale, per
capire come può essere recepita questa straordinaria opportunità e,
in caso affermativo, in quali misure e in quali tempi.
Presidente -
Risponde il Presidente della Regione.
Testolin (UV) -
Ringraziamo il consigliere Marquis per
l'interpellanza. Il decreto del Ministero per la Pubblica
Amministrazione, di concerto con il Ministero dell'Università e la
ricerca del 23 dicembre 2023, attuativo delle disposizioni del
decreto 44/2023, che ha introdotto i contratti di apprendistato di
formazione lavoro nella Pubblica Amministrazione, è già
all'attenzione dei competenti uffici regionali. L'obiettivo,
facendo leva sulle competenze statutarie in materia, è quello di
recepire nell'ordinamento regionale queste nuove forme d'ingresso
nell'Amministrazione, ragionando altresì sulle peculiarità
territoriali e sociali della Valle d'Aosta, per esempio, valutando
anche la possibilità di eventuali estensioni sperimentali per
taluni profili professionali ai diplomati, oltre che ai laureati,
il che potrebbe dare una cornice ancora leggermente più ampia di
quella prospettata.
Presidente -
Per la replica, la parola al consigliere
Marquis.
Marquis (FI) -
Grazie Presidente per la telegrafica
risposta. Sostanzialmente abbiamo capito che l'Amministrazione
regionale intende adottare delle misure di recepimento dei
contenuti previsti da questo decreto per recepirli nell'ordinamento
locale nella nostra potestà legislativa e di attuazione di misure
nel settore che abbiamo richiamato.
Per quanto ci riguarda, crediamo che questa misura sia
d'importanza straordinaria, che vada colta appieno in tutte le sue
potenzialità perché spesso e volentieri parliamo d'innovazione
nella Pubblica Amministrazione, di digitalizzazione e sappiamo
quanto questo processo, questo percorso possa essere favorito
attraverso il coinvolgimento delle nuove generazioni che hanno una
maggiore vocazione verso queste tematiche rispetto a chi è già un
po' più agiato. Pertanto contiamo che quest'iniziativa possa essere
da stimolo per il Governo regionale per andare in questa
direzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK