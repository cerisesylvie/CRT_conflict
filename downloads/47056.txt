Consiglio Regionale della Valle d'Aosta - Oggetto del Consiglio n. 3387 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3387 del 7 marzo 2024 - Resoconto
OGGETTO N. 3387/XVI - Interpellanza: "Intendimenti per far
fronte alle criticità emerse negli ultimi anni in ordine al settore
pesca e al suo rilancio nell'offerta turistica della
regione".
Bertin (Presidente) -
Punto n. 30. Consigliere Brunod, a
lei la parola.
Brunod (RV) -
Richiamando le precedenti iniziative
ispettive presentato in Consiglio regionale in merito al settore
della pesca, cioè l'interrogazione del dicembre 2021 avente come
oggetto: "Contributo regionale alla richiesta avanzata dal Ministro
della transizione ecologica per l'assunzione di responsabilità
politica in ordine al divieto di immissione in Italia di alcune
specie ittiche alloctone", l'interpellanza del marzo 2022:
"Pubblicazione sul sito del Consorzio Pesca della Valle d'Aosta
delle autorizzazioni per le immissioni ittiche a sostegno della
pesca sportiva e azioni volte a ottenere le autorizzazioni in Valle
d'Aosta di immissioni di specie ittiche non autoctone a sostegno
della stagione della pesca" e, ancora, l'interrogazione del giugno
2022: "Informazioni relative alle emissioni di specie ittiche e
progetti di ricerca su azioni di conservazione degli ambienti
acquatici" e l'interpellanza del novembre 2023: "Interventi di
ripopolamento ittico per la stagione 2024 con particolare
riferimento alla Dora Baltea".
Tenendo conto che il 19 febbraio 2024, sul sito ufficiale della
Regione, è stato pubblicato il seguente comunicato stampa: "La
Giunta ha approvato il calendario ittico 2024, inizio della
stagione della pesca domenica 31 marzo".
Prendendo atto delle informazioni riportate su Gazzetta Matin il
22 febbraio 2024, cioè "Pesca trota iridea e trota fario potranno
essere immesse in fiumi, laghi e torrenti fino al 31 dicembre
2025", che è quanto prevede un emendamento approvato nell'ambito
del decreto Milleproroghe.
Evidenziato che le conseguenze del decreto del Ministero
dell'ambiente del 2 aprile 2020 stanno causando anche nella nostra
regione incalcolabili danni economici al settore della pesca
sportiva e professionale, dell'itticoltura, del mercato dell'intero
indotto economico del settore pesca, ricettività e ristorazione; si
interpella quindi l'Assessore competente per conoscere quale sia a
oggi la situazione relativa alle immissioni ittiche sul nostro
territorio - anche, ovviamente, relativamente alle acque della Dora
Baltea - e del relativo materiale ittico a disposizione per poter
effettuare al meglio i ripopolamenti; se con l'approvazione del
calendario ittico 2024 vi siano novità positive rispetto al
calendario ittico 2023; in seguito all'accoglimento
dell'emendamento nell'ambito del decreto Milleproroghe che ha
previsto la proroga al 31 dicembre 2025 di immissione delle specie
alloctone come quelle della trota iridea, della trota fario,
atlantica in fiumi, laghi e torrenti, se vi siano delle modifiche o
integrazioni che saranno da apportare al calendario ittico 2024
recentemente approvato e come s'intende far fronte alle criticità o
limitazioni emerse in questi anni in un'ottica di rilancio del
settore pesca come integrazione dell'offerta turistica della nostra
regione.
Presidente -
Risponde l'assessore Carrel.
Carrel (PA) -
La normativa non è variata rispetto alla
precedente e prevede che le immissioni ittiche possono essere
effettuate solo con specie autoctone, salvo autorizzazione in
deroga da parte del Ministero dell'ambiente e della sicurezza
energetica previo un parere dell'ISPRA a seguito di presentazione
da parte delle Regioni di uno studio di rischio. Questo credo che
sia giusto condividerlo e sottolinearlo, perché ovviamente il
decreto che lei ha citato - cioè il decreto che è stato approvato e
convertito in legge il 23 febbraio 2024 con legge n. 18, il
cosiddetto Milleproroghe - va di fatto a ribadire quello che era
stato in precedenza e sul quale, come Regione, stiamo continuando,
insieme al Consorzio Pesca, a lavorare.
Attualmente le specie ittiche d'interesse per la Valle d'Aosta
riconosciute come autoctone dal Ministero sono la trota marmorata e
il temolo, entrambe in via di estinzione, interessate da un
progetto di recupero di riabilitazione a finanziamento europeo
denominato Life Graymarble a cui partecipano soggetti ed enti
piemontesi e valdostani, tra cui le strutture regionali opere
idrauliche, flora e fauna e il Consorzio Pesca, come ho già citato
in precedenza.
Non disponendo di pesci autoctoni per il ripopolamento, in
attesa della conclusione del progetto di recupero delle popolazioni
ittiche valdostane, la nostra Regione, in collaborazione con il
Consorzio Regionale Pesca, ha provveduto a redigere e presentare al
Ministero uno specifico studio del rischio per richiedere
d'immettere nei torrenti valdostani, a sostegno della pesca
sportiva, esemplari sterili di trota iridea e trota fario.
L'autorizzazione del Ministero è stata rilasciata per il biennio
2022-2023 con l'obbligo di rendicontare, alla fine di ogni
annualità, le azioni intraprese, i risultati delle stesse, nonché
lo stato qualitativo e quantitativo delle popolazioni ittiche e dei
corsi d'acqua interessati dalle immissioni.
Per il periodo 2024-2026, con nota a protocollo 1932 del 16
febbraio del 2024, è stata richiesta una nuova autorizzazione al
Ministero per l'immissione di trote iridee e trote fario a supporto
della pesca sportiva (previa presentazione dello studio di rischio
aggiornato delle attività svolte nell'ultimo biennio), e, in questa
previsione, era già stata introdotta nella delibera del calendario
ittico che lei giustamente ha citato; non appena saremo in possesso
della nuova autorizzazione, il Consorzio Regionale Pesca potrà
procedere alle immissioni, queste ultime, sulla falsariga di quanto
fatto l'anno scorso, riguarderanno le riserve turistiche di pesca e
la parte alta dei torrenti laterali, utilizzando trote iridee
sterili provenienti da una piscicoltura piemontese.
Il materiale ittico presente nello stabilimento di Morgex e La
Salle infatti è per il momento ancora costituito da esemplari di
dimensioni non idonee per essere immessi in natura.
Si segnala che, tra il materiale ittico presente in
stabilimento, vi sono anche esemplari di trota fario di ceppo
mediterraneo di popolazioni provenienti dalla Valle d'Aosta, che un
recente studio dell'Università di Udine, commissionato dal
Consorzio Regionale Pesca, ritiene possano essere considerate
autoctone del territorio regionale.
L'utilizzo di questo materiale per le immissioni ittiche sarà
oggetto di approfondimenti tecnico-normativi nei prossimi mesi.
La valorizzazione della pesca, quale attività turistica, è uno
dei compiti principali del Consorzio Regionale Pesca, ente pubblico
non economico, dipendente dalla Regione, composto da otto
rappresentanti di pescatori e cinque rappresentanti delle strutture
regionali competenti in materia di gestione del patrimonio
ittico.
Al supporto della pesca sportiva, nel 2023 il Consorzio
Regionale Pesca ha immesso più di 16 tonnellate di trote iridee, 13
tonnellate nelle riserve turistiche a cattura e 3 tonnellate nella
parte alta dei torrenti laterali maggiori.
Le riserve turistiche a cattura sono attualmente 7: Cogne,
Saint-Rhemy-en-Bosses, Valpelline, Valtournenche, Brusson,
Gressoney-la-Trinité e Champorcher, che nel 2023 hanno avuto una
presenza di circa 4.500 pescatori.
Inoltre il Consorzio Regionale Pesca ha venduto circa 1.700
permessi giornalieri per le acque libere, uno degli anni in cui se
ne sono venduti di più, e circa 130 permessi tra settimanali e
quindicinali.
I pescatori con permesso annuale sono rimasti sui numeri
dell'anno precedente, cioè circa 1.200 pescatori; sulla base di
questi risultati più che soddisfacenti, al fine di rendere ancora
più attraenti le riserve di pesca, il Consorzio si sta adoperando
per provvedere, con l'intervento dei pescatori volontari, e in
collaborazione con i Comuni e con l'Assessorato, alla pulizia e
alla sistemazione dei sentieri di accesso e delle sponde.
Inoltre il Consorzio intende creare specifici tratti di torrenti
che favoriscano l'accesso alle aree e alla pratica di pesca ai
pescatori meno giovani e con difficoltà motorie.
Si conferma quindi la disponibilità dell'Assessorato agricoltura
e risorse naturali a supportare ulteriormente le iniziative
regionali di rilancio del settore della pesca tramite gli
interventi di riqualificazione del territorio.
Ci tengo a confermare che i colloqui e la collaborazione con il
Consorzio Regionale della Pesca sono ottimi e, anche alla luce di
quest'iniziativa, ci siamo nuovamente confrontati, siamo pronti per
questa nuova stagione e stiamo lavorando in sinergia proprio per
cercare di raggiungere gli obiettivi che le ho appena elencato.
Presidente -
Replica il consigliere Brunod.
Brunod (RV) -
Ringraziamo l'Assessore per questi dettagli
molto tecnici ottenuti attraverso la risposta su un argomento, come
abbiamo già ribadito nelle premesse, a cui teniamo molto, in quanto
riteniamo che anche queste attività, che possono sembrare
secondarie, possono dare grandi soddisfazioni alla nostra regione,
quindi è per quello che abbiamo presentato quest'ennesima
iniziativa in merito all'argomento.
Abbiamo capito che purtroppo la complessità di questa normativa,
anche grazie a quest'emendamento, ha solamente spostato più in là
per questi due anni la possibilità di effettuare questi studi e
chiedere queste deroghe, però, in sostanza, la situazione è sempre
la medesima rispetto allo scorso anno, perché per quanto riguarda
le specie autoctone - come abbiamo ben capito - il materiale a
disposizione purtroppo non è di dimensioni idonee per poter essere
utilizzato per i popolamenti. Non l'abbiamo sentito ma
probabilmente ci andrà ancora del tempo, probabilmente degli anni,
per averlo a disposizione, per poter effettuare questi
ripopolamenti come si deve per andare incontro a questa normativa
che, purtroppo, non sembra una normativa così rispondente al
settore e alle necessità, perché ha portato delle grandi
ripercussioni negative al settore.
È giusto anche ribadire il concetto che lei ha analizzato anche
sui dati dei permessi, sicuramente analizzando magari questo breve
tempo, cioè confrontando la stagione appena passata con quella
precedente, possono anche essere in linea, come lei ha ben detto;
ma probabilmente diversi anni indietro, quando non c'era ancora la
problematica di questa normativa, i risultati sono stati molto più
soddisfacenti.
Questo sicuramente senza dare nessuna colpa a lei perché lei non
era Assessore e non è lei che ha improvvisato questa normativa,
però oggi si trova a ricoprire anche questo settore e quindi è
normale che da parte nostra ci siano queste osservazioni in modo
propositivo con attenzione al settore per cercare, tutti insieme,
di ottenere dei risultati.
Vogliamo ribadire di nuovo il concetto che ovviamente la gente
va a pescare, compra i permessi se ci sono i pesci da pescare, e,
come abbiamo già detto una volta, uno dei posti dove la gente ha
più facilità - soprattutto gli anziani o gli anziani che vogliono
iniziare anche con i giovani a pescare - è la Dora Baltea che oggi,
come ha detto anche lei, è soggetto a questa normativa per cui non
si può seminare specie non autoctone, quindi, purtroppo, è una
soluzione che disincentiva il pescatore, perché comunque sappiamo
che sia per questioni di tempo, che per questioni di agibilità, la
Dora è il posto più facile.
Ovviamente noi ci auguriamo che al più presto si cerchi di
migliorare la situazione per tornare alle potenzialità precedenti e
soprattutto per fare sinergia tra gli Assessorati perché la pesca
sì, è nel settore dell'agricoltura, ma è anche turismo, quindi
tutti insieme possiamo far crescere questo risultato per la Valle
d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK