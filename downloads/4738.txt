Consiglio Regionale della Valle d'Aosta - Oggetto del Consiglio n. 436 del 14 luglio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 436 del 14 luglio 1982 - Resoconto
OGGETTO N. 436/VII - INDICAZIONI PER LA PROGRAMMAZIONE DELLE
GRANDI STRUTTURE DI VENDITA AI SENSI DELLA LEGGE 11 GIUGNO 1971, N.
426 E DEI DD.MM. 14 GENNAIO 1972 E 28 APRILE 1976.
PRESIDENTE
: Do lettura del testo della delibera.
IL CONSIGLIO REGIONALE
-
visti gli articoli 26 e 27 della legge 11 giugno 1971, n.
426;
-
visti i DD.MM. 14 gennaio 1972 e 28 aprile 1976;
DELIBERA
di approvare le sottoriportate indicazioni per la
programmazione delle grandi strutture di vendita.
...Omissis...
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Ai fini del rilascio delle
autorizzazioni per l'apertura degli esercizi di vendita al minuto,
l'innovazione più importante della legge 11.6.1971, n. 426, oltre
all'acquisizione della professionalità da parte degli operatori,
consiste nell'aver abolito il sistema della licenza caso per caso,
sistema previsto dalla precedente legislazione dal 1926 al 1938,
che riconoscevano a ristrette Commissioni un potere discrezionale
molto ampio, il quale ha dato non pochi riflessi negativi
sull'apparato distributivo italiano. Tale sistema è stato
sostituito dalla programmazione attraverso appositi strumenti,
individuando due livelli di governo: quello comunale, tramite i
piani di sviluppo e di adeguamento, e quello regionale. In realtà i
poteri delle Regioni, per indirizzare lo sviluppo del commercio al
dettaglio, completati dall'attuale legislazione, sono relativamente
ampi. La Regione può infatti intervenire a tre livelli:
l) formazione di indicazioni programmatiche i urbanistica
commerciale per zone socio-economiche omogenee nelle quali la
Regione suddivide il proprio territorio. Possono costituire zone di
tale tipo anche le Comunità montane, istituite dalla legge
3.12.1971, n. 1102. Nel fornire date indicazioni la legge dovrebbe
precisare i criteri di programmazione della rete distributiva
attinenti alle grandi strutture di vendita (art. 21, D.M. 28 aprile
1976).
2) competenze specifiche per quanto riguarda il rilascio dei
nulla osta per le grandi unita di vendita, cioè superiori ai 400 o
1500 mt., e per i centri commerciali di interesse sovracomunale
anche in deroga ai contingenti dei piani comunali.
3) interventi surrogatori (commissario ad acta) per
l'elaborazione dei piani dei Comuni inadempienti (art. 21 della
legge). Alla Regione compete inoltre il controllo e la definizione
degli orari di apertura oltre alle competenze istituzionali in.
materia urbanistica.
La Regione dovrà pertanto individuare una strategia e degli
adatti strumenti per giungere ad una programmazione degli
interventi, che siano in precedenza concordati con i Comuni.
Così, significativamente, si esprime il dettato legislativo
nazionale.
Ma tale prospettiva non appare in alcun caso fuori luogo, in
quanto si va ad inserire in una tradizione scelta dalla politica di
governo valdostano.
Risale infatti agli inizi degli anni '70 una opposizione
politica per la programmazione come metodo di governo; in questo
senso appunto, è possibile riconoscere, ed è opportuno sottolineare
una continuità ideologica tra gli indirizzi di fondo dello schema
1973 ed i supporti metodologici del piano regionale di sviluppo
che, a partire dalle prime indicazioni discusse in Consiglio
regionale, dovrà concretare in espressione operativa coordinata di
scelte politiche complessive.
In linea con la scelta del metodo della programmazione
democratica come irrinunciabile punto di riferimento per un
corretto dispiegarsi delle attività economiche sul territorio, si
inserisce lo studio che si è realizzato per poter disporre di
elementi che forniscano i parametri di valutazione, che pongano in
grado di definire delle indicazioni programmatiche nel campo
commerciale, in sintonia con quel metodo di governo regionale che
si è ormai consolidato in leggi e prassi e che costituisce comunque
una componente positiva e necessaria di una qualsiasi politica di
interesse generale.
E' proprio in questa distinzione che entra in gioco la grande
distribuzione, venutasi a localizzare in ambiti non esclusivamente
funzionali della popolazione residente, anche senza misurare la
capacità di questi grandi impianti distributivi.
In parole povere con ciò non si intende certo auspicare la
presenza di troppi altri grandi esercizi commerciali, ma è
necessario che la grande distribuzione accetti di contrattare la
propria presenza, la propria consistenza, la propria localizzazione
nella Valle, così che, senza comprimere in misura inaccettabile le
sue ragioni di profitto, essa si adatti a svolgere anche quelle
funzioni sociali, fin quando è ammissibile, che le funzioni private
non contribuiscono a fornire in misura adeguata.
PRESIDENTE
: E' aperta la discussione generale.
Ha chiesto di parlare il Consigliere Carlassare, ne ha
facoltà.
CARLASSARE - (Dem. Prol. - Nuova Sin.):
Leggendo la
relazione, mi sono sorti alcuni dubbi sull'effettiva validità di
questa ricerca. Per esempio, non sono stati presi dei campioni di
quante siano effettivamente le persone che in Valle d'Aosta abitano
le seconde case, e di conseguenza affluiscono nei grossi magazzini;
non è stata fatta una ricerca approfondita su quanto incida il
traffico in Valle ed in ultima analisi quante sono le persone che,
attraversando la nostra Regione, si fermano ad acquistare merci
nelle strutture di vendita valdostane; inoltre ad una mia precisa
domanda posta ad un ricercatore su quanto avesse modificato la
struttura di vendita esistente l'apertura di un magazzino un po'
particolare come la CO.IN.OP a Pont-Saint-Martin, mi è stato
risposto che le ricerche, quindi i dati, si erano fermati
anteriormente all'apertura di questa struttura. Noi, non fosse
altro che per le reazioni che avevano avuto a suo tempo i
commercianti della Bassa Valle, riteniamo che questo magazzino
abbia modificato parecchio la situazione da tutti i punti di
vendita.
Fatte queste considerazioni, ritengo che prima di tutto sia
necessario fare chiarezza su questi aspetti se si vuole in seguito
legiferare in modo da non creare ulteriori storture. E' chiaro che
per arrivare a stabilire che intorno ad Aosta ci sono i famosi
grandi magazzini e che altrove ce ne sono pochi, non occorreva una
grande ricerca, per cui le indicazioni che scaturiscono mi paiono
banali.
Vorrei a questo punto domandare all'Assessore quanto è venuta a
costare questa ricerca, e quali garanzie si richiedevano dallo
studio esecutore, perché, per le motivazioni di cui parlavo prima,
mi pare che le conclusioni siano di un'estrema superficialità, per
cui c'è il rischio di deliberare senza avere una precisa visione
della reale situazione del commercio in Valle.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Questa ricerca è stata commissionata
dalla Giunta regionale a seguito di una mozione presentata dal
nostro Gruppo, che il Consiglio aveva approvato.
La mozione partiva dalla constatazione ormai evidente che uno
sviluppo incontrollato di grossi centri di vendita, soprattutto
alle porte di Aosta, poteva provocare una crisi per il settore
commerciale diffuso nel tessuto della città di Aosta e dei paesi
circostanti. Già allora si disse che un processo di modernizzazione
del settore distributivo era necessario, ma che se la crescita di
questi centri commerciali fosse stata lasciata solo alle leggi di
mercato, si sarebbero potuti creare degli inconvenienti ancora più
gravi. La Giunta ha affidato una ricerca, sulla base della quale si
sarebbero dovute trarre le conclusioni in merito alla
programmazione delle grandi strutture di vendita.
La ricerca, ed abbiamo avuto modo di dirlo già un'altra volta, è
stata voluminosa come quantità ma discutibile nella qualità, nel
senso che portava una ingente mole di dati che tuttavia si
fermavano ad una fotografia della realtà della nostra struttura
commerciale, per cui i risultati che oggi abbiamo sottomano sono
abbastanza deludenti. I dati che emergono dalla ricerca indicano
che la percentuale di spesa presso le strutture tradizionali è
abbastanza ridotta rispetto alla media nazionale, indice questo di
una presenza sovradimensionata di punti di vendita. Inoltre si
mette in evidenza il fatto che la scarsa specializzazione e le
difficoltà di rinnovo delle attrezzature tradizionali danno al
settore commerciale una certa staticità, che gli addetti al settore
commerciale hanno un'età media piuttosto alta, e che è largamente
presente la conduzione familiare. L'ultimo elemento negativo
fornito da questa indagine è che le forme associative fra i
dettaglianti sono sostanzialmente mancanti (in effetti sono
limitatissime).
Il salto ed il passaggio da queste affermazioni alla proposta è
incomprensibile nel senso che non siamo riusciti a capire a cosa è
servita la ricerca quando si guardano le conclusioni del lavoro. A
parte un comma che a mio avviso sfiora il ridicolo - tipico di chi
vende un prodotto a chi lo ha pagato - in cui si esaltano le
capacita programmatorie della Regione valdostana, si sono fatte
delle scelte per esclusione; infatti si dice che questi centri
esistono ad Aosta, Saint-Vincent e Châtillon, quindi per esclusione
si scelgono Morgex, Etroubles, Pont-Saint-Martin. La funzione di
questi centri dovrebbe essere: turistico-residenziale quella di
Morgex, frontaliera quella di Etroubles, residenziale quella di
Pont-Saint-Martin, dimenticando che a Pont-Saint-Martin esiste
anche l'esperienza della CO.IN.OP.
Altro è difficile dire di questa ricerca: la nostra opinione è
che si tratta di un documento privo al suo interno di una qualche
volontà o espressione politica della Giunta o della maggioranza; si
tratta di alcune indicazioni - per altro molto carenti - lasciate
ai tecnici, per cui dobbiamo esprimere la nostra perplessità
sull'utilità di questo piano.
Le perplessità sono maggiori se si ritorna a quelle affermazioni
di carattere generale che erano state fatte nella prima parte delle
ricerca, che inducono alla necessità di una politica regionale di
aggregazione degli operatori esistenti; la scelta che facciamo oggi
con questo piano è quella di dire no e basta. A nostro avviso,
all'interno delle indicazioni della Regione non solo dovrebbe
essere consentita la possibilità di aggregazione degli esercizi
commerciali esistenti, ma questa dovrebbe essere indicata ed
agevolata.
PRESIDENTE
: Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Non starò a ripetere quanto detto
dal Consigliere Tonino, perché sarebbe una inutile perdita di
tempo. A parte il fatto che questo piano è stato portato in
Consiglio regionale con notevole ritardo e non già a causa della
Commissione o gli organi che dovevano essere consultati, ma
piuttosto per colpa di chi l'ha elaborato, vorrei sottolineare che
questi 40 milioni, tanto era l'ammontare previsto dalla delibera di
Giunta, sono stati abbastanza mal spesi, perché nel piano non ci
sono indicazioni precise, si va per esclusione, ignorando quindi la
questione importante della politica della grande distribuzione.
Un fatto ancora più grave si ha per quanto concerne l'area
urbana di Aosta; più specificatamente, a pag. 16 della relazione
che ci è pervenuta si dice: "nelle aree urbane regionali
(considerando come tali principalmente Aosta, ma per certi aspetti
anche Pont-Saint-Martin e per altri anche il micro-sistema urbano
Châtillon/SaintVincent) potrebbe invece essere consentita dai
"governi del commercio" ovviamente entro precisi limiti, una certa
concorrenzialità sia fra esercizi esistenti, sia fra questi nuovi
impianti". Praticamente non si dice assolutamente niente: si è
individuata una certa situazione, però si afferma che i "governi di
commercio" possono rilasciare le licenze che preferiscono.
E' di questi giorni la notizia che la Rinascente vuol venire ad
insediarsi ad Aosta; ci sono gia al riguardo delle trattative con
una grossa azienda aostana per l'acquisizione di certi locali e
risulta che ci siano delle grosse pressioni affinché il Comune di
Aosta rilasci la licenza per una tabella attualmente mancante a
questo magazzino che sembra disponibile a cedere l'attività,
dopodiché si andrà a costituire un nuovo centro commerciale, che
veramente non è previsto in questo piano, ma che ci si è premurati
di poter salvare con quanto detto a pag. 16.
A questo punto vorrei delle risposte precise e puntuali da parte
dell'Assessore e cioè se è disponibile ad avallare un'operazione
del genere che andrebbe a danneggiare soprattutto i piccoli
commercianti di Aosta, che sono già stati penalizzati da quel
selvaggio insediamento di centri commerciali alla periferia della
nostra città.
Ritengo che questo piano si potrebbe votare o non votare, in
quanto non dice assolutamente niente e di fatto non dà nessuna
indicazione; non avevamo certo bisogno di spendere quaranta milioni
per dire all'Assessore che poteva concedere l'autorizzazione ad
aprire un ipermercato a Pont-Saint-Martin, Morgex, o Etroubles,
quando lo ha fatto altre volte senza aver sentito il parere
dell'ISCOM. Io voto a favore di questo piano, proprio perché non ha
nessun significato, ma chiedo all'Assessore Chabod, che spero sia
in grado di rispondermi, se sono fondate le voci di un possibile
insediamento della Rinascente o della Upim nella nostra città, e se
è favorevole a questo insediamento.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Vorrei cominciare con il rispondere al
Consigliere Carlassare. Come è stato detto, la CO.IN.OP. non c'era
ancora quando abbiamo elaborato questo piano, che è stato
commissionato a seguito di una mozione, come è stato ricordato.
D'altronde la Regione pensava già da tempo di far eseguire questa
ricerca di mercato per vederne i risultati. Non so se tutti avete
ricevuto il malloppo di volumi mandati dall'ISCOM; penso che non si
tratti di una cosa tanto per ridere, visto che si è condotta una
specie di indagine per vedere la popolazione ed il turismo
esistenti. Non è stato possibile avere i dati relativi alle persone
che passano per la Regione e si fermano, perché sono difficilmente
reperibili.
Al Consigliere Minuzzo voglio dire che non so niente né della
Upim nè della Rinascente: so che una ditta di Aosta ha chiesto la
tabella 8, ma non so altro, e penso che la cosa non c'entri per
niente con l'approvazione di questo piano.
PRESIDENTE
: Ha chiesto di parlare il Consigliere
Carlassare per dichiarazione di voto, ne ha facoltà.
CARLASSARE - (Dem. Prol. - Nuova Sin.):
Intanto voglio
precisare che questa enorme massa di dati è stata reperita nel modo
più semplice, perché sono tutti dati che sono disponibili in
Regione, per cui questi signori sono venuti qui e se li sono fatti
dare, assemblandoli poi in qualche modo.
Si possono effettuare, per avere dei dati non conosciuti, delle
ricerche sul campo e delle proiezioni di queste ricerche. Quindi,
per quanto riguarda la fotografia della realtà commerciale derivata
dal turismo o dal passaggio di flussi turistici dalla Valle
d'Aosta, questi signori, non essendo i dati disponibili in Regione,
hanno detto semplicemente che erano di difficile reperibilità e non
ne hanno tenuto conto nell'elaborazione del piano.
Per quanto riguarda il magazzino di Pont-Saint-Martin, vorrei
precisare che quando questa ricerca è stata fatta la CO.IN.OP.
esisteva; non esisteva invece quando sono stati raccolti i dati
utilizzati da questi signori, che si sono guardati bene, anche in
questo caso, dal fare indagini sul campo per rendersi conto delle
variazioni intervenute nel tessuto commerciale di quella zona in
seguito all'apertura di una Cooperativa dove possono affluire
migliaia di soci.
Tutto questo non è stato preso in esame, si è fatto un lavoro
non qualificato che non è possibile prendere come base valida per
fare delle scelte sul piano politico: di conseguenza voterò
contro.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Voteremo contro non certo alla
necessità di un piano che regoli lo sviluppo di queste grandi
strutture di vendita, ma ad un piano con questi contenuti, perché
un giudizio di merito rispetto alle indicazioni che ci sono state
fornite è impossibile darlo.
Le scelte qui sono state fatte per esclusione, in base ad alcuni
elementi da tutti conosciuti; al di là di questi non ci sono
indicazioni più approfondite.
Il fatto di dichiararsi d'accordo con una struttura commerciale
diffusa, vuol dire prendere atto della realtà che esiste; però poi
si conclude che per, quanto riguarda le grosse strutture, rimangono
dei buchi in bassa Valle dove ci potrebbe essere l'interesse ad una
certa arginatura di un flusso commerciale che si rivolge verso
Ivrea, ma non si riesce a capire sulla base di quali elementi, per
cui noi non possiamo assolutamente condividere questo tipo di
conclusione.
PRESIDENTE
: Metto in approvazione la delibera in
oggetto.
ESITO DELLA VOTAZIONE
Presenti: 22
Votanti: 22
Favorevoli: 16
Contrari: 6
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK