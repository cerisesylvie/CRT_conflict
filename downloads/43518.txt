Consiglio Regionale della Valle d'Aosta - Oggetto del Consiglio n. 831 del 22 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 831 del 22 luglio 2021 - Resoconto
OGGETTO N. 831/XVI - Interpellanza: "Motivazioni del ritardo
nella predisposizione del Piano triennale 2021-2023 degli
interventi di prevenzione e contrasto della violenza di
genere".
Bertin (Presidente) -
Punto n. 35 all'ordine del giorno.
Illustra il consigliere Manfrin.
Manfrin (LEGA VDA) -
Purtroppo non siamo noi consiglieri
a fare i titoli. Se avessi potuto fare il titolo io non avrei
chiesto le motivazioni del ritardo, ma avrei intitolato questa
interpellanza "Anomalie nella predisposizione del piano triennale
2021-2023 degli interventi di prevenzione e contrasto alla violenza
di genere". Questa è semplicemente un esame della delibera di
Giunta e del piano che è allegato alla delibera di Giunta regionale
n. 727 del 21 giugno 2021, ho trovato alcune anomalie e quindi
giustamente ho ritenuto opportuno chiedere chiarimenti.
Iniziamo con due frasi contenute all'interno di questa
relazione. Si scrive che la stesura del piano triennale 2021-2023,
di seguito denominato piano, è tutt'ora in fase di redazione e io
mi sono chiesto: ma caspita, siamo a luglio del 2021 e il piano
2021-2023 è ancora in scrittura a oggi? Mi pare che ci sia qualche
ritardo e non capisco come mai.
Altro pezzo, questo è il riassunto dei lavori che sono stati
fatti su questo piano e si scrive: "Definizione della tematica
oggetto del bando del finanziamento dei progetti antiviolenza di
prevenzione e informazione contro la violenza di genere relativo
alle annualità 2020-2021". Anche qui, com'è possibile che nel 2021
si stia ancora definendo la tematica oggetto del bando di
finanziamento, mi è sembrata una frase un po' strana. Ormai il
2020-2021 è quasi non dico finito, però siamo al 2021 avanzato e
non capisco come mai si sia ancora in discussione.
Ma tralasciamo questo aspetto tempistico e veniamo un po' alle
cose che sono ancora più curiose. Viene evidenziato che le
iniziative, le attività realizzate dal forum si sono svolte in
applicazione alle quattro aree tematiche di lavoro individuate con
il piano triennale di interventi contro la violenza di genere. Per
quanto riguarda la formazione ho notato l'iniziativa denominata "Il
conflitto e la violenza nelle relazioni familiari". Questa
iniziativa viene destinata a mediatori interculturali, operatrici
della Casa rifugio, assistenti sociali, educatori e psicologi.
Questo piano mi ha aperto una curiosità, perché ho avuto modo di
confrontarmi direttamente con le persone che si occupano del centro
antiviolenza e mi sono chiesto se questo corso sia rivolto anche
alle figure maschili, perché siccome si è insistito molto sul
patriarcato e su tante altre belle amenità, mi sono chiesto
effettivamente se questi corsi siano destinati solo alle figure
femminili o anche alle figure maschili. Tralasciamo il fatto che
qualcuno ha indicato come violenza istituzionale un senatore della
Lega: c'era un bel manifesto che lo testimoniava, ma questo ce lo
ricordiamo e ce lo teniamo per noi. Quindi questa è la seconda
domanda: questi corsi verranno rivolti anche agli uomini o è
esclusiva competenza delle donne occuparsi dei temi relativi alla
violenza sulle donne?
La terza domanda è sulla prevenzione, sensibilizzazione e
informazione, dove in realtà ci incrociamo, perché si parla di un
evento che si è tenuto alla Cittadella dei Giovani e si iscrive
quale modo di contrasto alla violenza questo evento denominato
"Festival delle ragazze" che si è tenuto alla Cittadella dei
Giovani. Ora, è giusto e anzi assolutamente necessario intervenire
affinché la violenza contro le donne, io direi la violenza contro
tutti, sia assolutamente combattuta, ma io guardo gli eventi che
vengono incasellati sotto questa formula e vedo che in realtà
l'obiettivo di questo festival è combattere gli stereotipi di
genere, promuovere le pari opportunità, scardinare
cliché
e
discriminazioni; non c'è violenza nella parola e nell'obiettivo,
però si parla di femminismo, invece, in questa bella rassegna.
Abbiamo già esaminato in quest'aula i libri che sono stati
presentati nelle varie iniziative. C'era il libro "Rivoluzione Z:
diventare adulti migliori con il femminismo", di Giulia Blasi, nel
quale si sostiene che per sciogliere questi dubbi e raggiungere una
forma di autocoscienza il femminismo è tutt'ora uno strumento
importante, efficace ed illuminante, perché il patriarcato è
tutt'altro che scomparso dalla nostra società. Una frase che
evidentemente evidenzia ancora la teoria secondo la quale questo
femminismo radicale crede nell'esistenza del patriarcato, con
questo sistema di oppressione che costringe gli uomini e le donne
in categorie, considera le donne come oppresse storicamente dagli
uomini e crede in una società rivoluzionaria femminista che, oltre
a rifiutare la famiglia come istituzione nel matrimonio, si batte
per l'eliminazione del genere. Secondo me tutto questo rientra
esattamente nello stesso disegno.
Altro libro è quello di Lorenzo Gasparrini, che viene presentato
sempre a questo festival e che dovrebbe essere contro la violenza.
L'autore, che si definisce
blogger
attivista e antisessista,
ci presenta il libro "Perché il femminismo serve anche agli
uomini". Anche qui abbiamo sempre la solita sequela di improperi
contro il sistema patriarcale, oppressivo contro le donne e
quant'altro. Poi non può mancare il libro di Emanuela Abbattecola
"Pink is the new black" che ci presenta l'insidioso mondo degli
stereotipi di genere nella scuola dell'infanzia, io direi una vera
piaga sociale dei nostri giorni. Infine, anche qui decisamente
attinente con la violenza, la ciliegina sulla torta è la presenza
del transessuale Porpora Marcasciano, storica attivista trans e
presidente del Movimento Identità Trans, che ha presentato nello
spazio pubblico, sempre contro la violenza di genere, libri di
pregevole fattura quale "AntoloGaia", "L'aurora delle trans
cattive" e l'indimenticato " Tra le rose e le viole: la storia e le
storie di transessuali e travestiti ". Tutte queste che si
iscrivono nelle iniziative sulla violenza di genere.
Io ho letto la definizione di violenza, che così viene definita:
atto o comportamento che faccia uso della forza fisica con o senza
l'impiego di armi o altri mezzi di offesa per recare danno ad altri
nella persona, nei beni o nei diritti. Io non ho rilevato in questa
presentazione di libri sui transessuali, sul femminismo, sul
patriarcato, nessuno di questi caratteri che rispondano a questa
violenza.
Infine, ho letto con particolare raccapriccio che nel programma
viene inserito un pezzo. Innanzitutto ci si dispiace per non aver
potuto organizzare presso l'Istituto regionale Adolfo Gervasone di
Châtillon il progetto "Big Bang Gender", che appunto avrebbe dovuto
tenersi in questa struttura. Io non so cosa contenesse questo
progetto "Big Bang Gender", ma confido che lei, Assessore, ci possa
spiegare che cos'è e soprattutto quale attinenza abbia con la
violenza. Poi con brivido e raccapriccio anche qui ho letto che si
vogliono approfondire dei temi e c'è scritto: "Si è valutata la
possibilità di destinare la quota dei fondi a supporto di tale
attività di informazione e sensibilizzazione finanziando un
progetto, da una parte, e dall'altra stimolare nell'opinione
pubblica e nella società civile una riflessione sul tema della
violenza di genere, ponendo particolare attenzione su fenomeni
ancora poco conosciuti come il
body shaming
, il
gender
gap
, il
catcalling
e il
mansplaining
. Ritorniamo
ai termini inglesi di cui abbiamo parlato la volta scorsa.
Io le chiedo, Assessore, il body shaming - tutte parole inglesi,
perché le fanfaluche le importiamo sempre dagli Stati Uniti -
quella pratica di prendere in giro una persona per le
caratteristiche fisiche, che vale per gli uomini e per le donne,
credo che sia equanime, può essere associata alla violenza di
genere? Cioè, è una violenza se dico "hai il naso lungo"? Perché io
il concetto di violenza, che è quello che ho letto sul vocabolario,
lo immaginavo un po' diverso.
Il gender gap, che invece è, per esempio, la differenza
salariale tra uomini e donne, è una violenza? Io credo che sia
materia di rivendicazione sindacale. Se c'è uno stesso
inquadramento tra un uomo e una donna e una donna viene pagata
meno, c'è sicuramente la possibilità di fare ricorso per le vie
normali e quindi evidentemente vedersi riconosciuto un diritto che
è tale a tutti gli effetti.
Il catcalling poi, non lo dimentichiamo, è quella pratica di
fischiare alle ragazze solitamente in strada, che viene parificato
alla violenza. Sicuramente non è una pratica di buona educazione e
di civiltà, ma associare un fischio a una violenza oggettivamente
mi sembra un paragone un po' azzardato.
E poi non dimentichiamo il mansplaining. Io non so se lei,
Assessore, ha avuto modo di approfondire il termine del
mansplaining. Questo termine, sempre importato dagli Stati Uniti,
sostanzialmente che cosa dice? È una pratica che ci dice che è
offensivo se l'uomo si mette a spiegare alla donna cose che la
donna conosce già, e questa sarebbe una violenza. Io oggettivamente
in questa aula, Assessore, devo dire che sono stato oggetto di
womensplaining
, perché ci sono state delle donne,
soprattutto nella scorsa legislatura, che hanno preso in giro la
nostra intelligenza spiegandoci cose che conoscevamo benissimo, ma
non ci siamo mai rivolti a un centro antiviolenza, fa parte del
gioco della politica e ne prendiamo atto. Però che tutto questo
venga inserito sulle pratiche antiviolenza oggettivamente è
sembrato decisamente fuori luogo.
Presidente -
Per la risposta l'assessore Barmasse, ne ha
facoltà.
Barmasse (UV) -
Quali siano le motivazioni dei ritardi di
stesura del piano triennale della definizione della tematica
oggetto del bando di finanziamento dei progetti antiviolenza, di
prevenzione e di informazione contro la violenza di genere,
relativo all'annualità 2020-2021. Il piano triennale degli
interventi di prevenzione e contrasto della violenza di genere, di
cui all'articolo 3 della legge regionale n. 4 del 25 febbraio 2013,
avente a oggetto "Interventi di prevenzione e di contrasto alla
violenza di genere e misure di sostegno alle donne vittime di
violenza di genere", è lo strumento con cui, sulla base delle
indicazioni del forum permanente contro le molestie e la violenza
di genere, sono definiti gli indirizzi e le priorità delle azioni
finalizzate alla prevenzione della violenza di genere. Il piano,
predisposto dalla Giunta e approvato dal Consiglio regionale, è
diretto a orientare e coordinare l'azione di tutti i soggetti
pubblici e privati in materia di sensibilizzazione, prevenzione e
contrasto della violenza di genere.
Specificatamente alla stesura del piano triennale 2021-2023, i
ritardi sono da imputarsi a diversi fattori. Nello specifico: per
la stesura del documento si è scelta la modalità della revisione
partecipata, per renderlo il più possibile coerente con le esigenze
del territorio e rispettoso della sensibilità di quanti operano a
vario titolo nel contrasto della violenza di genere (tale azione ha
necessariamente richiesto un po' di tempo); la necessità di
revisionare nuovamente la bozza del documento alla luce dei
cambiamenti dei diversi componenti del forum permanente contro le
molestie e la violenza di genere; l'impatto che l'emergenza
sanitaria da Covid-19 ha avuto in termini di carico di lavoro sulla
struttura regionale competente, referente anche per il servizio
sociale professionale regionale coinvolto direttamente nella
gestione dell'emergenza da Covid-19, oltre alla carenza di
personale già più volte evidenziata anche in questa sede; la
necessità di riaggiornare il documento alla luce delle ricadute
dell'emergenza sanitaria da Covid-19 sul sistema dei servizi, in
particolar modo per ciò che concerne la Casa rifugio e il Centro
Donne Contro la Violenza e di fornire gli ultimi dati relativi
all'utenza riferiti all'ultimo triennio 2018-2020 (gli ultimi dati
sono stati trasmessi alla struttura regionale competente nel mese
di giugno); la necessità di ripresentare il documento aggiornato al
forum permanente contro le molestie e la violenza di genere per
l'approvazione dopo ogni sostanziale modifica.
Per quanto riguarda il bando relativo all'annualità 2020-2021,
per il finanziamento dei progetti di prevenzione e di informazione
contro la violenza di genere previsti dall'articolo 4 della citata
legge, lo stesso è stato approvato con la deliberazione di Giunta
regionale n. 941 del 18 settembre 2020 e pertanto senza alcun
ritardo. Il bando relativo all'anno 2021-2022 sarà invece
presumibilmente approvato nell'autunno 2021, a seguito di
convocazione del forum permanente contro le molestie e la violenza
di genere e la definizione della nuova tematica oggetto dello
stesso.
La seconda domanda, se l'iniziativa formativa al conflitto e
alla violenza nelle relazioni familiari verrà organizzata in futuro
e se a questa potranno partecipare anche figure maschili.
L'iniziativa formativa, il conflitto e la violenza nelle relazioni
familiari, prevista nel piano di formazione continua 2018 del
personale sociosanitario, socioassistenziale e socioeducativo, poi
rinviata anche a causa dell'emergenza sanitaria, sarà organizzata
dalla USL della Valle d'Aosta nel secondo semestre del 2021. A tale
iniziativa, rivolta a mediatori interculturali, operatrici del
servizio Arcolaio, operatori sanitari, assistenti sociali,
educatori e psicologi, potranno partecipare anche figure maschili
afferenti a tali figure professionali.
Si informa inoltre che lo scorso 9 luglio è stato siglato, per
iniziativa della Procura della Repubblica presso il Tribunale di
Aosta, un protocollo di intesa per la prevenzione e il contrasto
delle violenze tra tutte le istituzioni e altri soggetti non
istituzionali interessati: il Tribunale ordinario di Aosta e la
Procura della Repubblica, la Presidenza della Regione, il
Dipartimento politiche sociali, la Sovrintendenza agli studi,
l'Azienda USL, le Forze dell'ordine, la Consigliera di parità, il
Centro Donne contro la violenza, l'Ordine dei giornalisti, l'Ordine
degli psicologi, l'Ordine degli avvocati, l'Ordine degli assistenti
sociali e l'Associazione Soroptimist International Club Valle
d'Aosta. Tale protocollo sancisce l'impegno di tutte le istituzioni
firmatarie a promuovere lo sviluppo e il consolidamento di una rete
integrata di servizi, al fine di prevenire e contrastare il
fenomeno della violenza contro le donne, i ragazzi e i soggetti
vulnerabili in generale, anche attraverso lo sviluppo e la
condivisione di procedure operative in grado di attivare interventi
virtuosi che siano volti a prevenire i fenomeni di violenza o ad
attivare un circuito efficace di raccordo per la rapida presa in
carico dei soggetti vittime di violenza.
Nell'ambito di tale protocollo, uno degli impegni assunti dal
Dipartimento politiche sociali è l'elaborazione di iniziative e
strategie volte al recupero dei soggetti autori di delitti commessi
con violenza. In tale contesto il Dipartimento politiche sociali ha
in programma una iniziativa formativa, finanziata nell'ambito del
fondo sociale europeo, piano operativo 2014-2020, rivolto agli
operatori del territorio e alle forze dell'ordine che vengono in
contatto con i soggetti maltrattanti e finalizzata ad
approfondimenti sulla tematica della violenza di genere e alla
definizione di modelli di presa in carico dei soggetti autori di
violenza. Tale iniziativa di formazione è prevista a partire
dall'autunno 2021 e per tutto l'anno 2022.
Che cosa contenesse il progetto Big Bang Gender e in quale
maniera il
body shaming
, il
gender gap
, il
catcalling
e il
mansplaining
ricadano nella
fattispecie nella violenza contro le donne; qui l'ha già spiegato
lei prima, Consigliere, così adesso imparo anch'io qualcosa!
Il progetto Big Bang Gender è stato presentato dall'Istituto
regionale Gervasone nell'ambito del bando per il finanziamento dei
progetti antiviolenza di prevenzione e di informazione contro la
violenza di genere, ai sensi della legge regionale n. 4 del 25
febbraio 2013, annualità 2019-2020, approvato dalla deliberazione
della Giunta regionale n. 1214 in data 6 settembre 2019. I progetti
ammessi a finanziamento dovevano approfondire la tematica
individuata dal suddetto bando, che per l'anno 2019-2020 voleva
promuovere una riflessione che vedeva coinvolte in prima linea le
giovani generazioni sul tema delle manifestazioni d'odio nei
confronti delle donne attivate attraverso i
social network
,
Facebook, Twitter, WhatsApp, eccetera, attraverso offese sessiste,
esposizione di immagini private e intime rubate e persecuzioni
online
.
Si richiedeva una riflessione sul significato dei comportamenti
che sono alla base della violenza sulle donne e che il
web
amplifica e diffonde offrendo una piattaforma globale dove
riversare odio e aggressività. Il presunto anonimato che la rete
garantisce favorisce la diffusione di contenuti violenti e
sessisti, che diventano virali e inarrestabili.
Il progetto Big Bang Gender rispondeva pienamente ai requisiti
disciplinati dal bando di cui al punto precedente. Lo stesso,
infatti, era il frutto del raccordo di più enti e associazioni
presenti sul territorio. Nello specifico il partenariato del
progetto era costituito da: cooperativa sociale Noi e gli Altri di
Aosta, Istituzione scolastica Abbé Prosper Duc di Châtillon, Comune
di Châtillon, Polizia locale di Châtillon e RAI Valle d'Aosta, che
si erano posti l'obiettivo di intraprendere un percorso sinergico
destinato ai ragazzi, volto alla condivisione e alla rielaborazione
di pratiche e modalità di prevenzione nei confronti della violenza
di genere, in particolar modo nell'odio online. Il progetto si
proponeva di accompagnare gli studenti dell'Istituzione scolastica
Abbé Prosper Duc di Châtillon nell'analisi del linguaggio usato sui
social media
come veicolo di odio nei confronti delle donne.
Partendo dai contenuti vicino alle esperienze e alle pratiche dei
ragazzi e delle ragazze, videogiochi, post sui social network,
chat
e canzoni, si sarebbe analizzato il linguaggio quale
potente veicolo di stereotipi e odio. Alcuni aspetti avrebbero
accompagnato i ragazzi in un percorso il cui fine sarebbe stato
quello di far comprendere che le parole sono importanti e possono
essere utilizzate per emarginare, ferire, etichettare, discriminare
gruppi o singoli individui e che i significati possono cambiare a
seconda del contesto o di colui che parla. Ci si sarebbe inoltre
soffermati sulla comprensione dei termini stigmatizzanti, mettendo
in luce come alcune affermazioni, pur non contenendo parole
scurrili ed esplicitamente offensive, possono essere di incitamento
all'odio. Il risultato di questo lavoro di approfondimento avrebbe
poi reso possibile l'avvio di una seconda fase progettuale nella
quale gli studenti sarebbero stati accompagnati nell'elaborazione
di cartelloni esplicativi oggetto di una mostra finale.
Il progetto, sebbene approvato e ammesso a finanziamento, non è
stato avviato in quanto l'ente capofila, cioè l'Istituto Gervasone,
ha successivamente comunicato l'impossibilità della realizzazione e
la conseguente rinuncia al contributo economico riconosciuto.
Rispetto alla seconda parte del quesito invece sì forniscono di
seguito le definizioni di altre condotte e atteggiamenti da
considerarsi a pieno titolo nelle forme di violenza e aggressione
perpetrate oggigiorno, che purtroppo sono ancora poco conosciuti e
talvolta non sono ricompresi nella fattispecie della violenza di
genere, in quanto vengono classificati come comportamenti
socialmente accettati o ragazzate.
Il body shaming o derisione del corpo è l'atto di deridere o
discriminare una persona, indipendentemente dal suo sesso, per il
suo aspetto fisico. È una forma di bullismo e di violenza
psicologica. Qualsiasi caratteristica fisica può essere presa di
mira: l'adiposità o la magrezza, l'altezza o la bassezza, il colore
dei capelli, eccetera. Il carattere fisico viene colpito in quanto
ritenuto non aderente ai canoni estetici o stereotipi in cui la
vittima vive. Si tratta di una violenza che colpisce
prevalentemente le donne, ma non solo. Ad esempio, "sei troppo
magra" o "sei troppo magro, sei troppo grassa, troppo grasso, hai
troppi peli, ne hai troppo pochi" e c'è anche un termine che non vi
leggo.
Catcalling, il cui termine deriva dalla fusione dei termini
cat
e
calling
, cioè "gatto" e "chiamare", si
riferisce a molestie verbali rivolte prevalentemente a donne
incontrate per strada e comprende commenti indesiderati, gesti,
strombazzi, fischi,
avance
sessuali. Il fenomeno è in
crescita e condiziona molte donne che non si sentono più libere di
camminare per strada e indossare ciò che vogliono. Le molestie di
strada non sempre includono azioni o commenti o connotazioni
sessuali, infatti a volte prevedono insulti che fanno riferimento a
religioni, classi sociali e disabilità. Il fenomeno viene spesso
banalizzato e considerato come semplice apprezzamenti senza intento
di molestia. Esempi: "ciao, ma quanto sei bella" o "che bel sedere
che hai".
Mansplaining è un termine che nasce dall'unione di
man
"uomo" e
explain
"spiegazione", grazie al quale è stato
possibile circoscrivere situazioni che non sempre è facile rilevare
e far notare, nelle quali sono presenti sottili condotte di sotteso
sessismo insite nel modo di dialogare e di approcciare.
Mansplaining è la spiegazione fatta spesso da un uomo a una donna
in modo condiscendente, senza tener conto del fatto che chi spiega
abbia meno competenza di chi ascolta: quando un uomo spiega a un
ingegnere come funziona una caldaia, quando si parla di violenza di
genere, eccetera.
Presidente -
Assessore!
Barmasse (UV) -
Si, taglio e concludo, abbia
pazienza.
Quali attinenze avessero le iniziative contenute
nell'interpellanza con la giornata internazionale contro la
violenza sulle donne. Incorre innanzitutto specificare che
l'iniziativa consiliare 369 fa riferimento all'evento "Festival
delle ragazze" svoltosi a novembre 2020 nell'ambito del progetto
"Genere in movimento".
Così come previsto dall'articolo 1 legge regionale 4 del 2013,
la Regione riconosce in ogni forma di violenza di genere una
violazione dei diritti umani, dell'integrità fisica e psicologica,
della sicurezza, della libertà e della dignità della persona.
L'importanza della prevenzione viene pertanto perseguita anche
attraverso la sensibilizzazione e l'informazione. In Valle d'Aosta
le campagne di comunicazione contro la violenza, ovvero iniziative
volte a far conoscere i variegati aspetti della violenza di genere,
sono state realizzate prevalentemente in occasione della giornata
mondiale per l'eliminazione della violenza contro le donne.
In tale contesto l'associazione Dora Donne in Valle d'Aosta ha
voluto inserire la propria iniziativa, che riguardava i diversi
eventi afferenti a un unico progetto in capo all'associazione
medesima, intitolato "Generi in movimento: storia e riflessioni".
Il cosiddetto Festival delle ragazze prevedeva tre incontri su
tematiche specifiche: Lettura di Storia Trans, Perché il femminismo
serve alle donne e anche agli uomini, Rivoluzione Z. Stimolare la
riflessione e diffondere informazioni in merito a diversità di
identità di genere o alla evoluzione del movimento femminista si
configurano come iniziative di informazione e
sensibilizzazione.
Avrei finito e scusate per il ritardo. Abbiamo imparato un po'
di terminologia che non conoscevo neanche io. Una cosa -
adesso ci saranno tutte le signore che mi uccideranno - però
sul senso di orientamento penso che i maschietti, forse per una
questione genetica, si orientino un pochettino meglio. Quindi
quando si chiedono informazioni a volte gli uomini sono un po' più
precisi nel darle. Adesso ovviamente mi arriveranno le critiche su
queste cose. Grazie e scusate il ritardo.
Presidente -
Grazie assessore, però la invito a essere
più sintetico, a futura memoria. Per la replica il consigliere
Manfrin.
Manfrin (LEGA VDA) -
Ma guardi, io invece sono stato
felice della esondazione dell'intervento, perché abbiamo avuto modo
di mettere a conoscenza in quest'aula di alcune pratiche, di alcuni
termini che hanno suscitato, lo dico per chi ci guarda a casa,
l'ilarità quasi generale di quest'aula, tranne di chi ovviamente
deve fare il severo censore e vorrebbe ridere, ma non può. Mi
ricorda una foto di Piero Fassino che era andato al Gay Pride,
guardava con una faccia sgomenta, schifata quasi, la sfilata e
spesso hanno fatto dei
balloon
dove si esplicitava il
pensiero: uno dei più divertenti era "E va beh, votano anche
questi". Quindi io immagino anche il perché qualcuno si trattenga
dal ridere quando qualcuno paragona il fischiare a una ragazza per
strada alla violenza.
Io credo che, al di là della questione evocativa, senza dubbio
ci troviamo a che fare e a confrontarci tutti i giorni con
pressioni, potremmo dire con cose che non ci fanno piacere. Noi
rappresentanti lo sappiamo benissimo: sul
web
ogni volta che
scriviamo qualcosa, io sono molto attivo sui
social
,
raccogliamo spesso del consenso rispetto a quello che scriviamo, ma
raccogliamo anche un sacco di critiche e nessuno di noi si è mai,
penso, figurato di far ricadere queste critiche che riceviamo a
volte anche dure in una forma di violenza che ci viene usata. Siamo
rappresentanti: è possibile trovare delle persone che sono
d'accordo con noi, è possibile trovare delle persone che non sono
d'accordo e ne prendiamo atto.
Trovo però un po' assurdo che si spendano delle energie e dei
fondi pubblici per affermare cose che hanno effettivamente un
effetto un po' grottesco. Sono stato quasi felice - così adesso,
Assessore, le spiego un altro termine che non è ricompreso in
questi -  che non sia stato ricompreso il
manspreading
,
che è diverso dal
mansplaining
. Il manspreading è quella
pressione, quel tocco volontario o meno che avviene per esempio nei
mezzi pubblici. Se io sono un uomo e sono seduto vicino a una donna
e con la mia gamba tocco la sua, sto applicando un manspreading e
anche questa è una violenza psicologica che applico nei confronti
della mia vicina di sedia. Per fortuna non lo trovo qua in mezzo,
quindi già questo è un bene, ma sono sicuro che dopo questo mio
intervento verrà inserito nel prossimo giro, io mi auguro di
no.
Davvero chiederei una riflessione sul fatto che qualcuno si
permetta di fare questi paragoni con la violenza. Io non so se
qualcuno di voi - mi auguro nessuno - si sia trovato ad avere a che
fare con una persona che è stata oggetto di violenza, io me lo
auguro davvero. Ma una persona che è stata oggetto di violenza, e
non parlo soltanto di violenza fisica, ma violenza psicologica
vera, minacce, ricatti, pressioni, i reati che sono stati
introdotti dal codice rosso, lo stalking e quant'altro, violenza
psicologica vera, a tutto pensano tranne che al
catcalling
,
al mansplaining, al
body shaming
e quant'altro, perché dire
che uno ha i capelli di un colore o i capelli di un altro e
prendere in giro perché uno ha i capelli biondi invece che i
capelli rossi, oggettivamente può sicuramente non far piacere, ma
integrarlo nella fattispecie della violenza mi sembra veramente un
paradosso.
Giustamente lei ha letto i libri che sono stati presentati al
Festival delle Ragazze. Io come sempre, visto che è quasi a metà
tra la Cittadella dei Giovani e invece la parte di prevenzione alla
violenza di genere, le chiederei quale attinenza ha presentare un
libro sulla vita dei transessuali mentre si parla di violenza sulle
donne. Ma io probabilmente capisco poco di questo tema, però di una
cosa sono felice, Assessore. Lei ha detto una cosa in conclusione
del suo intervento che le sembra normale e giustamente però ha
fatto una previsione: "Adesso pioveranno su di me le critiche,
perché ho detto una cosa molto semplice". Nel mondo in cui stiamo
andando, con la commissione d'odio, con un disegno di legge Zan,
che per fortuna adesso è fermo e chissà se vedrà mai la luce, con
una idea delle libertà costituzionali che sono garantite, tra cui
l'articolo 21 della nostra Costituzione, che vengono messi a
repentaglio per questa teoria del politicamente corretto, anche
dire una cosa molto semplice come quella che lei ha detto può
esporre effettivamente a delle reazioni. È una cosa su cui
riflettere, è una cosa su cui lavorare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK