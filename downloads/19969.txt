Consiglio Regionale della Valle d'Aosta - Oggetto del Consiglio n. 3150 del 3 aprile 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula
Oggetto del Consiglio n. 3150 del 3 aprile 2003 - Resoconto
OGGETTO N. 3150/XI Ritiro di mozione: "Invito al Governo della
Repubblica ad emanare un apposito decreto per l'armonizzazione
dell'IVA nel settore della ristorazione e della ricettività
alberghiera".
Mozione Ritenuto opportuno attivare meccanismi di incentivazione
dell'offerta turistica del Paese ed in particolare delle aree di
economia montana che debbono competere con altre 187 realtà estere
molto agguerrite sul mercato turistico;
Atteso che è accertata la differenza sostanziale tra l'IVA
applicata alla ristorazione e alla ricettività alberghiera in
Italia rispetto a quella in essere ad esempio in Spagna e Svizzera,
nazioni leader nel campo della promozione con risultati da
primati;
Valutato consapevolmente il processo di integrazione europea che
deve necessariamente porre mano alla armonizzazione dei prezzi allo
scopo di abbattere barriere fiscali che non hanno più senso dinnazi
all'esistenza della moneta unica;
Considerato che gli albergatori e gli operatori turistici della
Valle d'Aosta da tempo chiedono giustamente il livellamento
dell'IVA sulla base di un equo confronto con la sua applicazione
nei paesi comunitari del sistema Europa e che occorre provvedere in
merito;
tutto ciò premesso, il Consiglio regionale
Impegna
di dare mandato ai Parlamentari della Valle d'Aosta di
richiedere al Governo della Repubblica l'emanazione di un apposito
decreto per l'armonizzazione dell'IVA nel settore della
ristorazione e della ricettività alberghiera allo scopo di rendere
competitiva l'offerta del settore Italia.
F.to: Lavoyer - Comé - La Torre - Lanièce - Marguerettaz -
Martin - Piccolo - Viérin M.
Président
La parole au Conseiller Lavoyer.
Lavoyer (SA)
Sarò brevissimo. La mozione ci pare molto
chiara. L'obiettivo è quello di far sentire la nostra voce in
un'azione intrapresa anche dalle altre regioni a livello nazionale:
quella di armonizzare l'IVA sia degli alberghi, dei ristoranti che
dei bar a livello europeo. In questo momento, a livello nazionale
l'IVA si attesta al 10 percento, mentre nelle nazioni a noi più
concorrenti dal punto di vista turistico l'IVA è: in Grecia, l'8
percento; in Belgio, il 6 percento; in Lussemburgo, il 3 percento;
in Olanda, il 6 percento; in Portogallo, il 5 percento; in Spagna,
il 7 percento.
L'obiettivo della mozione è di sensibilizzare il Governo
nazionale, tramite i Parlamentari, affinché con l'armonizzazione
dell'IVA si tenda ad avere, a parità di prodotto, un costo
"armonizzato" a livello europeo. Ci rendiamo conto che l'argomento
non è di facile soluzione, però ritenevamo importante che il nostro
Governo regionale assumesse una posizione su questo problema.
Président
La parole à l'Assesseur au tourisme,
aux sports, au commerce et aux transports, Cerise.
Cerise (UV)
Effettivamente il problema esiste. La
problematica espressa dal Consigliere Lavoyer è oggetto di una
verifica e di alcuni approfondimenti in sede nazionale ed europea,
proprio perché vi sono delle disparità che ingenerano delle
distorsioni nel regime della concorrenza. A seguito della
presentazione di questa mozione, l'Assessorato, che stava seguendo
la materia, ha fatto alcuni approfondimenti, riscontrando che la
situazione dell'Italia si colloca in una fascia media, con un'IVA
che, sia per quanto riguarda la ristorazione che per i servizi
alberghieri, è posizionata intorno al 10 percento rispetto a una
media europea del 14,3 percento per i servizi di ristorazione e del
10,23 percento per i servizi alberghieri; quindi siamo
complessivamente più bassi. È vero che vi sono Paesi come Francia e
Belgio che applicano la percentuale dell'IVA al doppio della
nostra: nel caso della ristorazione il 19,6 percento della Francia
e il 21 percento il Belgio; comunque il problema esiste. I Paesi
come Spagna, Grecia, Olanda, sono indirettamente concorrenti al
nostro dal punto di vista dell'offerta turistica.
Vorrei fare un invito ai proponenti, perché, secondo me, una
mozione indirizzata ai nostri Parlamentari non otterrebbe i
risultati che tutti auspichiamo, tenuto conto che la materia ha un
riferimento in ambito europeo, come peraltro è stato anche proposto
dalla "Federturismo", in un incontro con il Presidente della
Commissione europea che si occupa di problemi legati al turismo e
ai trasporti, Onorevole Caveri, al quale si è andati a
rappresentare l'esigenza che in sede di Unione europea si pervenga
ad una armonizzazione dell'IVA. Altrimenti, se così non fosse, si
consentirebbero comunque dei meccanismi all'interno dei Paesi, in
forza dei quali si farebbero giochi al ribasso o si introdurrebbero
elementi di flessibilità che vanificano qualsiasi azione a livello
governativo. Chiedo quindi ai proponenti di ritirare la mozione,
con l'impegno di fare un ulteriore approfondimento, con un incontro
sia con il nostro Parlamentare europeo che con i Parlamentari
italiani, per vedere quale azione intraprendere a livello di
Consiglio regionale, con la loro adesione e con il loro impegno a
portare avanti questa azione.
Président
La parole au Conseiller Lattanzi.
Lattanzi (LCdL)
Devo dire che ho acquisito con curiosità
questa mozione dei colleghi della "Stella Alpina" per una serie di
motivi.
Il primo, perché credo ci fosse tanta attesa sulla prima
iniziativa politico-amministrativa dell'ex Assessore al commercio
al turismo; ci aspettavamo tutti una iniziativa che proseguisse il
lavoro da lui aveva intrapreso. Devo dire che mi ha sorpreso il
contenuto di questa mozione, perché in realtà questo è un lavoro
sul quale lui non si era impegnato come Assessore, non aveva
sollevato tale questione quando, rappresentando le politiche del
commercio valdostano, avrebbe avuto tutte le opportunità per aprire
un proficuo dialogo con chi, al Governo nazionale, si occupa di
queste cose. È stato quindi curioso notare che la prima iniziativa
in Consiglio regionale, a prima firma dell'ex Assessore al
commercio, sia su una questione legata alla regolamentazione delle
imposte indirette, che ha una portata europea, se non mondiale,
perché l'armonizzazione dell'IVA dei Paesi europei - commentava
giustamente l'Assessore Cerise - è questione più complessa di una
dichiarazione di intenzioni del "meno tasse per tutti".
Prendiamo atto che la "Stella Alpina" si allinea al programma
del Governo nazionale, che è profondamente impegnato nel "meno
tasse per tutti", che ricordo essere un impegno sottoscritto con
gli Italiani dal Presidente Berlusconi. "Meno tasse per tutti"
significa toccare processi di architettura finanziaria di
reperimento delle risorse e dello Stato delle Regioni, intanto
sull'imposizione diretta, e abbiamo visto varato il primo
provvedimento del Ministro Tremonti per quanto riguarda
l'abbattimento delle imposte dirette al 33 e al 22 percento a
partire dal 2006, con una progressiva riduzione delle imposte
dirette, perché è evidente che è condiviso da tutti che meno tasse
gravano sull'economia e sui cittadini, meno risorse spendono lo
Stato e le Regioni, e meglio è per tutti, nel contesto di una
"competizione globale", come si suol dire oggi.
Fa piacere vedere che il contenuto di questa mozione è un
allineamento politico a una determinazione forte, sottoscritta dal
Presidente Berlusconi con tutti gli Italiani, su un programma di
Centro-Destra, anche se quella del Consigliere Beneforti,
imbarcando la "Stella Alpina", continua a rimanere molto assettata
sul Centro-Sinistra! "L'Arcobaleno" è il simbolo dell'iniziativa
politica dei colleghi "Verdi", ma immagino che lo sia anche, sotto
l'aspetto dei contenuti politici, per gli slalom politici che la
"Stella Alpina" sta facendo in questi ultimi mesi: prima tutta da
una parte, poi tutta dall'altra, un po' in mezzo, un po' sopra, un
po' sotto! Sorprende, perché sembrerebbe quasi ingenua questa
mozione, se non fosse che a proporla sono persone da me stimate,
quindi la mozione ha un valore politico. È evidente che è ingenuo
venire a proporre a questo Consiglio di sollecitare i nostri due
Parlamentari che sono nel gruppo misto, né all'opposizione né in
maggioranza, ma in mezzo, affinché incidano su una volontà già più
volte dichiarata e firmata da un governo di cui tutto si può dire,
meno che non si sia impegnato ad abbassare le tasse! Che poi questo
impegno sulle tasse sia specifico sui commercianti, in particolare
sugli albergatori, è prendere atto di un malessere presente nel
settore del turismo e del commercio, non tanto rispetto a chi ha
l'8 percento dell'IVA vendendo il mare, ma a chi ha magari il 3 o
il 5 percento dell'IVA vendendo la montagna, perché questo è il
problema dei nostri albergatori: offrono sul mercato un prodotto di
montagna, con un ricarico di IVA e di imposizioni fiscali dirette
che sono fuori mercato! Su questo sono d'accordo.
Noi prendiamo questa mozione come una provocazione politica, una
provocazione di fine legislatura, ma soprattutto di campagna
elettorale, diciamocelo così! Possiamo essere contro una mozione
che chiede di abbassare le tasse, noi del gruppo "La Casa delle
Libertà"? Non possiamo essere contro, però vogliamo essere contro
le strumentalizzazioni che, d'ora in avanti, pioveranno su tutto
quello che di elettorale c'è! Fortunatamente c'è solo un Consiglio,
perché se ve ne fossero ancora cinque assisteremmo, in quelle
sessioni, ad un prolificare di mozioni come queste, che hanno un
senso più elettorale che sostanziale! Escludendo la vostra
ingenuità, perché vi rispetto e vi stimo, accettiamo con sorriso la
provocazione, prendiamo atto che sotto l'aspetto politico vi
allineate ancora una volta a noi, pur restando disponibili a stare
anche con le Sinistre! In questa ambiguità che vi contraddistingue,
cosa volete che vi diciamo? Cercatevi una casa!
Président
La parole au Conseiller Lavoyer.
Lavoyer (SA)
Visto che l'obiettivo non era certo quello
di provocare o di strumentalizzare, ma di sollevare un problema,
visto l'impegno da parte dell'Assessore al turismo e del Governo
regionale a sensibilizzare i Parlamentari valdostani e
l'Europarlamentare su questo tema, riteniamo di avere raggiunto il
nostro obiettivo con questa iniziativa: quindi, visto che non vi è
nulla di strumentale, siamo disponibili a ritirare la mozione.
Président
La motion est retirée. Les travaux sont
terminés.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK