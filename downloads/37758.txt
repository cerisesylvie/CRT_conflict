Consiglio Regionale della Valle d'Aosta - Oggetto del Consiglio n. 1426 del 23 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
ENTI LOCALI
Comunità montane - Unité des communes
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1426 del 23 settembre 2015 - Resoconto
OGGETTO N. 1426/XIV - Interpellanza: "Interventi nei
confronti delle Unités des Communes per l'adozione del sistema di
raccolta differenziata dei rifiuti porta a porta".
Presidente
- Per l'illustrazione, ha chiesto la parola il
Consigliere Cognetta, ne ha facoltà.
Cognetta (M5S) -
Sì, grazie Presidente.
Parliamo un po' di rifiuti, è un argomento che spesso abbiamo
già affrontato in questo Consiglio. Adesso tra breve dovremo
cominciare in commissione anche a parlare della famosa VAS, ma
questo, diciamo così, non impedisce di parlare di alcuni dati che
sono emersi e che riguardano una storia di una Comunità montana, in
questo caso la Comunità montana...anzi adesso si chiama
Unité
des Communes
della Monte Emilius. La Monte Emilius l'anno
scorso sostanzialmente ha fatto una gara per acquistare dei
seminterrati, dei
molok
: ha speso 2.820.000 euro per creare
circa 128 postazioni. È una spesa che ovviamente ricadrà e che sta
già ricadendo sulle spalle dei cittadini. Questi seminterrati sono
stati chiaramente installati, alcuni stanno ancora in fase di
installazione, ma ormai è quasi finito l'iter. Nei primi mesi di
quest'anno viene alla luce, emerge tutta una serie di dati rispetto
alla raccolta differenziata e indifferenziata dei Comuni di questa
Comunità montana e notiamo che sostanzialmente la raccolta
differenziata è compresa tra il 25 e il 59 percento, con punte
appunto come Fénis, dov'è ferma la 25, mentre invece la migliore di
tutte è, se non sbaglio, Pollein con quasi il 50. Questo è un dato
estremamente sconfortante, perché sapete che c'è una legge, per
esempio, in Italia che dice che noi dovremmo già essere al 65, ma
non solo è sconfortante per i semplici dati e per ciò che accade
dietro, ma anche per i costi che ci sono dietro questi dati.
Ora, tutto questo chiaramente, diciamo così, uno non dovrebbe
imputarlo all'Assessore, uno dovrebbe dire: "beh, ma è il limite
del Comune, in fondo io che cosa posso fare?". Ecco, e qui si
scontra poi con un problema che invece è annoso in Valle d'Aosta,
cioè se si chiede all'
Unité des Communes
di gestire i
rifiuti in un certo modo, risponde che segue le direttive
regionali. Se si chiede all'Assessore, risponde che invece seguono
delle direttive proprie le
Unités des Communes
e non c'è
bisogno di dire assolutamente nulla, mentre accade tutto questo,
però nel resto d'Italia si è capito, alla serie e alla luce,
scusate, di tutta una serie di interventi, che poi spiegherò nel
dettaglio, che questo tipo di soluzione è una soluzione
assolutamente controproducente e di sicuro non economica. Questo
non lo dico io, perché non sono un esperto, ma ho qui tutta una
serie di studi e di comunicati stampa e di situazioni che
avvengono. Vi faccio solo un esempio, visto che noi ci vantiamo
tanto al nord di essere più bravi e più furbi, più belli e più
preparati del sud Italia, dicevo, quest'anno, a luglio, a Messina,
che non mi sembra proprio il nord, in particolare in un Comune
attaccato alla cintura di Messina, che si chiama Ganzirri, di 4.500
abitanti - quindi, voglio dire, tipo uno dei nostri Comuni della
plaine
-, facendo la raccolta porta a porta, in un mese sono
passati dal 28 al 78 percento di raccolta differenziata. Strano
perché - ripeto - su queste cose noi dovremmo essere...come dire?
gli svizzeri della situazione; lì invece, senza colpo ferire -
questo è l'articolo, Assessore, se vuole poi dargli un'occhiata...
-, ci riescono anche se sono nel tanto vituperato e malmesso sud.
Noi invece siamo qui che discutiamo ancora se è più giusto il porta
a porta, se è meglio invece il
molok
, anzi invece "il porta
a porta, per carità, conviene non farlo".
Le lascerei anche da leggere questo studio fatto dal professor
Belosi dell'Università...dell'Eco Istituto di Faenza, che già nel
2007, quindi qualche anno fa, raccontava che la cosa meno cara per
gestire i rifiuti per gli abitanti è quella appunto della raccolta
dell'umido e soprattutto del porta a porta, tutti gli altri sistemi
costano sicuramente di più. Ora, la cosa divertente è che, in un
momento in cui non ci sono soldi, in un momento in cui dovremmo
cercare in qualche modo di aiutare i cittadini, noi continuiamo ad
ostinarci pervicacemente, senza un motivo reale o apparente, a
scegliere soluzioni che di fatto costano di più. Questo quindi
porta all'interpellanza che andiamo a discutere e vorrei avere una
risposta. Vorrei semplicemente, se fosse possibile, che questo
Governo desse indicazione alle
Unités des Communes
affinché
sviluppino il sistema di raccolta porta a porta.
Presidente -
Grazie. Per la risposta, ha chiesto la
parola l'Assessore Bianchi, ne ha la facoltà.
Bianchi (UV) -
Grazie Presidente.
Come premessa di ordine generale, occorre evidenziare come i
dati relativi alla raccolta indifferenziata, riportati in premessa
dell'interpellanza, sui singoli Comuni dell'Autorità di sub-Ato
Mont-Emilius non sono quelli presi come riferimento da parte della
Regione, infatti la gestione dei rifiuti urbani in Valle d'Aosta è
organizzata sin dal 2003 - non sto a spiegarle il perché - in otto
sottoambiti e il Comune di Aosta. La Regione, nel rispetto delle
prescrizioni normative statali e in attuazione della legge
regionale - la n. 31 del 2007 - ha quindi deciso di superare la
frammentazione dei servizi a livello territoriale e di rilevare i
dati delle percentuali conseguenti a livello di sub-Ato e non di
singolo Comune. Ho fatto questa premessa e le spiego il perché:
evidenzio e sottolineo quest'aspetto proprio perché è
indispensabile, quando si prendono a riferimento dei dati, che
siano quelli ufficiali, viceversa rischiamo di fare considerazioni
e arrivare a conclusioni che non sono coerenti e consequenziali tra
di loro, creando appunto confusione. Un esempio per tutti a livello
nazionale, quando viene pubblicato l'elenco dei Comuni ricicloni,
non compaiono mai i sub-Ato della Valle d'Aosta benché abbiamo
delle eccellenze per la raccolta differenziata: ho avuto modo anche
di segnalarlo proprio a Legambiente in quanto alcune eccellenze,
magari ancora poche, le abbiamo, quindi avrebbero dovuto essere
nell'elenco.
Detto questo, le informazioni, i dati ufficiali rilevati dalle
registrazioni eseguite presso il Centro regionale di trattamento
dei rifiuti urbani e assimilati di Brissogne afferenti all'intero
sub-Ato della Monte Emilius nel primo trimestre del 2015 indicano
una percentuale di raccolta differenziata - e quindi si calcola
l'indifferenziata come vuole lei - comunque pari al 43,03. Sono
d'accordo con il collega Cognetta che è una percentuale molto
bassa, ma stiamo parlando del primo trimestre del 2015, i
seminterrati del progetto non sono ancora pronti e poi dobbiamo
ricordarci che dal 1° di giugno è cambiata anche la tipologia di
raccolta, cioè i flussi...ad oggi l'
Unité des Communes
Monte
Emilius sfiora il 50 percento. Se noi a questo aggiungiamo che nel
2016 partirà anche la raccolta dell'organico, vedrà che
raggiungeremo gli obiettivi di legge.
Tra parentesi, proprio nella prefazione che lei ha fatto, il
Comune - benché non si debbano prendere i singoli Comuni - che ha
una percentuale di indifferenziata più bassa è il Comune di
Saint-Marcel che era il Comune pilota di questo progetto, perché è
vero, come lei ha ricordato, i seminterrati sono partiti con una
progettazione nel 2015, ma l'
Unité des Communes
, allora
Comunità montana Mont-Emilius, era partita già parecchi anni fa con
un Comune pilota, che era quello di Saint-Marcel.
Ciò premesso, con riferimento al quesito, quindi se il Governo
regionale "
è intenzionato a fornire delle indicazioni alle
Unités des Communes affinché sviluppino il sistema di raccolta
porta a porta e non facciano ulteriori investimenti verso il
sistema dei contenitori seminterrati
", ogni indicazione in
merito alle modalità di organizzazione dei servizi di raccolta e di
gestione dei rifiuti scaturirà da quanto deciderà quest'aula, come
ha ricordato lei, nel momento in cui il piano regionale di gestione
dei rifiuti approderà e verrà approvato. Ad ogni buon conto,
comunque, come ci siamo detti in più occasioni anche in commissione
consiliare, bisogna tener conto degli importanti investimenti che
le autorità di sub-Ato hanno effettuato in questi anni per la
gestione del servizio di raccolta dei rifiuti, che è in capo a
loro. L'Autorità di sub-Ato Monte Emilius nel 2014, appunto come
ricordava lei, ha approvato il progetto esecutivo per la
realizzazione di postazioni seminterrate per la raccolta dei
rifiuti e i lavori sono iniziati quest'anno e prevedono, tra
l'altro, una miglioria: l'offerta dell'impresa aggiudicataria che
ha proposto l'applicazione di calotte volumetriche con sistema di
riconoscimento degli utenti sui contenitori dei rifiuti
indifferenziati. Si tratta quindi di un investimento sicuramente
importante che è partito prima del 2014, come le stavo spiegando,
pur rimanendo il porta a porta per le utenze selezionate. Il
progetto approvato prevede il posizionamento del sistema di
riconoscimento dell'utente anche sulle calotte delle postazioni già
realizzate, cioè quegli investimenti che le amministrazioni
comunali avevano fatto in passato. Una volta a regime speriamo
contribuisca non solo ad aumentare le percentuali di raccolta
differenziata, ma anche ad avere una buona qualità dei vari flussi,
così come avviene nell'Autorità di sub-Ato Grand-Combin, che ha la
stessa modalità di raccolta e di riconoscimento ed è un'eccellenza,
perché sfiora il 70 percento di raccolta differenziata.
Mi sembra - e concludo - che l'approccio che abbiamo condiviso
sia corretto e rispettoso delle scelte operate dall'autorità
competente del servizio di raccolta e attenta agli investimenti
fatti finora. È prematuro dire ora che quel sistema di raccolta non
va bene, con il cambiamento dei flussi e la raccolta dell'organico
le percentuali saliranno e raggiungeremo gli obiettivi di legge
entro la fine del 2017. Il piano, proprio tenendo conto di questo,
non prevede il cambio immediato delle modalità di raccolta dei
rifiuti urbani, ma non esclude affatto la possibilità di una
revisione di ottimizzazione della raccolta in un arco temporale che
consenta ai sub-Ato di ammortizzare gli oneri fino ad ora sostenuti
in fase di riorganizzazione dei servizi. Grazie.
Presidente
- Grazie. Per la replica, ha chiesto la parola
il Consigliere Cognetta, ne ha facoltà.
Cognetta (M5S)
- Sì, grazie Presidente.
Assessore, le volevo solo fare due precisazioni. I dati a cui
lei fa riferimento, lei ha la sua Autorità, io ho i dati
direttamente da chi gestisce la raccolta, quindi se non sono veri
questi, diventa un problema come lei può capire perché qui sono i
dati di chi effettua la raccolta...
(interruzione dell'Assessore Testolin, fuori
microfono)
...se vuole, glieli faccio vedere, quindi da lì li ho presi. Mi
sembra quindi quanto meno strano che questi non siano corretti,
invece immagino che siano corretti proprio perché se sbaglia chi li
raccoglie, allora veramente abbiamo dei problemi.
La seconda questione riguarda quella che è l'evoluzione di
queste calotte. Lei ha detto che dobbiamo passare ad una tariffa
puntuale, quindi in questo modo metteremo le tesserine. Nello
studio che le citavo c'è anche questo caso e, mentre per la
raccolta porta a porta c'è un costo di 80 euro ad abitante, nel
caso in cui si utilizzino le calotte e, diciamo così, si utilizzino
poi le tessere, siamo sui 94 euro ad abitante, quindi questa scelta
di fare un ulteriore investimento rispetto ai 2 milioni e passa già
fatti per dotare poi le calotte delle tesserine...non so, c'è da
ragionare un minuto immagino, ma tant'è, infatti, alla luce di ciò
che...diciamo così: forse è stata quest'interpellanza o forse no,
nella Comunità montana Monte Emilius hanno deciso di fare un gruppo
di lavoro da parte di quasi tutti i Sindaci dei Comuni di cui
stiamo parlando, c'è qui la delibera, quindi non me lo sto
inventando io...dicevo che devono mettere a punto quali sono,
diciamo così, le soluzioni migliori da mettere in campo.
Allora, senza fare tanti studi, basta leggere ciò che c'è già,
perché se hanno già speso dei soldi con la Cassa depositi e
prestiti che andranno restituiti, poi ci aggiungiamo anche la
questione della calotta, sappiamo tutti i problemi che ci
sono...che ci sono anche ad Aosta perché stiamo vedendo che cosa
sta succedendo e quindi non è soltanto una questione di qual è la
qualità del differenziato o dell'indifferenziato, ma è anche una
questione economica e c'è sempre lo stesso discorso che alla fine
costa meno il porta porta. Senza fare tanti ragionamenti più o meno
strani e senza, diciamo così, volere entrare all'interno delle
diverse sensibilità e delle diverse...come dire? competenze, credo
che non ci sia da dire altro, cioè se quest'aula veramente ha a
cuore i cittadini e le spese che fanno e anche gli investimenti che
facciamo, forse la soluzione è già scritta, non c'è bisogno di
inventarsi nient'altro.
Presidente
- Grazie collega. I punti 20, 24 e 29 verranno
discussi congiuntamente, quindi passeremmo al punto 21.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK