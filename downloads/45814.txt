Consiglio Regionale della Valle d'Aosta - Oggetto del Consiglio n. 2426 del 10 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2426 del 10 maggio 2023 - Resoconto
OGGETTO N. 2426/XVI - Reiezione di mozione: "Predisposizione
di un provvedimento legislativo strutturale a sostegno dei costi
energetici delle famiglie in difficoltà".
Bertin (Presidente) -
Punto n. 11 all'ordine del giorno.
Per illustrare la mozione, la parola alla consigliera Erika
Guichardaz, ne ha facoltà.
Guichardaz E. (PCP) -
Questa mozione ormai è lì da molto
tempo, perché è lì da oltre un mese e mezzo, ma credo che abbia
senso e significato anche oggi.
Più volte, e anche da parte di altri gruppi, è stata evocata la
richiesta di pensare a una misura strutturale rispetto alle
famiglie, visto l'aggravarsi della situazione e visto che è stato
nuovamente affermato che forse, in fase di assestamento, si pensa a
una misura come quella dell'anno scorso, anche alla luce della
difficoltà nel presentare le domande, nella difficoltà di
raggiungere tutta la popolazione e soprattutto nel tetto che era
stato messo, che era di soli 20 mila euro, quindi non andava a
coprire una grande fetta della popolazione, visti anche comunque i
rilevanti costi riferiti soprattutto alla situazione del
riscaldamento che incidono pesantemente nella nostra regione, e
tenuto conto anche dei tanti sgomberi di cui abbiamo parlato in
diverse iniziative, con quest'iniziativa siamo a chiedere al
Governo regionale se è sua intenzione predisporre e sottoporre
all'approvazione del Consiglio nuovamente una norma più strutturale
che possa, in qualche modo, essere garantita a quelle famiglie in
difficoltà, misura strutturale che ho visto essere stata chiesta
anche da ADAVA, l'associazione degli albergatori, quindi anche
nella pianificazione dell'imprenditoria si richiede di non avere
più misure che escano senza preavvertimenti, a cui spesso molti
operatori non possono rispondere; in questo senso vedo anche con
estremo favore i
question time
presentati sia dal gruppo
Lega sia dal consigliere Restano che vanno ad affermare un
principio che il nostro gruppo ha più volte affermato: quello della
richiesta di una scontistica maggiore rispetto agli utenti di CVA,
questo non può che aiutare quelle famiglie in difficoltà, quindi
prevedere sì una scontistica ma prevedere anche una misura
strutturale, lo faccio prima del DEFR, perché sarebbe importante
che questo impegno fosse proprio all'interno di quel documento,0
affinché magari, anche per le famiglie, si possa avere questo
sollievo di cui abbiamo parlato e di cui abbiamo spesso discusso in
Consiglio regionale.
Presidente -
La discussione generale è aperta.
Consigliere Manfrin a lei la parola.
Manfrin (LEGA VDA) -
Abbiamo preso atto di
quest'iniziativa evidentemente con da una parte soddisfazione,
dall'altra con un pregresso che desidererei esprimere in questo
momento, cioè che quello che voi giustamente avete affermato su
questa mozione è quello che noi affermiamo da diversi anni, anzi,
la Lega afferma questa necessità dal 2018, quindi ben prima che si
verificassero le crisi di approvvigionamento energetico dei costi
energetici per le famiglie, che hanno visto il loro culmine durante
quest'estate e hanno iniziato già l'inverno scorso, ovvero la
necessità di andare a sostenere le famiglie, anche in virtù della
peculiarità della nostra regione, una peculiarità che evidentemente
pone l'accento su consumi sicuramente maggiori per il riscaldamento
e che inevitabilmente si è abbattuta sulle famiglie valdostane.
Basti pensare, anche banalmente, al costo del pellet, su cui il
collega Ganis ha presentato diverse iniziative, che ha
rappresentato un
benchmark
di quello che era l'aumento dei
costi per le famiglie, un raddoppio, un triplicarsi dei costi che
sicuramente le famiglie valdostane, e sicuramente quelle meno
abbienti - quindi con meno disponibilità per poter far fronte a
spese impreviste - sono riuscite ad affrontare in maniera
difficoltosa.
A fronte di tutto questo, dal 2018, quindi fin da quando la Lega
è rientrata nel Consiglio regionale della Valle d'Aosta, l'abbiamo
sostenuto e non lo abbiamo sostenuto con iniziative, con tutto
rispetto ovviamente per questa mozione, con impegni politici, ma
l'abbiamo sostenuta in maniera concreta, e in quale maniera?
Evidentemente, nel momento di discussione del bilancio si sono
presentati degli emendamenti che stanziavano dei fondi, fondi
sicuramente sufficienti per numerosi nuclei familiari, per andare a
fare che cosa? Banalmente per finanziare una misura che già c'è,
una misura che già esiste. Adesso da quest'aula è assente colui che
ha ucciso la misura del
bon de chauffage
definanziandola
completamente, ovvero l'assessore Guichardaz, ma sappiamo che
questa misura è esistita fino al 2018 e che nell'inverno del 2018 -
mi ricordo, con l'ultimo guizzo che avevamo nella nostra
possibilità - l'allora assessore Aggravi riuscì a trovare le
risorse, presentammo anche la possibilità di rifinanziare il
bon
de chauffage
, poi questa possibilità venne completamente
cancellata dall'allora subentrante Governo Fosson.
Da allora noi abbiamo tentato di rifinanziare il
bon de
chauffage
, che è una misura strutturale, una misura peraltro
che io adesso capisco: siccome noi abbiamo interpretato per anni ha
necessità di riattivare questa misura, si è detto: "Sì, lo
facciamo, però non possiamo dire che è
bon de chauffage
perché altrimenti è merito di questo, è merito di quello".
A noi sinceramente non interessa il merito, a noi sinceramente
non interessa il nome, interessa e parliamo di
bon de
chauffage
semplicemente perché è la misura che già c'è, quindi
non ha bisogno di essere pensata, ricalibrata, emendata,
modificata, pensata, valutata; è una misura che è lì, è pronta,
basta prendere dei fondi, metterli sul capitolo di spesa e
ovviamente dare la possibilità alle famiglie valdostane di essere
sostenute.
È chiaro che poi bisogna aggiornare, come per tutte le norme,
alle esigenze del momento, comprendere anche una diversificazione
rispetto alle fonti di approvvigionamento, magari anche pensare
alla differenza delle famiglie, sicuramente le famiglie residenti
nelle zone più alte della Valle d'Aosta avranno delle spese per
riscaldarsi probabilmente superiori rispetto magari a una famiglia
che è residente più in basso, sono tutte valutazioni che vanno
fatte.
Per esempio, questa è una valutazione che è stata introdotta con
successo in quelli che una volta erano i buoni benzina, che ancora
oggi il Friuli Venezia Giulia assegna, e ha potuto segnarli e ha
potuto vincere anche le criticità che noi abbiamo dovuto affrontare
differenziando le zone del proprio territorio: le zone A
beneficiano di un contributo di buoni benzina - e le zone A sono
più in basso, più basse - e quelle più in alto di un buono benzina
più alto, ma è una misura - pensate - che ha retto lo scontro con
l'Unione europea ed è un'idea che, applicandola alla parte del
riscaldamento e al
bon de chauffage
, potrebbe rendere un
buon servizio alle famiglie valdostane.
Il nostro quindi sarà sicuramente un voto convinto di questa
mozione, ma ricordando - probabilmente le colleghe non l'hanno
inserito perché si voleva avere un impegno generico, ma credo che
sia giusto ricordarlo - che uno strumento esiste e va semplicemente
finanziato.
Io penso che se ci sarà una concordia in questo Consiglio di
andare in quella direzione, se si vorrà pensare effettivamente che
tante persone sono rimaste tagliate fuori e che soprattutto... e io
sono stato felice di leggere che è stata riportata anche la
questione degli sfratti, perché purtroppo la questione dei costi ha
inciso grandemente sulle famiglie e anche sulle famiglie residenti
in alloggi di edilizia residenziale pubblica, quindi un
collegamento sicuro che ha portato grosse difficoltà per le
famiglie che sono sul mercato privato e grosse difficoltà per
quelle famiglie che sono nell'edilizia residenziale pubblica, che
non hanno potuto, per esempio, differenziare.
Tante famiglie con dolore hanno staccato il riscaldamento
quest'inverno perché non riuscivano a pagare l'affitto. Le famiglie
che sono residenti nell'edilizia residenziale pubblica non hanno
potuto farlo, si sono viste arrivare la bolletta, hanno dovuto
pagarla e non hanno potuto pagare neanche una parte, quindi sono
state sbattute fuori di casa. Sicuramente quindi un problema che ha
numerose sfaccettature, un problema su cui, intervenendo con gli
strumenti che già abbiamo, cioè quelli del
bon de chauffage
,
si potrà sicuramente andare non dico a risolvere ma sicuramente ad
attenuare.
Presidente -
Consigliere Marquis, a lei la parola.
Marquis (FI) -
Le colleghe hanno presentato una mozione
che sostanzialmente chiede di predisporre un'iniziativa strutturale
per affrontare le difficoltà energetiche di cui soffrono molti
Valdostani.
Evidentemente questo è un problema di cui abbiamo parlato in
tante occasioni negli ultimi due anni, tante interrogazioni,
interpellanze e mozioni, l'ultima è un'interpellanza che avevo
presentato nello scorso mese di aprile, che chiedeva al Governo se
c'era la volontà di predisporre, entro sessanta giorni, un disegno
di legge per far fronte alle difficoltà energetiche che hanno le
famiglie valdostane.
La collega ha evidenziato che i dati del 2020 dicono che il
reddito pro-capite è di 21.200 euro per ogni famiglia valdostana,
quindi un dato che fa riflettere, sebbene i Valdostani, rispetto ad
altre realtà del territorio nazionale, abbiano un posizionamento di
medio-alta classifica, però bisogna dire una cosa: a livello di
costi della vita, in Valle d'Aosta i costi della vita sono molto
più alti che in altre realtà e quindi la difficoltà è evidente.
Dalla descrizione che c'è anche sul DEFR della situazione
socio-economica si evince anche che in Valle d'Aosta, rispetto ad
altre realtà, è minore la disuguaglianza tra le varie fasce di
popolazione, quindi significa che c'è un livellamento verso il
basso e una grossa necessità di avere un sostegno sotto questo
profilo, perché il malessere percepito è molto alto, perché quasi
tutte le famiglie valdostane hanno peggiorato la loro situazione in
questi ultimi anni.
Noi quindi riteniamo che si debba intervenire sulla materia e
dal momento che si è sempre approcciato in questi ultimi due anni a
mettere una pezza ogni tanto negli assestamenti in funzione di
quando arrivava qualche soldino, si è detto: "Facciamo
quest'iniziativa, una volta in una legge, una volta nell'altra";
noi riteniamo che ci vada un approccio strutturale.
È proprio per questa ragione, a seguito dell'interpellanza che
avevamo presentato il mese scorso, abbiamo iniziato a lavorare alla
predisposizione di una proposta di legge che a breve presenteremo,
volta a intervenire sui costi energetici per tutte le famiglie
valdostane, perché viviamo in una realtà in cui crediamo che sia
venuto il momento di affrontare questa tematica una volta per tutte
e non ritrovarsi ogni Consiglio, ogni due Consigli, a discutere di
questo tema... per dare anche delle certezze ai Valdostani,
soprattutto, perché non è possibile che i Valdostani non sappiano
da un anno per l'altro o da una stagione per l'altra, se c'è
qualche possibilità di aiuto verso la loro situazione. Si vive
nell'incertezza generale.
Per quanto ci riguarda, non so quale sarà l'atteggiamento
dell'Aula nei confronti di quest'iniziativa, noi il nostro voto lo
esprimeremo positivamente e, come dicevo, presenteremo a breve la
nostra proposta.
Presidente -
Consigliere Restano a lei la parola.
Restano (GM) -
Come avete potuto rilevare, nel
question time
affrontiamo la questione dei costi energetici,
ma soprattutto il question time sarà un'occasione per lanciare una
riflessione.
Colgo appunto la discussione su questa mozione per portarmi un
pochino avanti, tanto si è sempre detto sul bonus che è uno
strumento per andare in aiuto alle famiglie, ve ne sono tanti altri
di strumenti, devo dire che, in questo periodo di crisi,
l'Amministrazione regionale ha fatto la sua parte; ci dobbiamo
chiedere se abbiamo fatto a sufficienza o se abbiamo perso delle
occasioni, dipende dal punto di vista.
Le suggestioni che ci arrivano a seguito degli extra profitti
generati dalla Compagnia Valdostana delle Acque ci portano a fare
riflessioni in tal senso.
Per me, come ha già accennato il collega Marquis, si deve fare
una revisione completa del sistema Valle d'Aosta, quindi da parte
mia ci sarà un voto favorevole, malgrado tutte le criticità che la
votazione favorevole a questa mozione può introdurre, ma solo
perché nell'affrontare la tematica e guardando avanti con le future
iniziative, si abbia la consapevolezza e l'appoggio di tutti
nell'andare nei confronti di una totale revisione del sistema Valle
d'Aosta e degli attori principali, che sono quelli che ci hanno
permesso fino a oggi di arrivare a fornire certi aiuti, ma che
forse devono dare di più.
Presidente -
Altri interventi nella discussione generale?
Chiudiamo la discussione generale. La discussione generale è
chiusa. Per il Governo, la parola all'assessore Marzi.
Marzi (SA) -
Il Governo, con il decreto legge 34/2023
pubblicato sulla Gazzetta Ufficiale dello scorso 30 marzo, ha
previsto alcune misure per mitigare l'incidenza dei costi
energetici che impattano sulle famiglie.
Gli articoli del decreto legge che interessano il tema proposto
nella mozione sono il primo, il secondo e il terzo, in particolare
il primo conferma il bonus sociale elettrico e gas per il secondo
trimestre 2023 e, a partire dal terzo trimestre e fino al 31
dicembre 2023, prevede che lo stesso sia rideterminato sulla base
dell'indicatore Isee che per il 2023 è pari a 30 mila euro.
L'articolo 2 prevede la riduzione dell'Iva al 5 percento e degli
oneri generali nel settore del gas per il secondo trimestre
dell'anno 2023: tale riduzione è stata estesa anche al
teleriscaldamento che prima però era chiuso, tema questo spesso
trattato in quest'aula.
L'articolo 3 stabilisce che, nelle more della definizione di
misure pluriennali da adottare in favore delle famiglie da
finanziare nell'ambito del
report
EU, a decorrere dal primo
ottobre fino al 31 dicembre 2023 ai clienti domestici residenti
diversi da quelli titolari di bonus sociale è riconosciuto un
contributo erogato in quota fissa e differenziato in base alle zone
climatiche.
Il tema dell'aumento delle materie prime dei costi energetici,
con il conseguente aggravamento della situazione di difficoltà
economica, è trasversale e investe infatti diversi ambiti della
pubblica amministrazione.
Calandoci brevemente sulle politiche regionali, per quanto
attiene alle politiche sociali a oggi esiste una misura strutturale
per i nuclei in difficoltà economica, la legge 23/2010 che, tra
l'altro, è in via di novellazione. La medesima prevede all'articolo
14 contributi straordinari: la concessione di contributi appunto a
favore di famiglie residenti nel territorio regionale che hanno
sostenuto o devono sostenere spese regolarmente documentate che
causano o aggravano il disagio economico del nucleo familiare. Tali
contributi possono essere concessi anche per sostenere le spese
condominiali, in particolare nell'ultimo quadrimestre dell'anno
2022 - anno nel quale i rincari energetici si sono acuiti - sono
stati concessi per la voce "Pagamento spese condominiali" 42
contributi per un ammontare complessivo di circa 49 mila euro.
Possono essere ammessi a tali misure i nuclei familiari, come
definiti ai fini Isee dalla normativa statale vigente, il cui
valore della situazione economica, detratta la spesa straordinaria
sostenuta o da sostenere, non superi l'importo stabilito
annualmente con deliberazione della Giunta regionale, il cosiddetto
"minimo vitale".
In tal senso è anche utile ricordare il piano regionale per la
povertà 2023-2025 di prossima approvazione da parte della Giunta
regionale: esso potrà dare risposte in termini di contributi da
destinare alle famiglie in difficoltà per fonti di finanziamenti
che non consentono però l'erogazione di misure di sostegno dirette,
ma sono vincolate all'attuazione dei livelli essenziali delle
prestazioni sociali che si esplicano attraverso la fornitura di
servizi all'utenza.
Per fare degli esempi dei servizi che verranno finanziati
attraverso il piano povertà: il sostegno socio-educativo
domiciliare territoriale incluso il supporto alla gestione del
budget familiare, l'
housing first
, i centri di servizi per
la povertà, il servizio di pronto intervento sociale e i tirocini
finalizzati all'inclusione sociale e all'autonomia delle persone e
alla riabilitazione.
Si tratta di azioni di sistema e strutturali, per esempio per il
finanziamento dei servizi finalizzati all'attuazione delle misure
d'inclusione da ultimo previste con il decreto-legge 48 del maggio
2023: reddito di cittadinanza fino al 31 di dicembre che poi
diventerà l'assegno di inclusione a partire dal primo gennaio
2024.
Dopo questa breve e puntuale disamina, è utile ricordare due
aspetti legati alla storia degli ultimi anni di questo
Consiglio.
Il primo è la sensibilità sul tema (che questo Consiglio stesso
ha dimostrato anche, ma non solo, con le leggi regionali n.
15/2021, n. 22/2021 e n. 18/2022, che raccolgono la testimonianza
della n. 8/2020) nel destinare copiose risorse nell'ordine di quasi
300 milioni di euro alle difficoltà della nostra comunità.
Il concetto di stabile strutturale che voi richiamate è invece
il motivo principale per il quale vi chiediamo di ritirare
quest'iniziativa, oppure ci asterremo.
Senza avere contezze, infatti, degli effetti reali delle azioni
poste in essere dallo Stato e richiamate in premessa, mantenendo
alta l'attenzione su questo tema, come già fatto nel 2022 sulla
seconda parte dell'anno, siamo attenti agli sviluppi che tutto
quanto sta accadendo, sta causando e rispetto al quale siamo pronti
a intervenire, a livello complessivo come azione di governo
regionale.
A oggi sono 115 milioni messi strutturalmente a disposizione del
Dipartimento delle politiche sociali, a invarianza di entrata,
senza fondi in più, insomma; è giusto fare analisi puntuali dopo
aver verificato concretamente l'effetto delle azioni poste sul
campo da tutti i livelli della Pubblica Amministrazione, dallo
Stato alla nostra Regione fino ai Comuni. Richiamiamo che l'anno
scorso, la legge di assestamento regionale, di fatto, intervenne
nel secondo semestre dell'anno, con un fondo dedicato da 12 milioni
di euro che poi verrà di fatto rimpinguato con l'assestamento n. 1
del 2023 sull'avanzo disponibile 2022.
Presidente -
Consigliera Erika Guichardaz a lei la
parola.
Guichardaz E. (PCP) -
Intanto ringrazio i colleghi di
minoranza che sono intervenuti durante il dibattito; lo aveva
evidenziato durante la mia esposizione: è una tematica che ci ha
visto uniti sempre in tutto questo periodo ed eravamo state
generiche nell'impegnativa proprio per dare la possibilità al
Governo di dirci qualcosa di diverso rispetto a quello che ci ha
detto.
Il problema è proprio parlare di una misura stabile e
strutturale che è proprio invece quello che chiedono le famiglie,
cioè chiedono di avere delle certezze e, ribadisco, anche il fatto
che sì, lei ci ha fatto un lungo elenco di tutti i contributi che
si possono prendere, del minimo vitale, ma, in questo momento, e lo
segnalava il collega Restano, non si tratta più solo di famiglie
con il minimo vitale che fanno difficoltà ad arrivare alla fine del
mese, il panorama è molto più ampio rispetto a quello di cui
abbiamo percezione, quindi, mi dispiace, non ritirerò questa
mozione proprio perché ritengo che siano proprio la strutturalità e
la stabilità di una misura che possano dare certezza a quelle
persone che ogni giorno si interfacciano con noi, ma immagino anche
con voi, per chiedere delle risposte.
Presidente -
Non vedo altre richieste d'intervento,
mettiamo in votazione la mozione. La votazione è aperta. La
votazione è chiusa.
Presenti: 34
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
La mozione non è approvata.
A questo punto sospendiamo per dieci minuti, non di più,
pertanto ci diamo appuntamento alle ore 17:40.
La seduta è sospesa dalle ore 17:27 alle ore 17:40.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK