Consiglio Regionale della Valle d'Aosta - Oggetto del Consiglio n. 2784 del 6 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2784 del 6 giugno 2017 - Resoconto
OGGETTO N. 2784/XIV - Interpellanza: "Mancata pubblicazione
dei dati riguardanti il Presidente dell'Istituto musicale
pareggiato sul sito dell'istituto".
Rosset (Presidente) -
Punto n. 16 dell'ordine del giorno.
Per l'illustrazione, chiede la parola il collega Guichardaz, ne ha
facoltà.
Guichardaz (PD-SIN.VDA) -
Torniamo a parlare di Istituto
musicale, questa volta con riferimento alla figura del Presidente
del consiglio d'amministrazione, una figura nominata dalla Giunta
regionale ma su una terna di soggetti - dice lo statuto - di alta
qualificazione manageriale e professionale e di comprovata
esperienza maturata in organi di gestione e di istituzioni
culturali, ovvero aventi riconosciuta competenza in ambito
artistico e culturale, terna che viene designata dal collegio e dal
consiglio accademico previa manifestazione di interesse, adesso
vanno di moda le manifestazioni di interesse. Non sto qui a
ripercorrere le vicende che portarono alle dimissioni precoci del
precedente Presidente, il professor Giorgio Costa, dico solo che lo
statuto del
Conservatoire
stabilisce che il Cda resta in
carica tre anni, quindi nel caso specifico fino al 22 maggio 2017.
La Presidente - Lagnier Emanuela per la cronaca - è stata nominata
dalla precedente maggioranza in sostituzione del professor Costa il
13 gennaio 2017 con delibera n. 5 ed è quindi a tutti gli effetti
Presidente dell'IMP - e lo sarà fino alla nomina del nuovo
presidente - da oltre quattro mesi visto e considerato che la
nomina del prossimo presidente verrà, come accennavo prima, presumo
dopo che il consiglio accademico si sarà riunito in seguito
all'insediamento del nuovo Cda.
Poiché tra i vari motivi che portarono all'intervento della
precedente maggioranza nell'ambito della
governance
dell'Istituto musicale vi fu anche la mancanza di un'adeguata
attenzione per la trasparenza, intendendo con quest'accezione la
pubblicazione e la messa in chiaro dei dati della documentazione di
cui al decreto n. 33/2013, pensavo francamente che la Signora
Lagnier si sarebbe immediatamente attivata per comunicare i propri
dati, che mi risulta dovrebbero essere pubblicati sul sito
istituzionale tempestivamente dopo l'insediamento, peraltro credo
che anche quelli dei precedenti direttori e presidenti, Assessore,
dovrebbero essere visibili per almeno un quinquennio e navigando
continuo a non trovare quelli del Direttore Bartolucci, giusto per
informazione, per sollecitare provvedimenti in tal senso. Tra
l'altro, non so se sono io che non sono capace a trovare i
documenti, ma sul sito della Regione non mi è stato possibile
reperire la dichiarazione di rito della Signora Lagnier, fatta ai
sensi del decreto n. 39/2013: quella sull'insussistenza di cause di
inconferibilità e di incompatibilità di incarichi presso le
pubbliche amministrazioni e presso gli enti privati e di controllo
pubblico. Dichiarazione che suppone una verifica
ante
e
post
dei requisiti da parte degli uffici della Giunta
regionale, ma anche del Dipartimento della funzione pubblica e
dell'Autorità anticorruzione che è titolata alla vigilanza ed
eventualmente ad elevare sanzioni in caso di violazioni degli
obblighi di legge.
Non voglio guardare dal buco della serratura, francamente mi
interessano poco gli aspetti patrimoniali della Signora Lagnier, mi
interessa un po' di più il suo
curriculum
, ma la legge a me
pare piuttosto chiara. Nell'ottica di una totale trasparenza,
l'obbligo di pubblicazione dei dati personali, ma anche quello
dell'atto di nomina e degli eventuali altri incarichi conferiti
deve essere esperito, se ben ricordo, nel termine massimo di tre
mesi dalla nomina, quindi entro fine aprile visto che la Signora
Lagnier si è insediata il 26 gennaio, se non erro. Oggi se
navighiamo sul portale della trasparenza, troviamo i
curricula
e le situazioni patrimoniale del Cda - e questo va
bene - e del precedente Presidente, il professor Giorgio Costa,
pubblicati, tra l'altro, dopo l'insediamento a settembre 2016 del
Direttore Efisio Blanc, il quale ha svolto un lavoro improbo in tal
senso considerato che non si era fatto nulla di nulla fino ad
allora e considerata anche la mancata nomina, fortemente ritardata
dal CdA, di un direttore amministrativo che prendesse in mano le
redini della struttura. Direttore finalmente da poco insediato dopo
una strana e irrituale manifestazione di interesse, al quale vanno
i miei migliori auguri di buon lavoro, credo che ne avrà davvero
bisogno lì dentro.
Tra l'altro - Assessore, magari me lo conferma -, gli uffici
regionali hanno in più di un'occasione sollecitato l'IMP ad
adempiere agli obblighi di comunicazione e di pubblicazione
arrivando addirittura a minacciare di non erogare finanziamenti
pubblici nel caso non venisse sistemato il sito nella parte
relativa all'amministrazione trasparente...
Presidente -
Colleghi, per cortesia, un po' di
silenzio.
Guichardaz (PD-SIN.VDA) -
...adesso che c'è un nuovo
direttore amministrativo, un nuovo direttore didattico, un nuovo
presidente legittimati da votazioni, da manifestazioni di
interesse, da tutte le belle procedure richieste dalla legge e
dallo statuto, e anche dalla fantasia del Cda, credo che non ci
siano più ostacoli a dare piena attuazione agli obblighi di
trasparenza e pubblicazione di cui al decreto legislativo n. 33.
L'interpellanza quindi vuole semplicemente chiarire il motivo per
cui il Presidente di un'istituzione pubblica...
Presidente -
Colleghi, scusate, vi chiedo, per cortesia,
un po' di silenzio, non si sente! Ve lo ho chiesto una volta, due
volte...per favore, anche per rispetto per chi parla, chi deve
ascoltare, chi vuole ascoltare.
Guichardaz (PD-SIN.VDA) -
...l'interpellanza quindi vuole
semplicemente chiarire il motivo per cui il Presidente di
un'istituzione pubblica, dell'Istituto musicale pareggiato in
questo caso, non abbia adempiuto a quanto espressamente richiesto
dalle norme sulla trasparenza per i titolari di incarichi politici,
di amministrazione, di direzione, di governo e i titolari di
incarichi dirigenziali come d'altronde ha fatto il suo
predecessore.
Inoltre l'interpellanza chiede lumi circa quei dati e quelle
informazioni che, colleghi, dovrebbero essere invece reperibili sul
sito dell'istituzione senza bisogno di doverli chiedere, senza
bisogno di fare 116 o altre formalità, ad esempio: i compensi, le
spese di trasferta, i rimborsi a qualunque titolo prestati, i dati
relativi ad altre cariche presso enti pubblici e privati e relativi
compensi, gli eventuali altri incarichi con oneri a carico della
finanza pubblica e l'indicazione dei compensi spettanti, tutto
previsto dalla legge. Sinceramente non so se è la Signora Lagnier
che non ha trasmesso i suoi dati e la documentazione prevista a chi
di dovere o se non le è stata richiesta. Credo che la questione
vada sanata in tempi brevissimi, in modo da sistemare una volta per
tutte le pendenze e gli arretrati. Poiché si narra, Assessore, che
sarebbe intenzione da parte sua di riconfermare la Signora Lagnier
alla presidenza dell'Istituto musicale - spero che lei smentisca
queste voci che si rincorrono e che prima si preoccupi almeno di
acquisire e di rendere visibile tutti i dati necessari ad una
valutazione, e non solo sua, Assessore, ma una valutazione da parte
di chi ha interesse di averli e di vederli -, magari anche
riconfermare i suoi incarichi retribuiti dall'Amministrazione, che
dovrebbero essere anche questi indicati sul sito, che paiono invece
dei segreti di Stato, tipo la direzione artistica di una sezione
della
Saison culturelle
o l'affidamento, per esempio, degli
eventi nell'ambito di
Château Musique
, per dirne due a caso,
credo che diventi improrogabile avere preventivamente tutte le
informazioni previste per non incorrere in una nomina che poi
magari rischia di dover saltare per la mancanza delle necessarie
informazioni o per illeciti pregressi, che naturalmente
renderebbero inopportuna, se non addirittura illegittima, tale
nomina.
Presidente -
Ha chiesto la parola l'Assessore Certan, ne
ha facoltà.
Certan (ALPE) -
Grazie collega Guichardaz per aver
approfondito ulteriormente questo aspetto. Come ha giustamente
ricordato, l'attuale Presidente dell'Istituto musicale è stata
nominata Presidente del
Conservatoire
a seguito delle
dimissioni del precedente Presidente Costa, con deliberazione della
Giunta regionale n. 5 del 13 gennaio 2017, fino alla data in cui
sarebbe scaduta la precedente nomina, che mi pare sia l'11 giugno,
adesso vado a memoria, mi pare che il Cda scada l'11 giugno. Tra
poco sarà approvata la deliberazione quindi della Giunta regionale
per le nuove nomine relative ai vari organi in seno all'Istituto
musicale pareggiato, oltre al Presidente, che chiaramente sarà
nominato con DGR, come lei si ricorderà bene è stato fatto
precedentemente, dopo che il consiglio accademico avrà presentato
una terna, quindi stiamo aspettando che arrivi la terna dal
consiglio accademico.
Sul "si narra", "si dice", "si mormora" quindi non posso
risponderle perché, non avendola ancora ricevuta, non so quale sarà
la terna che arriverà dal consiglio accademico. Oltre al
Presidente, quindi ci sarà la nomina anche degli organi rimasti in
carica sin dalla loro nomina avvenuta nel 2014, è un triennio,
quindi 2014-11 giugno 2017. La dottoressa Lagnier in data 22
febbraio 2017 ha inviato all'Istituto musicale pareggiato i dati
oggetto dell'interpellanza ai fini, se ve ne fosse stata la
necessità, della pubblicazione. A questa pubblicazione è tenuto il
responsabile della trasparenza che, ai sensi della normativa
vigente per le istituzioni AFAM, è il direttore. La funzione di
responsabile anticorruzione e della trasparenza era quindi svolta
dall'allora Direttore Signor Efisio Blanc fino alle sue dimissioni
avvenute in data 15 maggio 2017. Evidentemente se la pubblicazione
in questione non è avvenuta, la responsabilità è da ascriversi al
sopracitato responsabile dell'anticorruzione e della trasparenza
all'interno di un ente, quale l'Istituto musicale pareggiato,
pienamente autonomo nell'organizzazione delle proprie attività e
nel proprio funzionamento e quindi le particolari motivazioni,
qualora vi fosse l'obbligo di pubblicazione, sono da chiedersi
esclusivamente all'allora Direttore, io non sono a conoscenza delle
motivazioni.
Per quanto riguarda la seconda domanda, a seguito delle
dimissioni del precedente Responsabile anticorruzione e della
trasparenza, con decreto assessorile in data 26 maggio 2017 è stato
nominato un nuovo Direttore, al quale spetterà quindi, tra gli
altri compiti, di procedere alla pubblicazione dei dati previsti
dalla normativa vigente in materia di trasparenza, di valutare
quale sia la documentazione avente carattere di obbligo di
pubblicazione. Per essere comunque molto chiara, cito il decreto
legislativo n. 33 del 14 marzo 2013, aggiornato nel 2016, sul
riordino della disciplina riguardante il diritto di accesso civico
e gli obblighi di pubblicazione, trasparenza, diffusione di
informazioni da parte delle pubbliche amministrazioni, in
particolare l'articolo 14, comma 1 bis, che recita: "le pubbliche
amministrazioni pubblicano i dati di cui al comma 1 per i titolari
di incarichi o cariche di amministrazione, di direzione o di
governo comunque denominati, salvo che siano attribuiti a titolo
gratuito, e per i titoli di incarico dirigenziale a qualsiasi
titolo conferiti... - eccetera - inclusi quelli conferiti
discrezionalmente dall'organo di indirizzo politico, senza
procedure pubbliche di selezione". Non era quindi necessaria la
pubblicazione della situazione patrimoniale e del curriculum della
dottoressa Lagnier, dati comunque disponibili alla Direzione
dell'IMP dal 22 febbraio 2017, in quanto la stessa aveva rinunciato
a qualsiasi compenso e a qualsiasi remunerazione, non ha ricevuto
mai nulla. Tale principio dell'articolo 14, comma 1 bis, ha
introdotto nel 2016 il principio di gratuità che determina la non
obbligatorietà della pubblicazione.
Per quanto riguarda poi la sua terza domanda, sul fatto di avere
intenzione o meno di affidare altri incarichi o consulenze
artistiche, le rispondo che l'intenzione di affidare alla
dottoressa Lagnier in futuro consulenze artistiche o lavori
nell'ambito della
Saison culturelle
o di altri eventi
organizzati dalla Regione sarà valutata rigorosamente ai sensi
della normativa vigente in materia di inconferibilità e
incompatibilità, ma non è chiaramente da escludersi. Ripeto: la
dottoressa Lagnier per l'incarico da Presidente, e neppure ha
ricevuto compensi per quello di qualche mese...il tempo di poter
espletare, poiché non era stato fatto prima, tutta la ricerca del
direttore amministrativo, a proposito del "si narra" si ricorderà
che una delle leggende che circolavano era che non c'era nessuno
disponibile a fare il direttore amministrativo all'IMP. Quando è
stata aperta una manifestazione di interesse, sono state ricevute
19 domande di candidatura per questo posto. C'è stata quindi questa
piccola selezione fatta dall'istituto, questo giusto per ribadire
che a volte vede che le leggende che si narrano sono diverse e
varie. Comunque sia, per quanto riguarda il futuro presidente, noi
siamo in attesa del consiglio accademico che proporrà la terna alla
Giunta e poi su quella terna, su quei tre nomi o su quello che il
consiglio accademico riterrà di darci noi faremo le nostre
valutazioni.
Un passaggio, questo, chiaramente per quanto riguarda la
normativa. Lei mi chiede, ad esempio, sanzioni e tutto; la
normativa non prevede l'obbligo di pubblicazione, poi
sull'eventuale opportunità, il nuovo Direttore dell'Istituto
musicale potrà fare le valutazioni che ritiene.
Presidente -
Ha chiesto la parola il Consigliere
Guichardaz, ne ha facoltà.
Guichardaz (PD-SIN.VDA) -
Il fatto che lei non sappia chi
sarà il prossimo direttore o il prossimo presidente mi fa un po'
sorridere visto che lei nel passato fu abbastanza attiva anche
nella nomina con riunioni più volte fatte in contesti non
istituzionali nella nomina dell'attuale Presidente. Certo, la
procedura è che le verrà presentata una terna sulla base di una
manifestazione di interesse, irrituale anche questa, che non ha
nessun valore e quindi non di sicuro sulla base di procedure che
invece non comportano questo tipo di manifestazione, ma dovrebbero
essere diverse rispetto a queste. Le ricordo che il Direttore Blanc
si è dimesso il 24 aprile 2017, quindi non erano neanche trascorsi
i famosi tre mesi, ha presentato le dimissioni rispetto
all'insediamento. In ogni caso, lei sa benissimo, proprio per
essere stata molto partecipe in tutta questa vicenda, che il
Direttore Blanc è stato quello che, dopo anni di totale
inefficienza, dopo anni di totale mancanza di trasparenza da parte
della precedente gestione - credo che prima fosse responsabile
addirittura il Presidente - dopo anni è stato quello che con le sue
sole forze...senza poter controllare la segreteria, perché non
c'era un direttore amministrativo - lo stesso direttore
amministrativo era il Presidente Costa, che non si presentava o che
si presentava saltuariamente - è stato quello che immediatamente ha
pubblicato i suoi
curricula
e quelli di tutti gli altri
componenti del Cda. Non c'era il sito, non c'era implementato nulla
nella parte relativa al portale della trasparenza. Direttore che
non è stato messo ovviamente nelle condizioni di lavorare, perché
non gli è stata data la possibilità di nominare lui, quindi di dare
lui un nominativo di un direttore amministrativo. E su questo lei
mente, perché sa benissimo che il nominativo il Direttore Blanc lo
aveva dato e lo aveva dato all'interno del Cda, ma il Cda ha
preferito temporeggiare, ha ritardato gravemente la nomina di un
direttore amministrativo inventandosi una procedura di interesse,
dopodiché, certo, sono arrivate 19 candidature, ma la prassi
stabilita dallo statuto è chiara: è il direttore didattico che dà
il nominativo e il Cda deve nominarlo, lo deve ratificare, quindi
non è colpa del precedente direttore. Il quale ha fatto - e lo
ripeto - un lavoro improbo perché è stato il primo a mettere in
chiaro delle informazioni che nessuno ha mai messo e ne mancano
ancora, cavoli se ne mancano! Mancano dei decreti, mancano i
verbali, per esempio, dei consigli d'amministrazione, mancano i
verbali dei collegi accademici, mancano un sacco di cose. Poi lei è
così sicura che la dottoressa Lagnier abbia inviato per la
pubblicazione al Direttore Blanc? Si vada ad informare se lei ha
inviato per la pubblicazione. Si vada ad informare se ci sono dei
solleciti da parte del Direttore a mandare il curriculum perché
magari trova delle sorprese.
In ogni caso lei mi cita la legge dove si dice: "salvo fatto a
titolo gratuito", allora anche questa cosa della gratuità io
chiederei di ripararla, perché un direttore, un presidente che
amministra un ente pubblico con 4 milioni e rotti di bilancio - io
lo dico da sempre anche quando ero in maggioranza e prima ancora
all'opposizione - non ha senso che sia gratuito. Questo lo dico
perché rischia di creare poi delle situazioni strane, per cui chi
va lì a titolo gratuito poi magari ha dei
benefit
che non
sono così espressi, che potrebbero essere degli incarichi fatti in
un certo modo: la conferma, per esempio, in altri incarichi,
eccetera. Preferirei che venisse pagato questo ruolo e preferirei,
come hanno fatto i suoi predecessori che erano nella stessa
condizione, che venisse pubblicato il curriculum e la situazione
patrimoniale e che venisse pubblicata anche la dichiarazione di
incompatibilità e di inconferibilità che io non ho trovato sul sito
della Regione, dalla quale si può evincere se ci sono situazioni di
incompatibilità che potremmo guardare anche noi, giusto per vedere
il presidente che è stato nominato, quali sono gli incarichi che
aveva prima e quali sono eventualmente gli incarichi che avrà dopo.
Il Presidente quindi è inutile che le faccia le risposte alle
interpellanze, dove dice: "io posso non pubblicare". Qua viene
richiesta la pubblicazione perché siamo davanti ad un bilancio di 4
milioni, siamo davanti a centinaia di allievi, siamo davanti ad un
patrimonio che è patrimonio di tutti e che non è della Signora
Lagnier.
Presidente -
Ha chiesto la parola l'Assessore Certan, ne
ha facoltà.
Certan (ALPE) -
Collega Guichardaz, le risposte alle
interpellanze me le preparo io, non me le prepara nessuno, quindi
mi permetto di rispondere. Al massimo ho la collaborazione dei
funzionari, ma non è certo la Lagnier che mi prepara le risposte.
Primo. Questa è una delle tante bugie che lei ha detto durante il
suo secondo intervento, di cui è responsabile lei, unicamente lei.
Non ha detto delle cose corrette. Lei può dirle, ma ne è
responsabile e i cittadini valdostani lo devono sapere.
(interruzione del Consigliere Marguerettaz, fuori
microfono)
Presidente -
Collega Marguerettaz, se vuole chiedere la
parola, la chieda ma si limiti. Ha chiesto la parola il Consigliere
Marguerettaz, ne ha facoltà.
Marguerettaz (UV) -
Per mozione d'ordine. Semplicemente,
senza polemica, per capire a che titolo ha dato la parola alla
collega Certan.
Presidente -
Allora non ha seguito attentamente, era
stata citata, ha chiesto la parola per fatto personale. Ha chiesto
la parola il Consigliere Marguerettaz per?
Marguerettaz (UV) -
Per mozione d'ordine. Il fatto che un
Assessore venga citato nella risposta di un Consigliere mi pare
abbastanza scontato, quindi il fatto che nella risposta un
Consigliere, interpellando l'Assessore, lo citi e questo
costituisca fatto personale mi creda passerà nei libri di scuola.
Grazie per la sua interpretazione.
Presidente -
Non ho dato questa interpretazione.
Proseguiamo con l'ordine del giorno, però chiederei ai colleghi,
per cortesia, un po' di silenzio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK