Consiglio Regionale della Valle d'Aosta - Oggetto del Consiglio n. 382 del 6 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 382 del 6 febbraio 2019 - Resoconto
OGGETTO N. 382/XV - "Interpellanza: Valutazione dell'operato
del management della società Skyway".
Rollandin (Presidente)
-
Punto n. 32 all'ordine del
giorno.
La parola al collega Cognetta.
Cognetta (MOUV')
- Questa interpellanza parte da un
accesso agli atti, fatto qualche tempo fa, rispetto alla richiesta
di dati sui biglietti venduti, gli incassi dalla vendita dei
biglietti e le persone trasportate dall'apertura di Skyway, quindi
dal 23 giugno del 2015 al 30 giugno del 2018. Sostanzialmente
prende in considerazione tre anni. Nella tabella allegata
all'interpellanza si può notare che, rispetto a un iniziale numero
piuttosto elevato di biglietti venduti, 158 mila nei primi sei
mesi, si è passato poi a 236 mila nel 2016, 203 mila nel 2017 e a
65 mila nei primi sei mesi del 2018 con un decremento sostanziale
di circa il 62% tra i primi sei mesi di apertura e i sei mesi presi
in considerazione del 2018. Lo stesso vale ovviamente per gli
incassi, lo stesso per le persone trasportate e il tutto è stato
rapportato ai 160 giorni di apertura dei primi sei mesi.
Questa interpellanza indica una preoccupazione per quello che
sta accadendo a Skyway, che è stata una struttura molto onerosa per
la nostra Regione ed è il fiore all'occhiello della Valdigne, ma di
tutta la Valle d'Aosta; con questa interpellanza vorrei capire
quali sono le azioni di marketing messe in atto dal nuovo
management, insediatosi a marzo del 2018, per invertire questa
tendenza. La preoccupazione nasce anche dal fatto che, da quello
che ho potuto constatare fino a questo momento, Skyway è ancora
vista come un impianto di risalita standard, mentre potrebbe essere
gestita come una attrazione tout court e questo, secondo me, ha
inficiato i risultati dei primi tre anni.
Chiedo a questo Governo se il management attuale ha in mente per
le prossime stagioni - la stagione estiva del 2019 e quella
invernale - delle azioni di marketing particolari e se Finaosta sta
monitorando ciò che sta accadendo a Skyway e che cosa poi intende
fare, qualora questi risultati dovessero continuare a essere così
deludenti.
Presidente
- Per la risposta, la parola all'assessore
Bertschy.
Bertschy (UVP)
- Collega Cognetta, io credo che
l'impostazione dell'interpellanza, probabilmente anche per la
natura della Skyway, sia sbagliata da parte sua, nel senso che i
dati di Skyway vanno letti nei due periodi dell'anno: primo e
secondo semestre. Il secondo semestre è dall'inizio dell'attività
di Skyway il semestre più importante, sia in termini di presenza
sia di fatturato ed è il semestre che fa il
core business
dell'azienda nel senso che, proprio per la sua natura più
turistica, che di impianto di trasporto sciistico, che non è, porta
a dati diversi, tant'è vero che - forse non avendo lei tutti i dati
a disposizione ha preparato l'interpellanza per quello che poteva
disporre - i dati del secondo semestre 2018 dimostrano come la
società stia andando bene, è in linea e il fatturato, 5.783.000
euro, è superiore a quello del 2017, inferiore a quello del 2016,
nello stesso periodo, ma in generale sul fatturato dell'anno e
delle presenze per esempio ci sono maggiori presenze di quelle del
2017 e maggiore fatturato. Va letta sull'anno l'attività della
società e i periodi si possono raffrontare, ma eguali periodi
perché l'invernale e l'estivo sono due cose diverse. Tra l'altro,
se vuole, poi le darò una tabella aggiornata e con i dati che hanno
chiuso l'anno.
Quindi, ad oggi non c'è nessun calo particolare, ci sono degli
scostamenti rispetto agli anni, ma essendo un impianto che vive di
piena luce, soprattutto quando ci sono splendide giornate, può
anche essere che, durante i periodi, i weekend particolari, questo
non accada, e i dati possono cambiare. In ogni caso, io credo che
l'incidenza del nuovo management si vedrà in seguito, i risultati
di oggi sono ancora legati al lavoro di ieri. Rispetto alle azioni
che saranno messe in campo, pur non potendo andare nel dettaglio,
diciamo che quest'anno con la redazione del piano strategico è
stato redatto anche un piano di marketing, approvato dal Consiglio
di Amministrazione della società, che prevede un investimento del
5% del fatturato in attività d'immagine e promozione. Sono previsti
degli eventi, tra i quali il Giro d'Italia che prenderà anche il
nome della funivia - questo grazie al lavoro fatto dal collega
Restano e al lavoro che sta portando avanti il collega Viérin - e
si cercherà anche di allineare la comunicazione (sito, pagine
social, comunicazione interna) e anche d'introdurre un'attività di
web marketing e la definizione di nuovi accordi commerciali.
Quindi, come sollecita lei, vista l'importanza di questo
investimento nel passato e visto l'interesse che questo possa
produrre un fatturato importante, ma soprattutto un fatturato per
un'economia crescente nella nostra Regione, staremo molto attenti a
seguire l'attività di promozione e le chiediamo di leggere i dati
nel loro complesso, paragonando i periodi di riferimento.
Presidente
- Per la replica, la parola al collega
Cognetta.
Cognetta
(MOUV')
- Grazie, Assessore. I dati
li ho letti, ho notato anche che c'è stato un aumento del costo del
biglietto che ha portato di conseguenza ad avere un risultato meno
peggiore di quello che sembrava. I dati li ho letti, li legga anche
lei perché il costo del biglietto è aumentato dal 2016 a
oggi.
Secondo ragionamento: il numero di persone comunque è
diminuito, al di là della stagionalità, e ha confermato anche lei
che c'è stata una flessione rispetto all'inizio. Poi ha anche
affermato che c'è stato un nuovo piano marketing, vorrei conoscerne
il dettaglio perché sono davvero curioso di sapere cosa è stato
fatto prima.
Infine, vorrei anche conoscere, se possibile, rispetto ai
dati che mi darà, se c'è stato un incremento delle persone che
hanno usufruito del trasporto senza il biglietto perché, da quello
che so io, c'è anche questo problema all'interno dei dati che
abbiamo ricevuto. Quindi io posso avere letto i dati in maniera
errata, ma ho fatto una domanda su quei dati e con quei dati ho
fatto l'elaborazione. Non mi è stato risposto: "No, i dati sono
sbagliati", di conseguenza la mia tabella è corretta rispetto ai
dati ricevuti e di conseguenza i numeri sono questi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK