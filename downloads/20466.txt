Consiglio Regionale della Valle d'Aosta - Oggetto del Consiglio n. 476 del 24 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 476 del 24 marzo 2004 - Resoconto
OGGETTO N. 476/XII - Criteri di valutazione dei progetti
finanziabili con il contributo del Fondo sociale europeo.
(Interrogazione)
Interrogazione
Vista la Delibera di Giunta n. 14 del 12 gennaio 2004 con la
quale viene approvato l'esito della valutazione relativa ai
progetti da finanziare con il contributo del Fondo sociale
europeo;
Preso atto che alcuni progetti sono stati dichiarati "idonei"
ma non sono stati finanziati in quanto "le risorse in dotazione
alla scheda intervento del presente bando" sono esaurite;
Visto che si tratta di progetti che comunque paiono
interessanti, in quanto hanno superato la valutazione sulla loro
congruenza alle finalità del bando e alle esigenze del
territorio;
Ritenuto opportuno che tale progettualità non vada
dispersa;
La sottoscritta Consigliera regionale
Interroga
l'Assessore competente per sapere:
1) quali sono i criteri con i quali vengono definite le
risorse da attribuite alle diverse schede intervento;
2) se è possibile ripensare alla ripartizione dei fondi così
da trovare risorse aggiuntive per finanziare i progetti dichiarati
idonei;
3) se tale soluzione è condivisa dalla Giunta.
F.to: Squarzino Secondina
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - La prima questione posta riguarda i
criteri con cui vengono definite le risorse da attribuire alle
diverse schede intervento. Le assegnazioni delle dotazioni
finanziarie sono fatte sulla base del "POR" 2000/2006, "POR" alla
base del quale è stata sviluppata un'analisi socioeconomica,
un'analisi soprattutto sul mercato del lavoro valdostano e, sulla
base di questo, sono stati assegnati dei finanziamenti sulle
diverse misure previste dal piano stesso. L'assegnazione delle
risorse finanziarie fa quindi riferimento al "POR"; ovviamente si
parla di una programmazione che si riferisce ad obiettivi e a
contenuti che sono definiti all'interno del POR. L'autorità di
gestione, sulla base di queste indicazioni, bandisce poi i vari
bandi e assegna i fondi sulle diverse misure: questo succede a
partire dal 2001, anno in cui sono stati attivati per la prima
volta i bandi.
Una seconda domanda riguarda se sia possibile pensare alla
ripartizione dei fondi, così da trovare risorse aggiuntive per
finanziare i progetti dichiarati idonei. A partire dai primi bandi
del 2001, diverse volte si sono verificati dei progetti che sono
stati giudicati da un nucleo di valutazione "progetti idonei", che
non sono stati finanziati perché sulle specifiche schede non vi era
disponibilità finanziaria. Dobbiamo quindi fare i conti con il
fatto di avere un principio e un orientamento da parte
dell'Amministrazione che tenga conto della necessità,
dell'imparzialità e della parità di trattamento, cosa che è
prevista sia dalle nostre norme che da quelle comunitarie in
materia di appalti pubblici e concessioni.
Convenendo sul fatto che diverse volte sono stati considerati
idonei e non sono stati finanziati progetti sicuramente validi, nel
momento in cui l'Amministrazione decidesse di recuperare tutti i
progetti giudicati "validi", ovviamente si tratterebbe di
recuperarli tutti, quindi quelli che sono stati considerati tali a
partire dal 2001. Questo avrebbe conseguenze significative, vale a
dire che per alcune misure non avremmo più la possibilità di avere
risorse per un'ulteriore programmazione, con il fatto che,
utilizzare progetti giudicati idonei nel 2001, magari significa
avere progetti non aventi più l'attualità che avevano in quel
periodo.
Credo che la possibilità di recuperare i progetti idonei - visto
che non si possono fare discriminazioni fra un progetto idoneo e un
altro, anche perché uno non è più idoneo di un altro, essendo stato
emesso un giudizio da un nucleo di valutazione -, la soluzione che
riteniamo praticabile è quella, nel più breve tempo possibile, di
rimettere a bando, sulla base della riprogrammazione del "POR"
realizzatasi anche da poco, delle schede-intervento le quali
consentano ai progetti idonei - che non hanno avuto finanziamento -
di poter ripartecipare ai nuovi bandi ed avere maggiori
possibilità, in questo contesto, di un risultato positivo, sia in
termini di idoneità che di finanziamento.
Président - La parole à la Conseillère Squarzino Secondina.
Squarzino (Arc-VA) - Prendo atto di quanto riferito
dall'Assessore; non posso fare diversamente, però vorrei
sottolineare che, a monte, c'è allora un errore di valutazione dei
bisogni che ci sono, perché probabilmente sono state previste
risorse inadeguate in settori importanti. Se vediamo l'ultimo esito
del bando di concorso, fra i 12 progetti considerati "idonei", ma
non finanziabili per mancanza di risorse, ce ne sono ben 5 - quasi
la metà! - che riguardano un settore ritenuto importante dal nostro
gruppo, perché è il settore che riguarda il bando "montagna", con
misure specifiche intese a migliorare l'accesso e la partecipazione
delle donne al mercato del lavoro, compreso lo sviluppo delle
carriere, l'accesso a nuove opportunità di lavoro, nelle attività
imprenditoriali, e a ridurre la segregazione verticale e
orizzontale fondata sul sesso del mercato del lavoro. Sono parole
un po' difficili forse per chi ci ascolta in tribuna, ma questo
vuol dire che nel progetto che era stato inserito di finanziamento
di interventi nell'ambito regionale, c'era la volontà di
intervenire nell'ottica della montagna, per garantire alle donne
che vivono in questi luoghi più isolati l'accesso e la
partecipazione al mercato del lavoro.
Faccio presente che i progetti non approvati sono progetti
studiati insieme agli enti locali, quindi non solo erano idonei, ma
rispondevano ad esigenze precise del territorio che gli enti locali
avevano individuato. Credo che questo ci suggerisca di fare alcuni
correttivi: da un lato, prendo atto che c'è la volontà politica di
riaprire i bandi, quindi di ripresentare questi progetti e di
rifinanziare questo settore; dall'altro, vorrei che, nel momento in
cui si individuano gli interventi da "POR", si desse importanza a
questo settore.
Se ben ricordo, quando è stato approvato quel piano anche in
quest'aula, la sottoscritta aveva già sottolineato che le risorse
previste per il sostegno all'attivazione della donna
nell'imprenditoria, nel lavoro e in attività legate al proprio
territorio erano minime!
Mi si era allora risposto che in Valle d'Aosta c'è una forte
occupazione femminile": questo è vero, ma forse l'occupazione è
concentrata in alcune parti della Valle e invece tutto un settore
di donne, che vivono nelle zone più periferiche, non hanno la
possibilità di accedere ai posti di lavoro per carenza di servizi o
di possibilità di spostamento. Ritengo allora che valga la pena di
continuare ad operare con l'occhio attento alle esigenze di questa
fetta di popolazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK