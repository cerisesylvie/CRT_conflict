Consiglio Regionale della Valle d'Aosta - Oggetto del Consiglio n. 559 del 20 maggio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 559 del 20 maggio 2009 - Resoconto
OGGETTO N. 559/XIII - Interpellanza: "Intendimenti in merito
alla chiusura della saletta espositiva nella Torre dei Signori in
Aosta".
Interpellanza
Appreso che è in previsione la chiusura della saletta
espositiva nella Torre dei Signori, alle Porte Pretoriane di Aosta,
spazio artistico ormai tradizionale nel capoluogo
regionale;
Condivisa l'opportunità di mantenere aperto tale spazio
espositivo al fine di consentire agli artisti valdostani di poter
disporre di una vetrina prestigiosa nel pieno del centro storico
della città di Aosta;
i sottoscritti Consiglieri regionali
Interpellano
la Giunta regionale per conoscere se intenda:
1) mantenere aperta ed utilizzabile la saletta espositiva
posta nella Torre dei Signori ad Aosta;
2) predisporre uno spazio espositivo alternativo altrettanto
fruibile, nel caso si dovesse procedere a lavori di
ristrutturazione o di messa in sicurezza del relativo
stabile.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie, Presidente. L'argomento di questa
interpellanza è in fondo piuttosto "piccolo", perché interessa i
pochi metri quadrati delle due stanze al piano terra della Torre
dei Signori, alle Porte Pretoriane di Aosta, tuttavia ha un
importante significato perché questa struttura è diventata nel
tempo un importante punto di riferimento artistico della nostra
regione. Infatti la saletta espositiva accoglie una quarantina di
artisti all'anno, che esponendo le loro opere diventano
un'attrazione turistica per il centro storico del capoluogo
regionale, è un momento ormai consolidato di confronto fra
cittadini e turisti e l'arte. Occorre anche tenere conto che la
saletta viene utilizzata da artisti di fuori Valle, che, oltre a
pagarsi la saletta, rimangono nella nostra regione una decina di
giorni portando il loro contributo economico. Questo successo
consolidato negli anni ha portato ad una convenzione nel 2005 fra
l'Amministrazione regionale, proprietaria dei locali, l'azienda
turistica AIAT di Aosta per la concessione in uso delle sale a
piano terra della Torre dei Signori proprio a sede di esposizione o
di attività di interesse turistico e culturale per la città e per
la nostra regione. A seguito poi di questa convenzione,
meritoriamente, l'Assessorato dei lavori pubblici all'epoca ha
restaurato i locali, creando un apprezzato centro espositivo con
riscaldamento e servizi igienici, ridando quindi dignità a questo
luogo che era stato abbandonato per tanti anni. È chiaro che il
tempo passa e le cose si evolvono, quindi noi possiamo anche capire
che l'Amministrazione comunale di Aosta abbia bisogno dei locali al
piano terra del Municipio che attualmente ospita l'Ufficio
regionale del turismo e che quindi questa convenzione fra la
Regione e l'AIAT possa diventare un problema, perché qualcuno
ipotizza di posizionare in tale sede gli uffici trasferiti dalla
piazza Chanoux. Bene, noi crediamo che questo Ufficio regionale del
turismo possa essere in modo molto opportuno trasferito a piano
terra della sede di Finaosta a cavallo fra piazza Narbonne e rue
Conseil des Commis, la strada che collega piazza Chanoux con la
stazione ferroviaria, quella degli autobus, e il più importante
parcheggio coperto di Aosta. Vi sono dei bellissimi locali non
utilizzati con una vetrina importante, quindi potrebbero essere
tranquillamente utilizzati per i servizi di accoglienza
dell'Ufficio regionale del turismo. Chiediamo pertanto di
soprassedere all'utilizzo e a questa ultima attività dei locali
della saletta espositiva della Torre dei Signori, perché è ormai
diventato un punto importante, riconosciuto e apprezzato; per
quanto riguarda l'Ufficio del turismo, si trovano delle soluzioni
alternative, sempre in centro, e credo che la Regione abbia
sicuramente a disposizione altri locali, oltre a quelli che ho
segnalato nel Palazzo Finaosta di via Festaz, dove poter svolgere
tale attività senza problemi. Vi chiediamo un po' come in un
processo in subordine, se proprio altre possibilità non si
dovessero presentare, di non lasciare che la bella realtà di questa
saletta espositiva si avvii a un destino di chiusura, cercando di
ritrovare in un altro importante e prestigioso edificio del centro
storico aostano il modo di far continuare questa preziosa
esperienza. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. La questione che
viene presentata dalla Consigliera Fontana è una questione
assolutamente importante, stiamo lavorando su questo
dossier
per cercare di risolvere il problema, legittimamente il Comune di
Aosta intende riappropriarsi dei locali che sono posizionati sotto
i portici del comune per sviluppare le sue attività, lo sportello
unico. Rispetto a questo, c'è la necessità di riposizionare... non
si tratta dell'Ufficio regionale, si chiama l'Ufficio informazioni
turistiche, quindi è un ufficio che è destinato a dare delle
informazioni ai turisti. Le informazioni ai turisti generalmente si
danno dove i turisti ci sono e verosimilmente il luogo dove è
popolato da turisti è il centro. Mettere l'Ufficio di informazioni
turistiche in un luogo periferico o in un luogo che è decentrato
rispetto a questo asse, che è l'asse delle vie pedonali, è
sicuramente un'attività poco razionale. A tale punto la
composizione di questo problema è una composizione che, da un lato,
verificherà la ricollocazione dell'Ufficio di informazioni
turistiche... presumibilmente l'Ufficio di informazioni turistiche
è allo studio... ma il luogo ad oggi individuato migliore è quello
all'interno della Porta Pretoria. Sicuramente è apprezzata
l'attività degli artisti, la Consigliera Fontana ha detto bene: è
un punto dove si danno delle risposte agli artisti valdostani, ma
anche a tanti di fuori Valle, quindi, da questo punto di vista, c'è
un'utenza variegata. Rispetto a questo tema, se la soluzione così
interessante... anche detta dalla Consigliera Fontana... come luogo
per l'Ufficio di informazioni turistiche... che è centrale, può
tranquillamente andar bene anche per gli artisti. Verosimilmente
quindi ci sarà un ragionamento dove si verificherà la necessità di
posizionare gli uffici regionali in uno stabile di proprietà
regionale per lo svolgimento delle sue attività. Il luogo al di
sotto della Finaosta, luogo peraltro già ad oggi adoperato per
delle esposizioni, è all'analisi per essere assegnato e attribuito
agli artisti.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore. Ho un po' di
amarezza devo essere sincera, mi dispiace che non si possa
riflettere, a parte che mi ha detto che si sta un pochino
studiando... il mio auspicio è quello che si trovi veramente
un'altra soluzione in modo da sistemare sia gli uffici dell'AIAT e
lasciare gli artisti lì visto che comunque sono già... Il mio
auspicio è questo: chiedo all'Assessore di fare una riflessione se
si può risolvere questo problema per non scontentare anche gli
artisti... risolvere entrambi i problemi perché la cultura è un
bene di tutti i valdostani. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK