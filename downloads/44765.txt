Consiglio Regionale della Valle d'Aosta - Oggetto del Consiglio n. 1692 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1692 del 13 luglio 2022 - Resoconto
OGGETTO N. 1692/XVI - D.L. n. 70: "Modificazioni alla legge
regionale 4 agosto 2010, n. 29 (Disposizioni in materia di
Commissioni Locali Valanghe)". (Ritiro di un ordine del
giorno).
Bertin (Presidente) -
Punto n. 4.01 all'ordine del
giorno. Il D.L. 70 è composto da nove articoli, sono stati
presentati due emendamenti da parte delle Commissioni I e III e un
ordine del giorno della Lega e Pour l'Autonomie.
Il relatore della I Commissione è il consigliere Rosaire, per la
III il consigliere Cretier. Si è prenotato il consigliere Chatrian
a cui passo la parola.
CHATRIAN (AV-VdA Unie) -
Per chiedere solo una piccola
sospensione a nome della maggioranza.
Presidente -
Il Consiglio è sospeso.
(La seduta è sospesa dalle ore 10:15 alle ore 10:31)
Bertin (Presidente) -
Riprendiamo i lavori dopo la
sospensione. Come dicevo, sul disegno di legge sono stati
presentati due emendamenti da parte delle Commissioni I e III e un
ordine del giorno da parte della Lega e di Pour l'Autonomie. I
relatori sono Rosaire per la I Commissione e Cretier per la III.
Per la relazione si è prenotato il consigliere Rosaire, ne ha
facoltà.
Rosaire (UV) -
La legge regionale 29 del 4 agosto 2010,
nata per disciplinare le funzioni in tema di protezione civile e
sussidiarietà del sistema autonomia Valle d'Aosta, trova oggi, con
il disegno di legge n. 70, armonizzazione alla normativa statale in
materia di gestione di rischio valanghivo.
Con l'attuale disegno di legge, che andremo ad approvare,
vengono apportati degli adeguamenti alla normativa, rendendola più
attuale e consona alla direttiva nazionale valanghe.
Per raggiungere quest'obiettivo, in sede di predisposizione del
disegno di legge, sono stati interessati, tramite l'Assessorato di
competenza, tutti i soggetti coinvolti sul tema: i componenti delle
Commissioni Locali Valanghe, il CELVA, la Fondazione Montagna
sicura, il Dipartimento Legislativo e Finanze Regione.
Durante le audizioni in I e III Commissione consiliare
permanente, sono poi stati auditi il Presidente delle Guide alpine
Ezio Marlier, il CELVA per voce della dottoressa Chapellu,
l'assessore Marzi ed infine il dottor Segor, dirigente assetto
idrologico dei bacini montani della Regione.
Il parere dei soggetti auditi è stato unanimemente positivo, con
alcune osservazioni in parte recepite.
Il disegno di legge 70 riduce gli articoli della precedente
legge da undici a nove articoli.
L'articolo 1, che è un po' il cappello della normativa,
definisce l'oggetto e le finalità della legge, è implementato con
l'aggiunta delle seguenti parole: "Dalla normativa statale in
materia di gestione del rischio valanghivo e" dopo le parole "in
armonia al fine di armonizzare la legge regionale a quella
statale", quindi è proprio la necessità di rendere collegata la
nostra norma a quella nazionale che ci porta alla definizione di
questa legge.
Al comma 2bis dello stesso articolo viene recepito l'emendamento
soppressivo richiesto dal CPEL che riporta, sostanzialmente, alla
precedente situazione il comma stesso.
In particolare l'emendamento elimina il riferimento alla
possibilità per il CELVA di poter effettuare direttamente acquisti
a favore delle Commissioni Locali Valanghe in quanto il consorzio
non possiede, ai sensi della normativa vigente in materia di
appalti, i necessari requisiti necessari, appunto, per svolgere un
ruolo di centrale unica di committenza.
In effetti nelle audizioni in Commissione la dottoressa Chapellu
ci ha spiegato molto bene come non sia possibile per il CELVA
acquistare beni di prima necessità per svolgere la funzione di
Commissione Locale Valanghe, inoltre ci ha rassicurato sul fatto
che tutto quanto di prima necessità fosse già stato acquistato in
passato, quindi già presente e in dotazione alle Commissioni,
quindi pale, arva e sonde.
Al comma 3 sono aggiunte le parole "Anche in deroga a quanto
previsto dalla medesima legge regionale"; si parla a questo punto
dei finanziamenti, finanziamenti che vengono ancora definiti e
trasmessi al CELVA e agli enti locali con fondi specifici della
Regione.
All'articolo 2 si definiscono i compiti e le funzioni delle
Commissioni Locali Valanghe, vengono eliminati "I gestori delle
piste di sci nell'attività di valutazione nelle previsioni
nivo-meteorologiche" e viene sostituito il termine "Pericolo" con
il termine "Rischio". Una modifica necessaria in quanto la funzione
delle Commissioni Locali Valanghe è di gestione del rischio. Anche
qui c'era stato un appunto, sempre del CPEL, che avrebbe preferito
lasciare all'interno della legge questo passaggio, ma era
ridondante in quanto i direttori di stazione sono comunque,
direttamente o tramite i loro rappresentanti, responsabili della
prevenzione di valanghe e di frane.
Al comma 2a si integra con il termine "Aggiornano" dopo la
parola "Predispongono" ed è corretto anche in questo caso aver
aggiunto questo termine in quanto l'esigenza di aggiornare è resa
ancora più puntuale dal cambiamento climatico. Stiamo assistendo in
questo periodo, ancor più che in altri periodi, a degli
innalzamenti di temperature molto elevati, molto repentini, che
provocano ancor più che anni fa il distacco di slavine e di
valanghe.
Al comma "e" viene sostituito con "Trasmettono, utilizzando
l'apposita piattaforma regionale, di cui all'articolo 5 comma 6bis,
i dati raccolti e i pareri espressi dalle strutture regionali
componenti, individuate dalle deliberazioni di cui al comma 3".
Anche questo è un elemento reso necessario e di adeguamento ai
tempi, che permette appunto di rendere più condivisibili tutti i
dati riferiti alle Commissioni Locali Valanghe e quindi di più
veloce e fruibile adesione.
Al comma 3 lettera c articolo 2, si stabiliscono i criteri e le
modalità di concessione di utilizzo dei finanziamenti agli enti
locali e al CELVA e si determinano gli importi dei compensi da
attribuire ai componenti delle Commissioni Locali Valanghe che ne
hanno diritto.
Al comma 4 dell'articolo 2, vengono sostituite, o meglio
soppresse, "ANAS" e "Ferrovie dello Stato" in quanto non sono state
più ritenute parte fondamentale di questa normativa.
Si definisce poi l'ambito territoriale delle Commissioni Locali
Valanghe in particolare sopprimendo una Commissione che era quella
di Issime, Fontainemore, Lillianes e Perloz; in effetti questa
Commissione ha richiesto direttamente di poter essere aggregata a
quella di Gressoney-La-Trinité, Gressoney-Saint-Jean e Gaby in
quanto - come poi ci ha ben spiegato l'assessore Marzi - questa
Commissione si era riunita solamente cinque volte nel periodo di
riferimento dell'azione della Commissione, quindi- tra l'altro di
queste cinque volte, quattro erano solo per corsi di aggiornamento,
quindi obbligatori - si è ritenuto opportuno aggregarla appunto a
Gressoney-La-Trinité, Gressoney-Saint-Jean e Gaby.
In relazione all'articolo 3, come indicato dall'assemblea del
CPEL, sono stati inseriti, inoltre, i Comuni di Fénis e di Pollein
all'interno delle Commissioni Locali Valanghe comprendenti i Comuni
di Nus, Brissogne e Gressan.
Vale lo stesso ragionamento, c'erano tre Comuni, in questo caso
però in maniera inversa, Comuni che non erano assolutamente
rappresentati e sono stati inseriti, se ricordo bene, assieme agli
altri: è stato aggiunto Fénis e Pollein alla lettera Q che era
quella riferita alla Commissione locale Valanghe di
riferimento.
L'articolo 4 definisce la composizione delle Commissioni Locali
Valanghe: alla lettera a) sono aggiunte le parole: "Fatta eccezione
per la Commissioni Locali Valanghe di cui all'articolo 3, la cui
composizione massima è di quattro guide".
Questo paragrafo è molto ben legato anche al comma 3, sempre
dell'articolo 4, in cui viene esplicitato in maniera molto chiara
come i componenti delle Commissioni Locali Valanghe non restino
definiti semplicemente da quelli che hanno seguito un corso
specifico, ma si è ritenuto corretto allargare anche la
composizione a quelle persone, come dice bene la legge, di
comprovata esperienza in materia di neve e valanghe.
In effetti ci ha fatto notare il Presidente delle Guide alpine,
Ezio Marlier, che andare ad obbligare degli esperti, anche di 65-70
anni, nel seguire i corsi di aggiornamento o addirittura di
formazione, AINEVA secondo corso, avrebbe potuto ridurre la
capacità e la formazione, la capacità in particolare, di persone
che per anni hanno seguito le valanghe e quindi sanno dare il loro
contributo.
All'articolo 5, che definisce il funzionamento delle Commissioni
Locali Valanghe, la rubrica del titolo viene sostituita viene
sostituita con "Nomina funzionamento e strumenti operativi delle
Commissioni Locali Valanghe ".
Il secondo periodo del comma 2 è sostituito con: "Nel caso in
cui le Commissioni Locali Valanghe siano costituite in forma
associata da più Comuni, allo scioglimento di uno dei Consigli
comunali dei Comuni convenzionati, gli stessi devono pronunciarsi
in merito alla conferma delle Commissioni Locali Valanghe o
nominarne una nuova nello stesso termine di cui al comma 1".
Dopo il comma 6 è aggiunto il seguente 6bis "Al fine di fornire
uno strumento gestionale tecnico, operativo e amministrativo per le
attività delle Commissioni Locali Valanghe, la Regione, con il
supporto del CELVA, rende disponibile l'apposita piattaforma
informatica regionale", di cui abbiamo fatto cenno
precedentemente.
Si delinea poi all'articolo 6 la formazione e l'aggiornamento
dei componenti, sempre delle Commissioni Locali Valanghe, e la
parola "Organizza" è sostituita dalla parola "Promuove".
L'articolo 7 stabilisce i criteri e le modalità dei contributi
agli enti locali e al CELVA.
Viene poi modificato il comma 1 all'articolo 7: le parole "Di
cui alla presente legge"; sono sostituite dalle seguenti parole "Di
cui alla presente legge".
L'articolo 8, Disposizioni transitorie: "Le Commissioni Locali
Valanghe, costituite e operanti alla data di entrata in vigore
della presente legge, rimangono in carica sino alla loro naturale
scadenza.
Entro trenta giorni dall'entrata in vigore della presente legge
i Comuni compresi nell'ambito territoriale di cui all'articolo 3 -
come sostituito dall'articolo comma 1 lettera a - provvedono a
integrare la composizione della relativa Commissione Locale
Valanghe ", quindi qualora ci fosse uno scioglimento, questo
scioglimento deve essere comunque immediatamente ricomposto.
Infine l'articolo 9 stabilisce la dichiarazione d'urgenza di
questa norma.
Bisogna anche ricordare come, in fase di Commissione,
l'assessore Marzi abbia aperto la possibilità di un tavolo di
lavoro, proprio per avvicinare di più questa norma alle esigenze
dei Sindaci che si trovano molto spesso a dover aprire e chiudere
strade regionali.
Ci sarà la possibilità, eventualmente, di interfacciarsi e
trovare delle soluzioni o quantomeno dei punti d'incontro.
In conclusione, un percorso sicuramente lungo, ma che ha portato
a una votazione unanime da parte di entrambe le Commissioni, e
soprattutto la volontà di aprire un tavolo di lavoro dedicato alle
ulteriori osservazioni portate in Commissione da CELVA e Guide
alpine.
Un lavoro corale necessario anche in relazione ai cambiamenti
climatici in corso che sempre di più affliggono il nostro
territorio.
Presidente -
Con la relazione del consigliere Rosaire che
l'ha fatta anche per la III Commissione, apriamo la discussione
generale sul D.L. 70. Si è prenotato il consigliere Cretier.
CRETIER
(FP-PD) -
Un breve intervento sul disegno
di legge 70. Vorrei esprimere un parere sostitutivo della classica
relazione, sperando di non sovrappormi alla relazione del collega
Rosaire, anche se l'obiettivo è comune.
Era necessario adeguare la legge regionale n. 29/2010 agli
aggiornamenti, inevitabili dopo dodici anni, non solo per quanto
riguarda il clima; aggiornare e migliorare un testo di legge è
compito del Consiglio regionale, oggi lo stiamo facendo.
Siamo in una Regione costituita interamente da vallate alpine,
una centrale a bassa quota e molte cosiddette laterali, con testate
di Valle oltre i mille metri sul livello del mare, Valli molto
strette e, in generale, con un'unica strada di accesso, quindi era
opportuno intervenire per migliorare alcuni passaggi normativi
necessari a ottenere degli obiettivi e degli indirizzi operativi
rispetto alla pianificazione della Protezione Civile, come
enunciato dall'assessore Marzi in audizione.
Passaggi necessari proprio per prevenire in modo funzionale il
meccanismo di allerta, malgrado le già ottime previsioni con il
bollettino di criticità, che è stato aggiornato in modo da rendere
maggiormente comprensibile, con una colorazione semaforica, il
livello di rischio. Lo scopo evidente e primario è di evitare, per
quanto possibile, danni alle cose e alle persone.
Sono stati contati ben novecento fenomeni valanghivi, per me è
un numero impressionante che potrebbe e dovrebbe evidenziare la
complessità del tema e dell'impegno da sostenere.
Le vallate hanno una sola strada di accesso, come ho detto in
precedenza, a parte pochi casi di collegamenti intervallivi; gli
altri Comuni non sono soggetti a fenomeni valanghivi e quindi non
rientrano nelle casistiche della CLV, quindi esclusi
dall'articolato normativo.
Per CLV è inteso "Commissioni Locali Valanghe", il termine
"Locale" non a caso ricorda chi sta sul territorio, che conosce
perfettamente, ed è presente 24 ore al giorno.
La questione della strada unica in un ragionamento più ampio ci
fa capire che, oltre al rischio di isolamento, il transito diventa
pericoloso, ma spesso necessario per rientrare ai propri domicili,
in primis per aspetti di tipo lavorativo, per chi per scelta vuole
vivere in montagna tutto l'anno, ma deve spostarsi per esigenze
professionali.
Poi riporto anche aspetti ludici, sportivi, di riposo, per
vacanze ad esempio, in un più ampio ventaglio di offerta, proposte
proprio nel periodo invernale maggiormente a rischio per il tema
odierno, il disegno di legge 70.
Quindi la scelta è per prendere in carico la gestione del
rischio in modo uniforme su tutto il territorio regionale, in
questo caso mirato alle valanghe, poiché in un territorio fragile e
con eventi nel passato imprevedibili, anche per una migliore
gestione comune o, per lo meno, territoriale di pericolosi eventi
valanghivi sulle strade in momenti di flusso turistico e sulle
piste, nei periodi in cui le attività sportive si spostano a quote
superiori, ma anche con i rischi di scivolamento di masse di neve
che possono raggiungere le aree antropizzate in cui vivono
residenti e turisti.
Per venire ad alcune modifiche sostanziali, era necessario però
aggiornare le Commissioni Locali Valanghe; era indispensabile fare
delle scelte sulla base dell'operatività comprensoriale rilevata
nel passato, ma credo che i numeri delle riunioni delle Commissioni
locali in dodici anni di attività hanno permesso di fare delle
valutazioni e gli eventi valanghivi in alcuni Comuni sono molto
limitati, se non assenti, quindi hanno indotto ad attuare delle
modifiche.
Alcune modifiche in sede di audizioni hanno migliorato il testo
originale, ad esempio accorpando per intero, come già ricordato dal
collega, le vallate del Lys o, come proposto, l'inserimento del
Comune di Pollein assieme a Nus, Brissogne e Gressan per continuità
territoriale, dove sono già presenti altre collaborazioni tra i
quattro Comuni.
La montagna ha le sue specificità e non bisogna mai
sottovalutarle, essa spesso crea momenti di gioia per la conquista
della vetta, come il Nanga Parbat, dalla spedizione tutta
valdostana, oppure momenti di dolore per la morte tragica del
singolo, della cordata e del gruppo.
Questa è la montagna imprevedibile che non perdona, come nel
caso dell'evento della Marmolada.
Quindi massimo rispetto alla stessa, per cui diventa necessario
appoggiarsi a chi ha le conoscenze e le competenze, desunte da uno
studio approfondito, dalla partecipazione ai corsi, dall'esperienza
di anni di lavoro sul campo e dalla passione. Il tutto per
prevenire, per quanto possibile, con questo disegno di legge,
essenzialmente migliorativo, sentite le audizioni delle parti, gli
attori principali come CELVA e l'Unione Guide di alta montagna, con
i suoi 250 professionisti abilitati di altissimo livello, di cui 40
fanno i rilievi in ambito estremamente pericoloso.
Un momento di condivisione necessario per rapportare
concretamente il testo e produrre una norma efficiente, con il
supporto di dati tecnici, rilievi, osservazioni, studi e analisi
approfondite del tema, sostenuti da un'esperienza unica per
cogliere i segnali di possibili eventi pericolosi per le comunità,
anche grazie alla continua attività formativa dell'ufficio valanghe
e in collaborazione con la Fondazione Montagna sicura, prestigiosa
Fondazione di riferimento mondiale sul tema.
È con lo spirito di migliorare e aggiornare una vecchia legge
ormai superata che il gruppo della Lista Progressisti Partito
Democratico voterà a favore del disegno di legge n. 70.
Presidente -
Siamo in discussione generale, chi vuole
intervenire è invitato a prenotarsi. Non vedo richieste
d'intervento, se non vi sono richieste d'intervento, chiudo la
discussione generale. L'assessore Marzi si è prenotato per la
replica, pertanto se non vi sono richieste da altri, chiudo la
discussione generale. La discussione generale è chiusa.
Per la replica si è prenotato, per il Governo, l'assessore
Marzi.
Marzi (SA) -
Per prima cosa mi corre l'uopo - ma è anche
un piacere -  di ringraziare le due Commissioni, quindi la I e
la III, per il lavoro svolto, comprese le collaborazioni e le
sollecitazioni arrivate da parte del CELVA, rispetto a questo tema.
Naturalmente ringrazio, permettetevi di definirvi tali, entrambi i
relatori, quindi il collega Rosaire e il collega Cretier, e
naturalmente a mio avviso è assolutamente anche il caso di porre
l'accento sul lavoro portato avanti da parte degli uffici tutti del
Dipartimento cui fa capo l'assetto idrogeologico e territorio.
Perché? Prima di tutto perché a tutti gli effetti è stato
chiaramente evidenziato che con questo D.L. noi interveniamo su un
dispositivo legislativo del 2010, per cui evidentemente, come
spesso capita in Amministrazione, chi amministra si trova, sia a
livello di Governo che a livello consiliare, a recepire il buon
lavoro posto in essere da chi lo ha preceduto. Di conseguenza il
fatto che la Regione autonoma Valle d'Aosta avesse già dal 2010 un
dispositivo di legge che permetteva d'intervenire sulla gestione di
questo tipo di rischio, quindi il rischio valanghivo, naturalmente
ci ha permesso d'intervenire dopo le direttive nazionali che sono
state poste in essere a livello nazionale nel 2019 in merito agli
indirizzi operativi per la gestione organizzativa e funzionale del
sistema di allertamento nazionale e regionale per la pianificazione
di Protezione civile territoriale nell'ambito del rischio di
valanghe.
In poche parole, il fatto che nel 2008, a livello di sistema, la
Regione autonoma Valle d'Aosta si sia trovata nella necessità
d'incorrere in tale numero di eventi valanghivi da dover andare
oltre la semplice gestione, volontaria, di monitoraggio, sul
territorio valdostano di questo tipo di rischio, ha fatto sì che
poi nel 2010 si sia arrivati a una legge regionale, la 29/2010.
Successivamente nel momento in cui a livello nazionale un evento
valanghivo, ahimè una grande tragedia sull'Appennino, ha portato
anche il rischio valanghivo a risonanze di matrice nazionali, ha
fatto sì che poi dopo una direttiva nazionale nel 2019 abbia
richiesto, come best practice, l'intervento da parte degli uffici
regionali valdostani per arrivare a scrivere questa direttiva.
Con il disegno di legge che quindi è stato portato, con il
supporto di tutti, all'attenzione della I e della III, si è
concretamente intervenuti migliorando un dispositivo legislativo,
la 29 già esistente, e si sono fatte una serie di migliorie che, di
fatto, sottostanno a due concetti che, a livello di dispositivo e
quindi di articolato, vengono inserite in maniera
diversificata.
Di conseguenza il primo, il concetto di pericolo, nella gestione
di un territorio è un fenomeno ontologico, per cui può esistere o
non esistere; quello che invece è fondamentale è la gestione del
rischio.
La gestione del rischio prevede monitoraggi, studi, azioni e le
azioni che vengono poste in essere, partendo dal monitoraggio e
dagli studi, hanno come principale obiettivo quello d'intervenire
sull'incidenza che un rischio si concretizzi, quindi di conseguenza
sulla possibilità di mitigare quest'incidenza e di diminuirne gli
effetti.
Naturalmente l'esperienza posta in essere dalle Commissioni
Locali Valanghe sul territorio valdostano nel corso degli ultimi
dodici mesi ha previsto la possibilità di portare in essere, con
questo dispositivo di legge che adesso proporremo in votazione, una
serie di migliorie, partendo proprio dalla volontà espressa dal
Consiglio Valle di allora di avere un D.L. che fronteggiava questo
tipo di rischio di fatto in 45 Comuni su 74, perché questa è più o
meno la media dei Comuni valdostani che si trovano a dover gestire
il rischio valanghivo: una volta avuta la possibilità di verificare
l'azione del D.L. del 2010 con questa del 2022, andiamo sia a
prendere atto di una serie di migliorie, sia di fatto a ribadire
l'assoluta volontà da parte del Consiglio nel fare attenzione,
gestendo il proprio territorio anche in relazione questo tipo di
rischio.
Presidente -
Con la replica del Governo dell'assessore
Marzi, ricordo che è stato presentato su questo disegno di legge un
ordine del giorno. Se non vi sono altri interventi, se lo ritenete,
ci sarebbe da presentare l'ordine del giorno. Si è prenotato il
consigliere segretario Distort, ne ha facoltà.
Distort (LEGA VDA) -
L'ordine del giorno ha avuto innesco
proprio dalla ratio che sta alla base del disegno di legge che è in
esame all'Aula oggi, dopo che è stato in esame nell'ambito delle
Commissioni competenti, quindi così come riconosciamo la bontà
della costituzione di un organismo Commissioni Locali Valanghe che
diano un supporto alle autorità locali per approfondire tutte le
questioni relative ai rischi, quindi per aumentare la sicurezza,
per aumentare la collaborazione tra vari corpi sociali e tra le
istituzioni e i tecnici competenti, così noi, come gruppo Lega e
gruppo Pour l'Autonomie, abbiamo presentato e presentiamo
all'attenzione dell'Aula un ordine del giorno che suggerisca una
dinamica, la ripetizione di questa dinamica, anche in altri
settori, non certo soltanto sull'aspetto valanghe, ma sull'aspetto
a 360 gradi del rischio idrogeologico.
Noi sappiamo che la condizione geomorfologica della nostra
Regione è la fragilità idrogeologica che caratterizza il nostro
territorio, tra l'altro già documentato dagli articoli 35, 36 e 37
della legge 11/98, che definisce i famosi ambiti di
inedificabilità, ambiti soggetti a rischio.
Già allora, e comunque già con gli approfondimenti avvenuti
successivamente, si è definita questa situazione, si è puntata
l'attenzione su zone particolarmente soggette a rischio.
Ricordiamo poi anche eventi spiacevoli, disgrazie accadute nel
corso degli ultimi tempi, la vicenda del ghiacciaio di
Planpincieux, che ha coinvolto una coppia di turisti all'interno
della loro automobile, così come l'instabilità del versante del
Mont de la Saxe, la conseguente costruzione del vallo di difesa,
così come i crolli che si sono generati e gli interventi che si
sono messi in atto sulla parete rocciosa sovrastante l'abitato di
Villeneuve, sulle strade regionali - Valsavaranche, Roisan - eventi
tra l'altro destinati purtroppo a diffondersi per le anomalie
climatiche in atto.
A questo punto noi consideriamo l'importanza di un lavoro di
studio, estremamente importante saper amministrare e bene
amministrare presuppone avere alle spalle una forte
preparazione.
È chiaro che noi abbiamo già un organismo estremamente
importante che lavora e opera nel settore: Fondazione montagna
sicura che - in veste di centro di documentazione sull'alta
montagna e di centro di formazione e divulgazione sulle tematiche
di sicurezza in montagna e dei rischi naturali dell'ambiente alpino
- agisce nello studio dei fenomeni climatici e meteorologici,
nonché di quelli ambientali che condizionano la vita in
montagna
Questa è un'attività accademica di altissimo livello di cui, tra
l'altro, possiamo essere orgogliosi anche di fronte all'intero
territorio nazionale. A questo punto la riflessione si sposta anche
ulteriormente a sollecitare la Regione a farsi promotrice
dell'istituzione di un dialogo con tutte le autorità e le
istituzioni portatrici d'interesse coinvolti nella gestione di
rischi di natura idrogeologica, al fine di stimolare la definizione
di nuove modalità e politiche di gestione dei rischi di montagna,
come favorire lo sviluppo scientifico della dottrina giuridica
sulla scorta del cosiddetto principio di ineluttabilità, in merito,
ovviamente ad alcuni fenomeni che caratterizzano fortemente la
fragilità dell'ambiente alpino ed in particolare del nostro
territorio.
Noi evidenziamo anche l'opportunità di valutare - di concerto
con il Consiglio permanente degli enti locali e con le autorità
interessate in materia - la promozione di tutte le iniziative di
approfondimento della materia connessa alla fragilità del nostro
territorio, in modo che ci sia - come dicevo prima - questo
affiancamento di alto livello tecnico, alto livello accademico e
alto livello di monitoraggio tecnico e scientifico per affiancare
gli amministratori locali nella valutazione di particolari rischi
di natura idrogeologica oltre indipendentemente dall'aspetto
specifico e buono dell'attività della Commissione Locale Valanghe,
dedicata al rischio specifico di valanga.
Ricordiamo infine anche i risultati della pubblicazione
"Strategia di adattamento ai cambiamenti climatici della Regione
autonoma Valle d'Aosta" a cura del Dipartimento ambiente, ARPA
Valle d'Aosta, Fondazione Montagna Sicura, tra le cui misure
relative ai rischi naturali si auspica, emerge da questo documento
e da questa pubblicazione, di adeguare, potenziare e innovare gli
strumenti e le procedure di monitoraggio, allerte e gestione delle
emergenze, e di migliorare la pianificazione della gestione
dell'emergenza tra i diversi attori, anche attraverso la
definizione di ambiti ottimali o in partenariato
transfrontaliero.
Richiamando infine le politiche dell'Unione Europea per gli
investimenti del settore difesa del territorio rispetto ai rischi
di ordine idrogeologico; l'impegnativa di quest'ordine del giorno:
"Impegna il Governo della Regione ad approfondire la possibilità
d'istituire - parallelamente alle CLV, di cui al progetto di legge
in esame, il 70, "Modificazioni alla legge regionale 4 agosto 2010
n. 29", e parallelamente a quanto previsto nel disegno di legge e
al rafforzamento dell'attività di Montagna Sicura - l'attività di
Commissioni che si innestino in un complesso processo di riforma
della gestione delle emergenze di natura idrogeologica, al fine di
evitare l'abbandono a se stesse delle strutture comunali, a oggi
non sufficientemente strutturate, così anche in termini di gestione
delle notizie - è estremamente importante anche la gestione delle
notizie - al fine di evitare maggiori danni dovuti alla
veicolazione di messaggi errati o di allarmismi che possano, tra
l'altro, causare perdite rilevanti dal punto di vista mediatico ed
economico.
Noi sappiamo - come diceva Parmenide: "non aver paura della ben
rotonda verità" - che se c'è alla base un organismo che assume
assolutamente autorevolezza dal punto di vista dei contenuti della
visione della chiarezza della situazione, automaticamente
quest'organismo attesta la sua autorità per evitare che allarmismi,
fake news, notizie trasmesse malamente possano generare falsi
allarmismi o, nello stesso tempo, possano far prendere alla leggera
delle situazioni di rischio assolutamente importanti.
Questo è il contributo che noi vogliamo dare all'Aula, questo è
quanto proponiamo come ordine del giorno. Ribadisco, un
approfondimento di possibilità per istituire questo tipo di lavoro
parallelo che allarga i suoi confini non solo alla Commissione
Valanghe e non va a modificare questa legge; è un'altra iniziativa
che presuppone un serio e responsabile approfondimento del
tema.
Presidente -
Si è prenotato il consigliere Testolin.
Testolin (UV) -
L'illustrazione dell'ordine del giorno da
parte del collega Distort mi dà la possibilità d'intervenire in
merito al D.L. 70 nell'esprimere - anche da parte mia in qualità di
membro della III Commissione -  un pieno appoggio alle
indicazioni e alle illustrazioni fatte dai colleghi Rosaire e
Cretier e che sono state condivise all'unanimità da parte delle due
Commissioni, proprio perché dimostrano che è stata una scelta
opportuna e apprezzata quella fatta nel 2010, anche per certi versi
lungimirante e che è ancora molto attuale sulla validità delle
Commissioni Valanghe.
Questa norma va ad aggiungere qualche elemento di novità,
qualche elemento di adeguamento a dei cambiamenti più
amministrativi che sostanziali e che quindi arricchiscono per certi
versi una norma che è stata presa come riferimento anche a livello
nazionale per impostare tutta una serie di attività sul territorio
a favore della sicurezza dello stesso.
Mi sento d'intervenire con un minimo di dissenso rispetto
all'illustrazione del collega Distort, soprattutto su quanto
esplicitato all'interno dell'impegno da assumersi da parte di
quest'Aula.
Quando si parla di un abbandono delle comunità locali che
evidentemente hanno delle strutture limitate per seguire
determinati interventi, io credo che non si abbia una concezione
corretta delle situazioni che stanno vivendo, che hanno vissuto nel
passato e che vivranno probabilmente nel futuro le nostre
amministrazioni locali in quanto - purtroppo o per fortuna, come
molti in quest'aula - ci è capitato anche di seguire direttamente
alcuni degli eventi citati all'interno dell'ordine del giorno,
nella fattispecie, ad esempio, l'evolversi della situazione di
Planpincieux o l'evento franoso di Villeneuve, per citarne due tra
quelli di maggior riscontro mediatico.
Chiaramente questi due interventi sono stati gestiti non
soltanto dalle amministrazioni comunali coinvolte, ma assolutamente
con l'attenzione, l'interesse, le capacità d'intervento che sono
proprie del Dipartimento assetto idrogeologico e bacini montani
dell'Amministrazione regionale che - in qualsiasi tipo di
circostanza di pericolo segnalata dalle Amministrazioni locali - ha
un compito tutt'altro che banale, tutt'altro che secondario,
rispetto agli interventi da predisporre e alle iniziative da
attivarsi congiuntamente.
Credo che questo non sia solo un modo e un approccio nel momento
della difficoltà, ma è un sistema di lavorare che l'Amministrazione
regionale, proprio per il tramite dell'assetto idrogeologico, ha
sviluppato nel tempo come buona prassi e come approccio costruttivo
e preventivo nei confronti di tutta una serie di situazioni che,
sempre di più, si manifestano e si manifesteranno in futuro.
Noi non arriviamo sprovveduti rispetto alle situazioni che oggi
sono à la une per il gravissimo incidente che purtroppo è successo
in questi giorni in un'altra parte del territorio italiano, perché
siamo stati sempre abituati ad affrontare questo tipo di tematiche
con l'attenzione dovuta, ne è dimostrazione la continua
collaborazione che c'è tra le strutture dell'Amministrazione
regionale con Fondazione Montagna Sicura ma anche con tutti gli
altri interlocutori che sono stati in qualche modo citati
all'interno dell'ordine del giorno e che vedono la possibilità e
l'opportunità di sfruttare anche dei finanziamenti europei dei
quali la Regione ha "approfittato" in senso positivo, in questi
decenni per valorizzare tutta una serie di ricerche e iniziative da
applicare sul nostro territorio; sono innumerevoli questi tipi di
attività svolte dall'Amministrazione comunale, di concerto,
sovente, con Fondazione Montagna Sicura, ma anche con alcune
Amministrazioni comunali per sviluppare delle nuove tecniche o dei
nuovi principi d'intervento in caso di problemi di dissesto
idrogeologico.
Un altro aspetto estremamente rilevante, a mio avviso, è anche
la progettualità che, a valle di tutti questi studi, è stata
organizzata dagli uffici preposti che negli anni scorsi hanno
presentato un piano per svariate decine di milioni, per non dire di
più, anche all'Amministrazione statale per il finanziamento diretto
d'interventi che per essere finanziati da parte dello Stato
necessitano di una programmazione; oggi, questa programmazione
avvenuta negli scorsi anni ci permette di poterci presentare a
"battere cassa" - anche qua in senso positivo - ai fondi del
PNRR.
Credo che l'intervento possa concludersi in questo modo: la
visione tracciata da quest'ordine del giorno non è, a mio avviso,
così corretta e puntuale, pur apprezzando sempre lo stimolo che
viene risvegliato con questo tipo d'iniziative, perché l'obiettivo
è sicuramente condivisibile, cioè quello di andare sempre a
migliorarsi, però dobbiamo anche dare atto che stiamo partecipando
a delle iniziative che devono renderci orgogliosi del lavoro fatto
fino a oggi, porre - laddove è possibile - maggiore attenzione ed
essere continuamente sul pezzo, anche in merito all'opportunità e
alla possibilità di raccogliere dei finanziamenti a tutti i
livelli, ma sicuramente non siamo secondi a nessun'altra
organizzazione in merito all'attenzione al territorio e alla sua
sicurezza. Di questo bisogna dare merito a chi ha gestito in
precedenza, a chi ha avuto la possibilità di fare delle leggi come
quella che siamo andati a modificare oggi, ma anche a un sistema
operativo e amministrativo che funziona e che è in continuo
confronto con il territorio e che deve essere motivo di vanto e di
ringraziamento anche nei confronti di coloro che, in questi anni,
si sono anche portati a casa delle incombenze e dei rischi
amministrativi non banali per dare corso alle loro competenze e per
metterle a disposizione della sicurezza del cittadino.
Da questo punto di vista, pur condividendo la filosofia
generale, per quanto mi concerne, non intravedo la possibilità di
avere un voto positivo dell'ordine del giorno.
Poi, evidentemente, sarà il Governo a dare un'indicazione
puntuale e precisa, però credo che si possa continuare a lavorare
nel
sillon
di quello che si è fatto fino a oggi senza
complicare l'assetto amministrativo che, a mio avviso, è costruito
in maniera sufficientemente adeguata.
Presidente -
Si è prenotato il consigliere Chatrian, ne
ha facoltà.
Chatrian (AV-VdA Unie) -
Qualche considerazione
sull'ordine del giorno e una considerazione sul D.L. 70.
Le Commissioni Locali Valanghe sono sicuramente non solo
importanti ma fondamentali e sono organi consultivi di supporto ai
nostri Comuni, tanti di noi abbiamo avuto l'onore di ricoprire il
ruolo di Sindaco, oneri e onori, e quindi conosciamo bene quali
sono le responsabilità di un Sindaco di alta montagna, ma sul D.L.
vorrei fare due considerazioni.
Una a livello di metodo, nel senso che gli attori auditi ci
hanno confermato che la costruzione - l'integrazione, il condimento
- della vecchia legge del 2010 è stata fatta di concerto e di
comune accordo, mettendo in evidenza i punti di forza e di
debolezza, al di là degli obblighi statali, quindi pensiamo che
questo sia il modo migliore per procedere.
I Sindaci, gli attori in prima fila e i professionisti della
montagna, le guide di alta montagna, si sono seduti attorno a un
tavolo insieme all'Amministrazione regionale e, oltre agli obblighi
di legge statale, hanno cercato di meglio interpretare questi
strumenti per essere ancora più efficaci, efficienti e nello stesso
tempo coordinati.
Penso che le audizioni che abbiamo voluto e a cui abbiamo deciso
di dare corso nelle due Commissioni, I e III Commissione, ci hanno
confermato un buon metodo di lavoro e gli attori auditi ci hanno
confermato invece la bontà di queste modifiche e di questa nuova
legge.
Abbiamo cercato anche di recepire - lo dicevano i due relatori,
Cretier per la III e Rosaire per la I - anche gli elementi messi in
evidenza dai nostri Sindaci.
Questo penso sia un passaggio fondamentale e per quanto ci
riguarda noi stiamo ultimando, come III Commissione, un altro
importante disegno di legge, delicato, legato anche lì sovente
nell'alta montagna ma per dei motivi diversi, che è quello delle
Consorterie, e l'obiettivo... dopo numerosissime audizioni e dopo
anche soggetti che hanno compartecipato a elaborare e a riscrivere
le regole del gioco, cercheremo di portare nel prossimo Consiglio
anche questa tematica che è una tematica, per noi Valdostani,
d'orgoglio, ma, nello stesso tempo, strumenti che hanno delineato e
definito la nostra storia.
Per quanto riguarda invece l'o.d.g., il collega Distort ci
presenta, insieme ai suoi colleghi, quest'ordine del giorno; io lo
leggo, un po' come il collega Testolin, come un pungolo per il
legislatore ma un pungolo che forse ci porta un po' fuori strada
oggi rispetto al D.L. 70.
Io provo, collega, a fare qualche proposta, la prima: magari a
settembre organizziamo una Commissione monotematica sulla
Fondazione Montagna Sicura, che compie 20 anni - mi ricorda il
collega - e così tutti i Commissari e Consiglieri hanno la
possibilità di avere una fotografia aggiornata: quali sono le sfide
che la Fondazione sta portando avanti? Quali sono, magari, le
difficoltà? Quali sono le opportunità legate a ulteriori
investimenti scientifici? Perché riteniamo che la nostra Regione in
questo momento, e non solo in questo momento, stia affrontando bene
le criticità di un sistema ambientale "In difficoltà" sapendo che
siamo la Regione se da una parte più piccola, dall'altra che
rappresenta forse al meglio l'alta montagna e quindi i suoi punti
di forza, e soprattutto i suoi punti di debolezza.
Quindi il primo passaggio lo faremmo magari, se siamo d'accordo,
nel prossimo venerdì - siamo già convocati come III Commissione - e
a settembre si potrebbe calendarizzare un incontro, una mattinata,
con Fondazione Montagna Sicura, con i suoi responsabili e
soprattutto fare una fotografia aggiornata.
Sulla seconda invece abbiamo avuto modo di sentire il
rappresentante dei Sindaci che ci chiede un coordinamento che c'è
già, che si sta già facendo, che magari non è codificato nero su
bianco ma ci riteniamo che la Regione non ha mai abbandonato nessun
ente locale, anzi, soprattutto quelli meno strutturali, penso che i
nostri dipartimenti, le nostre strutture, e soprattutto i nostri
professionisti, siano a supporto delle strutture comunali dei
Sindaci e delle Giunte comunali.
Quindi questo abbandono a se stessi, mi sembra che ci voglia
portare un po' fuori strada, ma poco importa, l'importante è che
sia utile a migliorare e a codificare eventualmente quello che può
essere il come accompagnare, governare i processi.
In ultima battuta, pensiamo che sia di stretto contatto quello
che... l'Assessorato ha ricoperto il ruolo che ricopre il collega
Marzi con il CELVA e con i Sindaci, penso che su quello, insieme ai
professionisti, stiano dando un buon esempio di coordinamento e di
come poter raggiungere ancora meglio le sfide dei prossimi mesi e
dei prossimi anni anche a seguito sempre di più non solo dei
cambiamenti climatici, ma legato alle temperature, legato alla
siccità, legato comunque a un ambiente che ben conosciamo e che
pensiamo che la cosa più importante per il nostro ambiente sia
riuscire comunque a mantenere ancora in loco, in alta e in media
montagna, gli abitanti, quelli che decidono di rimanere a vivere
per 365 giorni all'anno e che presidiano il territorio.
Penso che è lì che forse dobbiamo riuscire ad accompagnare
ancora il presidio territoriale generale. Di conseguenza
chiederemmo al collega di ritirare quest'ordine del giorno con un
impegno, come Presidente di III Commissione, di convocare, per il
mese di settembre, una bella audizione sulla Fondazione Montagna
Sicura, anche perché gli elementi, che sono stati inseriti nell'
impegnativa, ci portano un po' fuori strada rispetto al disegno di
legge che andremo a sostenere e a votare, pur capendo che il
pungolo è sempre utile, è sempre positivo, riteniamo non possibile
sostenere la sua proposta.
Presidente -
Si è prenotato il consigliere Distort, ne ha
facoltà.
Distort (LEGA VDA) -
Ringrazio i colleghi per gli apporti
personali e probabilmente di visione di movimenti di appartenenza
che hanno manifestato con i loro interventi. Vorrei soltanto
precisare due aspetti fondamentali: il primo aspetto: il fatto che
si sia generata una particolare suscettibilità all'espressione
"Evitare l'abbandono a se stesse di strutture comunali", se il
vostro intervento è di tipo chiarificatorio sotto il profilo di
dire "Vogliamo ribadire che nessuno del Governo regionale intende
abbandonare le Amministrazioni locali", benissimo, è un chiarimento
che suona come impegno, un ulteriore impegno, anche perché io vi
confido che questa visione ci è stata trasmessa da alcuni Sindaci
del territorio, non faccio il nome però il concetto è questo.
Se il territorio chiama, se i Comuni chiamano, la Regione
risponde, questo è un atteggiamento di sano buon governo!
Allora la suscettibilità lasciamola veramente sotto il profilo
di un chiarimento ma, se permettete, sotto il profilo di un
ulteriore impegno a essere attenti, anche perché ci sono situazioni
in cui c'è una strada regionale, di competenza della Regione, che
attraversa vari Comuni, ci sono situazioni di rischio che si
generano, situazioni di rischio che hanno un loro incipit e
situazioni di rischio che hanno una conclusione di tale
problematica.
Chiaramente, le ordinanze che si trovano a emettere i Sindaci
hanno comunque assolutamente bisogno dell'apporto della struttura
regionale.
Se queste voci si sono levate, vanno ascoltate.
Questo è un consiglio, questa è la suggestione, questa fa parte
dell'attività normale di una posizione, ma fa parte anche di
un'attività normale di governo, di buon governo, il prendersi le
proprie responsabilità e dire: "Se esiste la possibilità di
migliorare il mio operato, allora lo miglioro", questo è il buon
governo.
Secondo punto: per quanto riguarda il discorso di "Non è
opportuno, non è il momento", io vi richiamo quanto contenuto nella
pubblicazione "Strategia di adattamento ai cambiamenti climatici
della Regione Valle d'Aosta" su cui mi risulta sia stata tenuta una
conferenza di presentazione; tra l'altro documento redatto da chi?
Dal Dipartimento ambiente. Chi è che segue il Dipartimento
ambiente? L'Assessorato, quindi è incardinato nel governo della
Regione, Arpa Valle d'Aosta, idem.
Fondazione Montagna Sicura è sicuramente un organismo che dà il
suo grande apporto esterno, ma, tra l'altro, questo documento edito
dalla Regione autonoma Valle d'Aosta Assessorato ambiente,
trasporti e mobilità sostenibile, all'interno di questo documento
ci sono scritte testuali parole: "Adeguare, potenziare e innovare
gli strumenti e le procedure di monitoraggio, allerta e gestione
delle emergenze", quindi a quanto pare non dice "Va tutto bene,
lasciamo le cose così, perché stiamo andando benissimo". No, c'è
scritto, più avanti, di "Migliorare la pianificazione della
gestione dell'emergenza tra i diversi attori, anche attraverso la
definizione di ambiti ottimali in partenariato
transfrontaliero".
Quindi il primo strumento che opera questa situazione di stimolo
non è l'ordine del giorno della Lega e di Pour l'Autonomie, è
quanto contenuto in un documento che voi come Governo avete
condiviso.
Io trovo un po' contraddittorio il fatto che si dica oggi che
questo ordine del giorno si pone in divagazione rispetto a quanto
contenuto nel D.L. 70, infatti noi non vogliamo emendare il D.L.
70, noi vogliamo presentare questo documento dicendo che è
estremamente importante che si utilizzi e si approfondisca
quest'argomento. Approfondire la possibilità, quindi un'apertura al
Governo.
In ultimo, apprezzo quanto detto dal Presidente di III
Commissione, collega Chatrian, sulla presa in carico come III
Commissione di avviare un'operazione di approfondimento.
Ecco, approfondire la possibilità, lei, presidente Chatrian, mi
permetta un assist esterno - mi dovrà poi pagare da bere! -
effettivamente lei ha colto l'opportunità e lo spirito di questo
nostro ordine del giorno che era stimolare il Governo, far vedere
che noi abbiamo visione, dai banchi dell'opposizione abbiamo
visione e questa visione noi la vogliamo mettere a disposizione
dell'Aula, ma fondamentalmente a disposizione del Governo, comunque
quantomeno delle forze di maggioranza, per far sì che queste nostre
idee, questa nostra visione, diventi patrimonio comune
nell'interesse della Valle d'Aosta.
I miei colleghi, compresi i Consiglieri, mi fanno sempre
presente che quando io mi trovo a concludere con ritiro o piuttosto
che porti in votazione, anticipo questa conclusione con preamboli
che però sono fondamentali, perché questi chiarimenti dovevano
assolutamente essere fatti e, alla luce di quanto espresso in
esposizione, di quanto riportato negli interventi dei colleghi, da
quanto promesso dal Presidente Chatrian come Presidente di III
Commissione, per quanto mi riguarda e riguarda il gruppo Lega e il
gruppo Pour l'Autonomie, ritiriamo l'ordine del giorno ritenendo di
aver ottenuto esattamente la nostra intenzione di puntare
l'attenzione su un argomento estremamente importante per il nostro
territorio.
Presidente -
L'ordine del giorno è pertanto ritirato.
Possiamo passare all'analisi dell'articolato o vi sono interventi
per dichiarazione di voto? Non vedo richieste, passiamo dunque
all'analisi dell'articolato e al voto.
All'articolo n. 1 vi è il primo emendamento delle Commissioni I
e III, pertanto mettiamo in votazione l'emendamento in questione.
L'emendamento deve essere illustrato o lo diamo come illustrato?
Come illustrato. Passiamo alla votazione dell'emendamento. La
votazione è aperta. La votazione è chiusa.
Presenti, votanti e favorevoli: 35
L'emendamento è approvato all'unanimità.
Posso dare lo stesso risultato per l'articolo n. 1? Stesso
risultato. Stesso risultato anche per l'articolo n. 2. All'articolo
n. 3 vi è il secondo emendamento delle Commissioni I e III.
Mettiamo in votazione il secondo emendamento delle Commissioni. La
votazione è aperta. La votazione è chiusa.
Presenti, votanti e favorevoli: 35
Il secondo emendamento è approvato all'unanimità.
Stesso risultato per l'articolo n. 3, n. 4, n. 5, n. 6, n. 7, n.
8, n. 9.
Mettiamo ora in votazione la legge nel suo insieme. La votazione
è aperta. La votazione è chiusa.
Presenti, votanti e favorevoli: 35
Il disegno di legge. n. 70 è approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK