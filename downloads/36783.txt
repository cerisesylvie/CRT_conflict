Consiglio Regionale della Valle d'Aosta - Oggetto del Consiglio n. 715 del 25 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 715 del 25 settembre 2014 - Resoconto
OGGETTO N. 715/XIV - Interpellanza: "Motivi dell'annullamento
della manifestazione della desarpa prevista ad Aosta".
Presidente -
Ha chiesto la parola il Consigliere
Grosjean, ne ha la facoltà.
Grosjean (UVP) -
Merci Président.
Assessore, divagherò un po', non starò proprio sui temi
dell'interpellanza, altrimenti potrei evitare l'intervento. Questa
interpellanza, però, capita proprio al momento giusto, perché
questa manifestazione doveva svolgersi in questi giorni. La
desarpa
di Aosta ormai era alla quarta o quinta edizione e
si alternava di solito con l'esposizione dei vini, un anno
l'esposizione dei vini, un anno la desarpa. Le due manifestazioni
che rappresentano le produzioni agricole più importanti della Valle
e che per una volta l'anno portavano i prodotti e i produttori
sulla piazza centrale di Aosta, quindi dando un certo risalto, una
certa immagine alla nostra produzione e, in un momento anche di
assenza di turismo, sicuramente portavano anche un certo numero di
persone ad affollare la città di Aosta per una o due giornate.
Ebbene, l'esposizione dei vini è stata cancellata l'anno scorso, la
desarpa è stata cancellata quest'anno, quindi sulla piazza di
Aosta, nel centro di Aosta i prodotti agricoli non hanno più il
loro spazio.
Tra l'altro anche altre manifestazioni non sono state sostenute.
Per esempio, so che l'associazione dei biodinamici voleva
partecipate al SANA di Bologna, ma è stato negato anche a loro un
piccolo aiuto. Un'associazione nuova, un settore nuovo, un settore
in crescita, un settore che potrebbe rappresentare una via di
uscita per l'agricoltura in zone difficili, in zone con clima
particolare come la Valle d'Aosta. Il SANA che si è svolto a
Bologna dal 6 al 9 di settembre, alla sua ventiseiesima edizione,
quest'anno ha avuto un aumento del trentasei percento delle
presenze, con la partecipazione di
buyer
da un po' tutto il
mondo, perché è un settore che sta interessando il mondo del
consumo in modo molto importante. Va beh! Andiamo avanti in questo
modo e la promozione del prodotto agricolo della Valle d'Aosta non
interessa più. Ma se noi per primi non crediamo ai nostri prodotti,
come possiamo poi pretendere di trovare sulle tavole dei nostri
ristoranti, dei nostri hotel, dei nostri bar, dei nostri negozi il
prodotto valdostano, se non siamo i primi a dargli una certa
visibilità.
Per tornare un po' all'interpellanza, vorrei che ci spiegasse un
po' come mai questa manifestazione era stata comunque inserita nel
calendario 2014, era stata pubblicizzata all'inizio dell'anno,
tutti parlavano che si doveva fare la desarpa, ma a un certo
momento si è deciso che la desarpa non si faceva più! Mi sembra un
modo di programmare le cose abbastanza... Tra l'altro, le voci di
paese sono: mah, gli agricoltori non hanno voluto partecipare, non
hanno voluto portare le mucche, troppi costi, troppe problematiche;
chiedo, quindi, di sapere anche un attimino su queste cose.
Soprattutto, per tornare un po' all'argomento, le chiederei
veramente se fosse possibile - ma possibile, se lo vogliamo,
sicuramente lo è - incominciare a studiare un calendario per il
2015, perché non vorrei che anche l'anno prossimo ci trovassimo a
dire: mah, questo non si può fare, quest'altro... O ci crediamo
ancora un po' all'agricoltura e mettiamo assieme agricoltura,
cultura, turismo e tutto quello che ci vuole, ci troviamo a fare un
programma, quindi - non lo so - che lo si venga a condividere in
III Commissione, ma che si possa individuare una piccola
disponibilità; non c'è bisogno di milioni di euro, ma una piccola
disponibilità per programmare in modo coerente ed efficace la
promozione del prodotto Valle d'Aosta.
Presidente -
Ha chiesto la parola l'Assessore Testolin,
ne ha la facoltà.
Testolin (UV) -
Grazie Presidente.
Solo una piccola premessa, prima di rispondere alle questioni.
La desarpa di Aosta per l'inizio dell'anno non era inserita in
alcun programma dell'Assessorato, questo ci tengo a sottolinearlo.
Non era inserita nei programmi: questo è quanto. Anche perché i
programmi si sono sviluppati compatibilmente con la possibilità di
avere delle risorse finanziarie che ci permettessero di abbordare
le varie questioni.
Per quanto riguarda le domande poste nell'interpellanza, "quali
sono state le presenze di pubblico nelle precedenti edizioni",
segnaliamo come, non essendoci in realtà un metodo di conteggio
delle presenze, non sia possibile stabilire con assoluta esattezza
il numero dei partecipanti alle precedenti edizioni della
manifestazione. Si può, tuttavia, ragionevolmente ipotizzare un
flusso stimato in circa 15-20 mila persone nelle ultime due
edizioni, cioè quelle del 2010 e del 2012. A titolo puramente
indicativo, si può evidenziare che i passaggi presso le strutture
allestite in piazza Chanoux a suo tempo per le degustazioni di
Fontina Dop
e
Lo gran Tor de la Fontina
, gli unici ad
essere oggetto di monitoraggio, erano stati circa di ottocento
passaggi.
In merito al secondo punto, "quali siano le motivazioni per
l'annullamento di tale iniziativa", ci terrei a sottolineare come
rinunciare a qualcosa sia sempre un passaggio molto sofferto e non
facile da affrontare. Ancora meno semplice lo è quando devi
rinunciare a qualcosa che nel tempo è stato sicuramente apprezzato
e ha dato dei risultati lusinghieri. Sono, però, anche convinto che
il periodo che stiamo vivendo ci ponga di fronte a situazioni che
dobbiamo cercare di governare con serietà, cercando di far nascere
da situazioni di criticità delle nuove opportunità e dei nuovi
stimoli. Gli stimoli in questo caso derivano dalla ricerca di una
maggiore sinergia nel pubblicizzare, ad esempio, le desarpe
storiche che da anni rappresentano un appuntamento fisso nelle
nostre valli, e cercare di fare crescere e valorizzare questo
importante momento dell'agricoltura e della tradizione valdostana,
cercando in prospettiva di coinvolgere altre comunità rurali, che
potranno in futuro accrescere ed arricchire ulteriormente questo
evento e catalizzare verso piccoli e grandi centri della nostra
Regione nuovi visitatori per accoglierli con un evento genuino
originale ed unico, un po' quello che chiedeva anche Lei.
Oggi, dunque, non parlerei dell'annullamento di una iniziativa,
ma di un rimodellamento della stessa, rivisitandone la formula e
cercando, nei quattro momenti evento programmati sul territorio,
cioè
Aspettando la desarpa
che si è svolta il 23 agosto ad
Aosta, le desarpe di Valtournenche e di Valgrisenche che sono in
programma per il prossimo 27 settembre e la
Dévéteya de
Cogne
che avrà luogo il 4 e il 5 ottobre, di rivitalizzare il
turismo in due fine settimana di bassa stagione e promuovere i
territori interessati, soprattutto cercando di valorizzare i
prodotti di questi territori, dei loro agricoltori in genere, degli
allevatori in particolare, permettendo di offrire ai visitatori un
momento vero di vita oltre che di tradizione.
A tal proposito evidenzio come l'importanza di far conoscere il
mondo agricolo, attraverso eventi che ne mettano in luce la
genuinità e l'essenza più vera, è peraltro un'esigenza comune a
tutti i territori. Nei giorni scorsi, in occasione della tavola
rotonda transfrontaliera che ha visto coinvolti gli eletti di
Savoia, Alta Savoia, Vallese e Valle d'Aosta, organizzata in
occasione del
Combat de l'Espace Mont-Blanc
a Chamonix, a
più riprese è stata ribadita da parte di tutti l'importanza di
realizzare eventi il più possibile aderenti e vicini alle realtà
agricole, proprio per divulgare un corretto messaggio nei confronti
del pubblico, che sempre di più è alla ricerca di eventi vicini al
territorio, piuttosto di rappresentazioni meramente
folkloristiche.
Dietro la decisione di rivisitare la formula della desarpa - ci
tengo a dirlo - presa a seguito di un approfondito confronto con
tutti i soggetti coinvolti, quindi i Comuni di Aosta, Cogne,
Valgrisenche, Valtournenche, con l'AREV, la Coldiretti, la Chambre
Valdôtaine, che sono stati gli attori nell'ultima edizione della
desarpa, nel 2012, vi sono importanti ragioni di carattere
finanziario. La desarpa ad Aosta nelle edizioni 2010 e 2012 aveva
visto un impegno finanziario molto importante da parte
dell'Assessorato, rispettivamente di 203 mila euro nel 2010 e circa
128 mila euro nel 2012, impegno non più sostenibile nell'attuale
congiuntura economica. Le risorse necessarie per sostenere la
desarpa nel capoluogo anche nel 2014, realizzando un evento di
qualità, avrebbero dovuto essere superiori ai 100 mila euro, e ciò
in pratica avrebbe significato indirizzare tutto il budget a
disposizione per gli eventi legati al settore agricolo verso
un'unica manifestazione a discapito delle altre iniziative di
sostegno alle produzioni enogastronomiche valdostane.
Solo per inciso, le disponibilità finanziarie per la
valorizzazione diretta di manifestazioni di promozione per quanto
riguarda l'Assessorato all'agricoltura quest'anno erano di circa
70-75 mila euro. A tale proposito, andando così a rispondere al
terzo quesito, "quali altre iniziative verranno intraprese per
sostenere l'immagine dei prodotti del settore agricolo in
generale", si evidenzia come nel 2014 siano già state intraprese
numerose iniziative per promuovere e sostenere le produzioni
enogastronomiche valdostane, sia attraverso l'organizzazione
diretta, che la partecipazione dell'Assessorato ad eventi, sia
attraverso il sostegno ad attività organizzate dalle pro loco e da
altre associazioni sul territorio. Nel credere che la promozione
passi anche attraverso la sensibilizzazione del pubblico e la
conoscenza delle produzioni, prima ancora che arrivare alla
creazione di eventi dedicati ai prodotti stessi, si sottolinea come
l'Assessorato abbia messo in campo diverse iniziative in tal senso,
con l'obiettivo di far crescere sempre di più la consapevolezza
dell'importanza della qualità delle produzioni enogastronomiche del
territorio.
Entrando nel merito delle singole iniziative, si segnala il
sostegno all'organizzazione di venticinque manifestazioni sul
territorio regionale, dedicate alla promozione e valorizzazione dei
prodotti locali, quali lardo, fontina, castagna, erbe officinali,
passando ancora tra vini, carne, mele e piccoli frutti. Tra le
iniziative merita una segnalazione l'attività di formazione
promossa in queste ultime settimane dall'Assessorato, di concerto
con l'Assessorato all'istruzione e alla sanità e in collaborazione
con il GAL Media Valle e il consorzio di tutela della fontina,
dedicata alla scoperta delle produzioni lattiero-casearie
valdostane, che vedrà coinvolti nei primi mesi del prossimo anno
circa ottocento studenti delle scuole valdostane, con visite alle
aziende agricole, laboratori didattici, esperienze sul campo, in
modo da far crescere anche nelle nuove generazioni un attaccamento
sicuramente importante alle produzioni del territorio. Si
ricordano, inoltre, la dichiarazione di intenti siglata nella
scorsa primavera con l'Associazione regionale delle pro loco della
Valle d'Aosta, al fine di promuovere e favorire l'utilizzo delle
produzioni enogastronomiche regionali nelle manifestazioni
organizzate su tutto il territorio valdostano, e il protocollo
d'intesa sul monitoraggio qualitativo della fontina, firmato pochi
mesi addietro con il Consorzio Produttori e Tutela Fontina, che sta
dando i primi risultati in termini di valorizzazione delle qualità
dei nostri prodotti e che è un passaggio importante quanto la
promozione, per garantire che la qualità dei nostri prodotti sia
sempre di altissimo livello. Si segnala, inoltre, l'iniziativa
promossa dal Consorzio Produttori Fontina e sostenuta
dall'Assessorato, per la formazione e l'informazione degli
operatori commerciali addetti alla vendita della fontina, che si è
conclusa negli scorsi mesi. Tra gli eventi organizzati direttamente
dall'Assessorato si ricordano per la prima parte del 2014 la
partecipazione con i prodotti dop e doc del territorio a
Vini
nel mondo
di Spoleto, alla
Mostra Vini del Trentino
di
Trento, oltre che al
Salon International de l'Agriculture
di
Parigi.
Per quanto riguarda le manifestazioni in programma nel prossimo
futuro, si segnala in primis il
Concorso Fontina d'Alpage
,
che assegnerà un riconoscimento alle migliori fontine prodotte in
alpeggio, con l'obiettivo di consentirne una adeguata
commercializzazione e valorizzazione sul mercato, che si svilupperà
nei prossimi mesi e che verrà ufficialmente presentato lunedì 29
settembre prossimo.
Nell'ambito dell'attività di sostegno alle produzioni del
territorio si sottolineano, tra le altre iniziative: la
partecipazione al
Salone del gusto
di Torino, dal 23 al 27
ottobre, nell'ambito della collaborazione con Slow Food;
l'organizzazione del
Marché au Fort
al forte di Bard il
prossimo 12 ottobre; il ventesimo
Concorso mieli della Valle
d'Aosta
che avrà il suo momento clou all'interno della
Sagra
del miele
di Châtillon in programma il 26 ottobre; la presenza
di uno stand dedicato, come l'anno scorso, alle produzioni dop e
doc della Regione, al
Marché Vert Noël
nei mercatini di
Natale che verranno organizzati per le festività natalizie dal
Comune di Aosta. Infine si segnala la prossima organizzazione nel
mese di novembre della seconda edizione della
Bourse des
produits valdôtains - De la terre à la table
, occasione di
confronto e di contatto diretto tra i produttori locali e gli
operatori che si occupano di trasformare e commercializzare i
prodotti agricoli.
Come si evince per quanto segnalato, da parte dell'Assessorato
c'è, dunque, grande attenzione nei confronti dei prodotti del
territorio, della loro valorizzazione e promozione. Allo stesso
tempo, da parte nostra è messo in campo il massimo impegno per
sostenere i produttori del settore agricolo valdostano e per
mettere in risalto l'elevata qualità delle produzioni
enogastronomiche del nostro territorio, patrimonio fondamentale
della nostra Regione.
Mi permetto ancora di aggiungere che stiamo già lavorando per
quello che potrà essere un evento importante per la viticoltura e i
viticoltori valdostani nel prossimo anno, per allestire nuovamente
e con rinnovato successo sul nostro territorio la manifestazione
Expo vini
, che l'anno scorso non è stata organizzata, e che
è in fase di studio sia come
location
che come tipologia di
evento. Quando ci saranno dei maggiori particolari organizzativi
verrà sicuramente divulgato opportunamente e darà secondo me dei
buoni risultati al settore. Grazie.
Presidente -
Per la replica ha chiesto
la parola
il Consigliere Grosjean, ne ha facoltà.
Grosjean (UVP) -
Ringrazio l'Assessore per questa lunga
delucidazione di tutte le manifestazioni che sono state fatte.
Rimane, però, un peccato che si sia persa la piazza principale
della Valle d'Aosta e su Aosta in questi ultimi anni non si è più
fatto niente. Spero che si ritorni presto, perché l'esposizione dei
vini è nata in piazza Chanoux nel 1969, è nata ad Aosta, quindi noi
ci teniamo veramente, come produttori viticoli da una parte, ma
credo tutti i produttori agricoli, di poter essere presenti sul
nostro mercato.
Mi fa particolarmente piacere sapere che si sta lavorando
nuovamente alla valorizzazione dei vini con una nuova
manifestazione: non so ancora in che termini, non ne sono stato
messo al corrente, spero e gradirei essere aggiornato al più presto
di cosa si sta preparando. Grazie.
Presidente -
Grazie Grosjean. Punto 39 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK