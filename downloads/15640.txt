Consiglio Regionale della Valle d'Aosta - Oggetto del Consiglio n. 1943 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1943 del 8 maggio 1996 - Resoconto
SEDUTA POMERIDIANA DELL'8 MAGGIO 1996
OGGETTO N. 1943/X Accertamento della situazione finanziaria ed
economica delle industrie valdostane. (Approvazione di mozione)
Mozione Preso atto delle dichiarazioni del Presidente della
Giunta rese al Consiglio regionale nell'adunanza del 17 aprile u.s.
riguardanti la chiusura dello stabilimento Conner Peripheral di
Pont-Saint-Martin;
Rilevata la profonda preoccupazione e malcontento della
popolazione valdostana per l'insussistenza di una operazione
economica che ha causato gravi danni alla Regione e soprattutto
all'occupazione;
Visto che situazioni analoghe si stanno verificando in altre
aziende, mettendo in pericolo l'assetto occupazionale tanto
faticosamente conquistato mediante gli interventi della Regione
Valle d'Aosta;
Considerata la necessità di non passare sotto silenzio i gravi
atti che colpiscono la sicurezza sociale ed economica di molte
famiglie, rammentando che in passato per altre aziende (Cogne,
eccetera) il Consiglio regionale e il Governo regionale e le
cariche istituzionali più importanti si erano attivate assieme ai
sindacati, oggi praticamente assenti, nel rilevare gli atti
denunciati, per concertare in un comitato di crisi le iniziative da
assumersi;
il Consiglio regionale della Valle d'Aosta
Impegna
la Giunta regionale a costituire in tempi ridotti un comitato
rappresentativo di tutte le forze presenti in Consiglio che prenda
conoscenza, accerti, valuti, approfondisca le reali condizioni
finanziarie ed economiche che gravano sull'industria valdostana,
ivi comprese le società di gestione degli impianti di risalita che
hanno subito una ristrutturazione con forte copertura di fondi
pubblici e riferisca al Consiglio, entro 30 giorni.
F.to: Bich - Lanièce
Presidente Ha chiesto la parola il Consigliere Lanièce.
Lanièce (GA) Questa mozione, presentata dal sottoscritto e dal
collega Bich, ha un duplice importante contenuto: da una parte,
quello di impegnare la Giunta a costituire nel più breve tempo
possibile un comitato, un gruppo di lavoro che studi e valuti in
modo approfondito la reale situazione economica, produttiva e
occupazionale dell'intero settore industriale valdostano;
dall'altra, quello di porre le premesse e di conseguenza di
incentivare la discussione in quest'aula consiliare su quanto è
successo alla Conner e ai suoi dipendenti, dando vita ad una
riflessione che, partendo dal particolare, finisca con il prendere
in considerazione la generale politica industriale intrapresa in
questi anni.
Per quanto concerne il primo punto, che evince dal testo della
mozione presentata, è ovvio come la richiesta della costituzione di
un comitato che prenda coscienza della situazione dell'intero
comparto industriale valdostano, sia una richiesta accoglibile e,
nello stesso tempo, necessaria e obbligatoria. D'altronde, di
fronte ad una situazione come quella che si è verificata alla
Conner, noi amministratori non possiamo far finta di niente, ma
dobbiamo agire immediatamente non solo dimostrando solidarietà e
sostegno ai lavoratori, ma anche ponendo in essere analisi
approfondite che ci permettano in futuro, usando una terminologia
medica, di prevedere prima piuttosto che di curare dopo.
Per quanto concerne il secondo punto, occorre partire
necessariamente da questa improvvisa e incredibile vicenda, che ha
avuto per oggetto la Conner e i suoi dipendenti; vicenda assurda ed
incredibile tanto più che l'azienda stava attraversando un periodo
felice con una buona produttività. Ed è proprio il fatto che è
stato deciso di chiudere una fabbrica sana, con dipendenti che
hanno una grande produttività, che porta a rimettere tutto in
discussione: dal ruolo della Regione nel settore industriale, al
ruolo dei sindacati e degli industriali.
Questo fatto increscioso deve essere l'occasione per apportare
un approfondito confronto sulla necessità di una nuova strategia
politica nel settore industriale ed economico, strategia che sappia
far emergere nella nostra regione una forte capacità propulsiva
nell'ambito industriale.
Occorre forse cambiare rotta e al più presto, puntando su scelte
vincenti: una maggiore diversificazione industriale, un forte
sostegno alle imprese locali, artigiane e industriali, sempre
tenendo conto delle risorse esistenti in Valle, e quindi puntando -
perché no - sull'industria dell'energia, su quella del turismo, in
modo particolare sul turismo termale, fino ad oggi inutilizzato,
evitando invece di continuare a sostenere iniziative
imprenditoriali che riguardano settori dove la componentistica
tecnologica è altamente avanzata, per cui i cicli di vita
produttivi sono esigui e dove si rischia una veloce saturazione di
mercato.
La vicenda Conner, che ci ha colto così di sorpresa e che per le
gravissime conseguenze occupazionali mi preoccupa ancora
maggiormente, mi induce a fare una semplice considerazione, e cioè
ad esprimere una certa contrarietà di fondo, o meglio una certa
diffidenza verso quelle scelte che hanno finora privilegiato
insediamenti industriali, che fanno capo a grandi gruppi nazionali
e internazionali, che hanno comportato e comportano tuttora ingenti
investimenti da parte dell'Amministrazione regionale a fronte di
impegni che a volte sono stati disattesi del tutto, o in parte.
Basti pensare ai 60 miliardi spesi dalla Regione per la Conner.
Non sarebbe forse il caso di cambiare strategia, puntando
soprattutto a formare e quindi a far nascere una nuova
imprenditoria locale, attraverso interventi finanziari mirati e
attraverso un'azione di assistenza e di supporto? Invece nella
realtà di oggi si constata che è più facile ottenere dalla Regione
contributi se si proviene da Carema o da più giù. D'altronde ciò
segue anche la moda di dare spesso incarichi professionali
importanti a professionisti non valdostani, dimenticandosi comunque
sempre che, se si vuole dal punto di vista politico far crescere
una collettività, occorre darle fiducia, sostegno e i mezzi per
operare, a volte rischiando anche l'insuccesso.
Ma se poi si vanno ad analizzare i risultati ottenuti dai
professionisti esterni o dalle industrie non locali, penso che non
si possa parlare di grandi successi, e cito alcuni esempi:
Valletti; il piano sull'alluvione di Butera e company, che
probabilmente a giorni passerà su Rai 3 a "Chi l'ha visto?";
L'Ecole des Neiges; la Conner, le società a partecipazione
Olivetti; le sorgenti Monte Bianco.
Occorre quindi secondo me scegliere la strada che ha come sbocco
quello della formazione di una forte imprenditoria locale,
formazione alla quale deve necessariamente seguire un adeguato ed
iniziale sostegno e una forte e continua attenzione nei riguardi
dello sviluppo delle proprie potenzialità.
L'imprenditore e l'artigiano locale sono radicati sul
territorio, perché vi sono nati e perché è qui che hanno fatto i
loro primi passi, sono entrati per la prima volta nel mondo
lavorativo e quindi ne conoscono sia i pregi che i difetti. Ed
allora, se vogliamo veramente radicare sul territorio valdostano il
settore industriale, occorre necessariamente fare affidamento su
chi è già radicato sul territorio, tenendo conto ovviamente delle
risorse locali esistenti: l'acqua, le nostre bellezze naturali e il
fatto che siamo una regione transfrontaliera.
Presidente Ha chiesto la parola il Consigliere Bich.
Bich (APA) Tanto per capire, quanti minuti ho per parlare...
Presidente ... un'ora e poi mezz'ora dopo...
Bich (APA) ... un'ora per illustrare? Non voglio disturbare, per
carità.
Il collega Lanièce ed io abbiamo sottoscritto questa mozione non
con l'ansia di protagonismo, non per ribadire il fatto che, dato il
momento delicato, spuntano fuori i soliti narcisisti e presentano
la mozione, né con l'intenzione di ridiscutere le strategie
generali della politica industriale in Valle d'Aosta. Sì, volevamo
toccare alcuni punti, ma non ridiscutere tutto, anche perché ci
rendiamo conto che ridiscutere significa anche fare un'autocritica
perché molte di queste determinazioni sono state assunte dal
Consiglio regionale, magari da Consigli regionali di cui abbiamo
fatto parte. Ma mi sembrava assolutamente ingeneroso e ingiusto che
la crisi della Conner, di un'azienda importante della Bassa Valle,
di cui abbiamo assistito all'apertura con un intento non dico
trionfalistico, ma positivo, in quanto siamo riusciti - come
sostenevano l'Assessore e il Presidente della Giunta di allora - a
reindustrializzare un'area della Valle d'Aosta, quella della ex
Ilssa Viola, che aveva generato tante preoccupazioni e sconcerto
perché creava un vuoto di occupazione per la Bassa Valle e
pensavamo che la soluzione dell'alta tecnologia fosse la soluzione
adatta; non solo, ma il sistema dell'intervento che in quel momento
si modificava, passando dall'intervento a finanziamento agevolato,
quindi ad erogazione di mutui, ad interventi viceversa a fondo
perduto, pensavamo che fosse un elemento importante che potesse
condurre a termine la fase della reindustrializzazione in Valle
d'Aosta. C'era l'area di Pont-Saint-Martin, c'era l'area di Verrès,
c'era l'area di Châtillon e poi qui ad Aosta il grosso problema
della Cogne.
Ci sembrava quindi - come dicevo prima - che lo scarno annuncio
della chiusura della Conner, dato nelle comunicazioni del
Presidente, con tutto il rispetto per carità, fosse un elemento
molto negativo, limitativo del confronto politico che ne doveva
seguire, perché negli anni '70 e '80, quando si sono manifestate
queste crisi in Consiglio, scoppiava l'ira di Dio: comitati di
crisi, sindacati, occupazione degli uffici della Regione, dei
comuni, consigli aperti in varie zone, cioè il politico era
chiamato a dare certe risposte, il Consigliere regionale doveva
sapere.
Adesso il consigliere regionale è diventato l'uomo che guarda,
come nel film di Tinto Brass, perché non ha in mano nessuna chiave
interpretativa di questa situazione, non ce l'ha nel controllo
delle convenzioni. Noi abbiamo letto con attenzione la convenzione
stipulata dalla Regione per il finanziamento dell'attività
produttiva nel Comune di Pont-Saint-Martin dalla Conner Peripheral
il 19 luglio 1988, che è la convenzione base, e lì venivano posti
dei punti fermi.
La Conner Peripheral si impegnava a mantenere in Valle d'Aosta
la sua sede sociale, legale e fiscale; ad attuare nel triennio
successivo la sottoscrizione della convenzione investimenti per
macchine, sviluppi di nuovi prodotti e altre cose; di rendere conto
semestralmente alla Regione dell'attività che svolgeva con una
relazione - leggo testualmente - contenente lo stato
dell'occupazione, degli investimenti, nonché la situazione
economica e finanziaria della società, e via dicendo.
La Regione dava del suo con dei benefici consistenti:
costruzione dello stabilimento, interventi finanziari e in
particolare una prima fase di 5 anni di assegnazione dello
stabilimento in comodato, quindi senza pagare affitto; la Regione
concedeva alla Conner, allo scadere del quinto anno, la possibilità
di vendere sulla base di una stima redatta nei modi usuali lo
stesso stabilimento, oppure di prorogare l'affitto dell'immobile
per altri 15 anni perché l'ipotesi che qui si faceva era un tempo
di vita di questa azienda che fosse pari a quello che si stipulava
nella convenzione.
Per la verità questo non è avvenuto. Già negli anni '93 e '94 ha
avuto all'inizio un avvio luminoso, poi una fase stentorea, una
crisi finanziaria, il passaggio di proprietà di azioni, e poi oggi
si dice, fra virgolette, improvvisamente - una morte istantanea -
che chiude lo stabilimento.
Allora facciamo attenzione. Prima di tutto nascono in me, ma
anche in molte altre persone, non solo il sospetto, ma la certezza
che gli aspetti premonitori di questa fine fossero già presenti più
di 8 mesi fa perché, statuendo la convenzione che 6 mesi prima
dello scadere del comodato la direzione della società dovesse
scegliere fra la locazione o l'acquisto dello stabilimento, ne
doveva essere data comunicazione. Se questa comunicazione non viene
data, era già un segno preciso che la direzione dello stabilimento
non aveva intenzione di procedere né in una direzione né
nell'altra, quindi di non utilizzare più né lo stabilimento né le
attrezzature e gli impianti.
In quel momento doveva sorgere nell'Assessorato e nel chi decide
all'interno della Giunta regionale una volontà amministrativamente
corretta, che era quella di mettere in stato di mora la direzione
della fabbrica. Sei mesi fa all'8 febbraio, quindi scalando
indietro prima dell'8 agosto o da questa data in poi nei tempi
dovuti il legale rappresentante della Regione doveva chiedere alla
Conner di scegliere: o acquistava o affittava. Questo è stato
fatto? La messa in mora legale del contraente è stata fatta? Perché
è inutile dire che è stata inviata la lettera, questa non serve
assolutamente a niente.
Penso che questa procedura non sia stata messa in atto, perché
dopo la Giunta ha continuato a deliberare sui progetti di
finanziamento, in parte per quanto riguarda il contributo alla
società Conner in merito ai contributi per la ricerca e sviluppo.
Non solo, ma l'istruttoria di queste pratiche veniva istruita
regolarmente da Finaosta, l'ultima di queste pratiche recepita
dall'Amministrazione regionale è addirittura della fine di dicembre
1995, quindi molto dopo l'8 agosto, molto dopo il momento in cui la
direzione della Conner doveva decidere. Mi chiedo: fino a quel
momento lì la Conner cosa faceva? Pagava l'affitto? Che rapporto
giuridico sussisteva fra Amministrazione regionale e Conner per la
conduzione dello stabilimento?.
Ancora più stupefacente è la delibera del 16 febbraio 1996, dove
la Giunta conferma le procedure relative alla concessione dei
contributi per l'attività di ricerca e sviluppo per l'impresa
Conner. Ripeto, il 16 febbraio, quindi 8 giorni dopo la scadenza
teorica in cui la Conner doveva avere o in proprietà o in locazione
per 15 anni il suo stabilimento. E non si può dire il contrario: la
Giunta, o l'Assessore, o il funzionario era a conoscenza, non
voglio mettere sotto accusa nessuno, l'uomo che guarda però non
riesce a capire il rapporto che si andava instaurando con la
Conner.
All'interno di queste delibere, l'istruzione viene fatta dalla
Finaosta. Vorrei aprire un discorso sulla Finaosta. Mi dispiace che
non ci sia il cucciolo di Cuccia, cioè non ci sia l'Assessore al
bilancio, ma se il Tribunale di Roma è il porto delle nebbie,
magari non lo sarà e lo stabilirà comunque il procedimento
giudiziario in corso, la Finaosta è un oggetto assolutamente
misterioso e impenetrabile, è un pianeta del sistema solare di cui
non si hanno le coordinate.
Se come consigliere regionale - che da noi è l'archetipo in
piccolo del deputato o del senatore, almeno per la nostra area,
quindi dovrebbe riuscire ad avere i poteri ispettivi - telefoni in
Finaosta giustamente ti dicono di rivolgerti all'Assessore; questo
per dire l'impenetrabilità, l'assoluta impossibilità di avere da
Finaosta qualsiasi riscontro, qualsiasi informazione su quello che
avviene.
Sappiamo che dentro questa grossa sfera ci sono delle cose
pazzesche, ma lo sappiamo per sentito dire perché siamo andati a
torturare qualcuno per saperlo, eccetera. Ci dicono che ci sono due
direttori generali, addirittura, che si controllano come facevano i
Carabinieri quando andavano in pattuglia, che uno guarda se l'altro
ha fatto giusto, con retribuzioni che sono pari a quelle dei
direttori generali delle banche di interesse nazionale, che hanno
una serie di uffici per le istruttorie riguardanti la gestione
speciale, uffici estremamente attrezzati.
Quindi si presume che ci siano le strutture, gli strumenti e gli
uomini per poter dare dei risultati sugli studi di marketing che
non siano solo riferiti all'area valdostana o - come dice Bossi -
alla Padania, ma che si espandano a dimensioni un po' più vaste e
si presume quindi che, prima dell'erogazione di questi fondi, si
sapesse della validità delle iniziative intraprese, cioè della
prospettiva economica e industriale dello stabilimento a poter
produrre, operare e distribuire dei beni.
Allora, dopo che la Conner da mesi era muta, abbiamo continuato
a dare dei contributi su istruttoria della Finaosta ed abbiamo
anche profumatamente pagato la Finaosta; in questo caso, mese di
aprile '95, 4.824.000 lire di interessenze, eccetera, vedi le
delibere della Giunta regionale. Che poi anche qui mi dicono che
sono cose stranissime perché, mentre si conoscono gli stipendi dei
consiglieri regionali e sui consiglieri regionali ne hanno dette di
tutti i colori e la stampa ha scritto delle telenovele sulla
consistenza dei nostri stipendi, noi - che della Finaosta siamo
largamente i maggiori contribuenti ed azionisti - delle
retribuzioni elargite da Finaosta non sappiamo assolutamente
niente. Per retribuzioni intendo non solo gli stipendi, ma i
consistenti appannaggi ed interessenze che vigono in Finaosta per
dirigenti e personale.
Insomma, il pianeta Finaosta a noi è precluso e in gran parte
per i 4/5 assolutamente sconosciuto. Questo lo prendo un po' per i
capelli perché era scritto sulle delibere, bene inteso, ma perché
la Finaosta è una finanziaria che corre parallela all'attività del
Consiglio regionale molto spesso senza interscambio di informazioni
e noi siamo i mandatari di molte convenzioni, atti ed interventi
finanziari, su cui opera Finaosta, ma nell'impossibilità di poter
parlare con Finaosta e quindi conoscere delle procedure. Quando si
è parlato, qualche settimana fa, in IV Commissione dell'intervento
dell'Olivetti, Olivetti Lexicon, Baltea Disk, e abbiamo avuto
approfondimenti, molti dirigenti ci hanno portato i conti ed hanno
risposto alle nostre domande, se ne sono poi andati con piena
soddisfazione nostra e loro; mancava un punto però, che nessuno
conosceva se non i diretti interessati.
La Regione, la situazione finanziaria della SPA, il contributo a
fondo perduto per la ristrutturazione dello stabilimento Nuova
Baltea Disk di Arnad, non aveva partecipato solo con 6 miliardi e
200 e passa milioni... ma non sto a fare polemica se la spesa
iniziale che doveva essere di 6 miliardi è diventata di 16... non
mi interessa, ma abbiamo poi saputo che Finaosta aveva concesso un
aumento di capitale da 3 a 23 miliardi all'interno di Nuova Baltea
Disk. Allora la presenza della Regione è diversa, allora nella
commissione consiliare alla quale si dà tutta questa potenza
virtuale, queste risultanze le si devono far comparire. Sempre IV
Commissione, dove si è parlato di Casinò, si è parlato di
costituzione di società di gestione, ed anche qui con molta fatica
siamo venuti a conoscere la situazione della STV, una società
gestita da Finaosta al 100 percento con dei mediocrissimi risultati
economici.
Insomma, non sto a farla lunga per non creare sovratensioni e
polemiche; l'attività di Finaosta è un'attività parallela - e in
qualche modo occulta, non in senso massonico beninteso - a quella
del Consiglio regionale e di cui il Consiglio regionale non è
assolutamente edotto.
Allora la mozione cosa chiede? Oltre alle precisazioni
necessarie per la Conner, come mai non è stata messa in stato di
mora, come mai abbiamo continuato a dare i contributi, senza
supporto di validi condizioni, come mai di questa cosa che si
immaginava già da tempo perché nel '94 ne parlavano tutti i
giornali, l'Amministrazione regionale non ha preso atto; perché la
Baltea Disk, altra joint venture importante dell'Olivetti in Valle
d'Aosta, si è mossa in questo modo, rilevando pubblicamente solo
una parte dei finanziamenti che ha avuto dalla Regione, ma poi
l'altra parte l'ha avuta non dico sottobanco, ma l'ha avuta in modo
non conosciuto da parte di Finaosta; come mai è arrivata una
lettera abbastanza sibillina da parte della Tecdisk, che è la terza
joint venture dell'Olivetti in Valle d'Aosta - chi ha portato
l'Olivetti in Valle d'Aosta ha fatto veramente un'operazione
strategica e valida- lettera dove si chiedono altri finanziamenti
ipotizzando momenti delicati e la necessità di superare questi
momenti delicati non con la via chiara di accesso al mercato, ma
attingendo a nuovi finanziamenti regionali. Allora ci sono delle
situazioni che veramente fanno tremare le vene dei polsi, quindi è
necessario avere un dibattito serio, delle risposte serie e un
confronto serio sull'erogazione dei contributi.
La mozione è sembrata ieri oltraggiosa in alcune sue parti. Il
collega Lanièce ed io siamo disponibilissimi a togliere le parti
che vengono ritenute oltraggiose; mi veniva detto: il secondo
punto, togliamolo via se crea dei problemi; togliamo via quella
parte che dice "rammentando che in passato le altre aziende...,
eccetera"; passiamo al decapaggio la mozione, tutto quello che
volete, alla fine che non ci sia la costituzione di nessun
comitato, mandiamo alla IV Commissione aperta a tutti i Capigruppo,
eccetera.
Però dove possiamo fare questo dibattito necessario,
indispensabile, irrinunciabile sulla situazione dell'industria,
delle aziende a capitale pubblico o a parziale capitale pubblico
che operano in Valle d'Aosta? Sappiamo che anche in altri settori,
tipo gli impianti di risalita, sono state sprofondate decine e
decine di miliardi, senza che ci sia stata data una risultanza
precisa di quanto è successo, né dato conto di come sono stati
utilizzati questi fondi, e al di là di conoscere il cambio delle
quote dell'azionariato pubblico all'interno di queste aziende,
nessun altro ci sa dire qualcosa di più preciso, anche perché non
si sono avute possibilità di approfondimento.
Sappiamo anche - questo lo dico in modo critico - che gli
operatori di tutte queste strategie in fondo sono enumerabili sulle
dita di una mano sola e che sono persone che abitano nella "stanza
dei bottoni" ancorché nascoste. Sappiamo che alle porte di Aosta
sta andando avanti un'iniziativa a finanziamento pubblico, che è la
ristrutturazione dell'Autoporto, dove sarà presente la quarta
colonna dell'Olivetti in Valle d'Aosta - almeno così è stato detto
dall'Assessore in commissione -; allora facciamo il punto della
situazione.
Chiudiamo, senza nessuna iattanza, questo discorso della
mozione, che non ho nessun piacere di ritirare, perché sono pronto
ad emendare, ma non a ritirare, però diteci dove possiamo
incontrarci. L'unica cosa che non è accettabile è che il
consigliere regionale, nella sua figura e nei suoi poteri, sia così
emarginato da questo processo decisionale, che è un processo
fondamentale e centrale per il progresso - se sarà possibile -
dell'economia valdostana e l'utilizzo delle risorse in Valle
d'Aosta.
Presidente Ha chiesto la parola il Consigliere Ferraris.
Ferraris (GV-PDS-SV) Credo che il Consigliere Bich, con la
solita efficacia che lo caratterizza, per certi versi abbia
dimostrato l'insussistenza della sua mozione, e lo ha spiegato bene
dal momento che è partito da alcune considerazioni per arrivare ad
altre diametralmente opposte.
Ma credo che sulla materia valga la pena di fare alcune
considerazioni, perché indubbiamente è una materia seria.
In Valle d'Aosta abbiamo un settore industriale che è circa la
metà, in termini di occupati, di quello che è il settore
industriale nazionale, quindi un'industria ridotta ai minimi
termini: in l'Italia l'industria ha occupati intorno al 24
percento, noi siamo intorno al 12 percento.
Abbiamo un settore terziario che ormai sta sfiorando l'80
percento degli occupati, mentre l'industria conserva comunque una
quota significativa nella produzione del reddito regionale che è
intorno al 30 percento.
Abbiamo visto anche delle buone performance dell'economia
regionale in questo settore, rimangono però delle difficoltà di
esportazione nell'economia regionale.
Credo che da questo punto di vista non sia una buona soluzione
quella di dire: chiudiamoci all'interno dei confini della Valle,
facciamo finta che non esista la globalizzazione dei mercati, in
quanto sono cose con cui indubbiamente bisogna fare i conti. Credo
che dobbiamo fare anche i conti con la necessità di definire delle
proposte precise in questa materia, che vanno da problemi legati al
credito - che vanno affrontati in modo un po' più meditato di
quanto non si siano affrontati oggi in questa sede i problemi della
Finaosta - ai problemi legati alla possibilità di sviluppare aree
attrezzate. D'altronde alcune azioni in questo senso stanno andando
avanti e sono anche legata alle iniziative che vengono portate
avanti in questa regione per quanto riguarda la creazione dei BIC e
che offrono la possibilità di utilizzare e valorizzare
l'imprenditoria locale.
Qui però abbiamo a che fare con un fatto inedito e non vorrei
che da un'eccezione traessimo la regola. Non era mai successo in
questa Valle che un'azienda come la Conner che va bene, che produce
utili, che ha dei costi della mano d'opera che sono fra i più bassi
a livello mondiale - stamani si diceva che il riferimento è la
Malesia -, si trovi a dover chiudere.
Credo che questo non debba essere però un buon motivo per dire
che dobbiamo chiudere l'industria valdostana; semmai il problema è
di porsi alcuni interrogativi e dare alcune risposte a problemi che
sono legati alla globalizzazione dell'economia, soprattutto nel
settore industriale e non solo in quello, tenuto conto del fatto
che ci troviamo in una situazione in cui il lavoro e l'occupazione
non hanno più alcun peso, sono altre le variabili che pesano: sono
variabili di profitto, sono variabili di redditività delle imprese,
sapendo che un modo di produrre e di operare di questo genere
produce elementi di diseconomia.
Come il caso della Conner dimostra, qui si stanno bruciando
risorse umane, si stanno bruciando capitali. E' chiaro che rispetto
a problemi di questa dimensione, non è sicuramente una regione
delle dimensioni della Valle d'Aosta che possa erigere grossi
baluardi; sono questioni che si pongono a livelli più alti, la
stessa Comunità europea dovrebbe interrogarsi da questo punto di
vista.
La Regione può fare una cosa: può indubbiamente pensare che
contrastare fenomeni di questo genere lo si possa fare nella misura
in cui si agisce su alcune leve, e credo che da un punto di vista
fondamentale, una di queste sia quella della formazione
dell'acquisizione di conoscenza. Si riesce a contrastare questi
fenomeni nel momento in cui abbiamo delle capacità professionali
che sono scarsamente fungibili, perché dove la mano d'opera è molto
fungibile è facile passare da un continente all'altro, là dove
invece abbiamo delle capacità e conoscenze professionali rare e
molto ricercate, indubbiamente questi fenomeni diventano più
difficili.
Ma questo vuol dire aprire un dibattito serio rispetto a queste
questioni, un dibattito che indubbiamente deve coinvolgere il
Consiglio, ma deve coinvolgere anche altri soggetti, fra cui il
sindacato, gli imprenditori. Credo che non sia stato assente nella
vicenda Conner il sindacato, il quale si è rivolto indubbiamente a
quelli a cui doveva rivolgersi, che sono i lavoratori.
E credo anche che sia un errore pensare di esorcizzare il
problema dicendo che la Valle d'Aosta non deve essere presente in
settori tecnologicamente avanzati, semmai discutiamo come e in che
modo, ma non vorrei che questa regione diventasse un'area
marginale, non vorrei che diventasse una Disneyland dei Milanesi,
anche perché il turismo va in crisi come gli altri settori
economici e sarebbe molto pericoloso se la nostra attività
economica si basasse su di un'attività monoculturale ad esempio nel
settore turistico, perché dalla crisi della monocultura del turismo
poi deriverebbero conseguenze molto gravi per l'intera economia
regionale.
Da questo punto di vista non sono d'accordo con il tipo
d'impostazione contenuto nella mozione, lo stesso collega Bich per
certi versi rilevava anche lui contraddizioni. Le commissioni
consiliari sono la sede propria in cui affrontare il dibattito.
Ora, non è che il settore industriale, dicevo prima, possa
ridursi alla Conner. Il '95 è stato un anno importante per
l'occupazione soprattutto in Bassa Valle, si sono creati nuovi
posti di lavoro, nuove iniziative sono venute avanti. L'Assessore
all'Industria ricordava stamani che anche nel caso specifico della
Conner si stanno facendo degli interventi e ci sono possibilità di
creare nuove occasioni di lavoro.
Parlare di insussistenza economica delle iniziative nel campo
industriale, oltre che essere una cosa falsa, crea di fatto anche
un disorientamento soprattutto fra quei lavoratori che, nella
situazione in cui si trova la Conner, aspettano dal potere politico
e non solo da questo delle indicazioni e delle proposte. Dire che
l'industria è un settore che non ha prospettive né futuro,
costituire commissioni di inchiesta, commissioni di crisi, da
questo punto di vista non aiuta, anche perché non ho mai visto
commissioni che abbiano creato posti di lavoro; semmai i posti di
lavoro si creano in un altro modo. Ritengo quindi che se la mozione
rimane così com'è, non incontrerà assolutamente il consenso del
gruppo politico che rappresento, per cui a questa mozione noi
voteremo contro.
Presidente Ha chiesto la parola il Consigliere Chiarello.
Chiarello (RC) Un po' di tempo fa avevo chiesto un Consiglio
straordinario sulla crisi del settore industriale in Bassa Valle,
perché di crisi si può parlare: checché ne dica Ferraris, non è
solo la Conner ad essere coinvolta, è anche l'indotto della Conner,
e non so se per adesso riusciamo a quantificare le persone che può
interessare questo indotto, dato che vi sono delle piccole aziende
che lavorano sia per Conner che per altri, però qualcuna lavora al
90 percento per la Conner.
Ma non vi è solo la Conner di queste aziende di tipo
bulgaro-sovietico - come le chiama ogni tanto, anche se non oggi,
Bich, è un'economia sovietica la nostra -, c'è anche la Feletti in
Bassa Valle; oggi girava la voce che è in amministrazione
controllata, l'Assessore mi aveva detto che si stavano facendo i
salti mortali anche per la Feletti, speriamo che non siano salti
mortali proprio. C'è la Trousseau Ancien, stamani non ho potuto
calcare più di tanto su questa azienda, c'è arrivata una lettera
dei sindacati in cui si dice che basta che paghi gli stipendi di
dicembre e febbraio - e vorrei capire se a marzo e aprile i
sindacalisti prendono i soldi oppure no... -; anche lì la Regione
ha dato dei bei soldi a questi imprenditori.
Una cosa non mi vede d'accordo con Lanièce: non sempre gli
imprenditori esterni sono peggiori di quelli valdostani, la Feletti
è stata venduta da un imprenditore valdostano, quando poteva
ricavarci dei soldi, ad un imprenditore esterno alla Valle; la
Enrietti ha venduto i suoi stabilimenti a dei tedeschi non per fare
l'imprenditore, ma per intascare dei soldi probabilmente. Quando
facciamo degli esempi, prendiamo degli esempi di imprenditori seri
che possono venire da fuori, come possono essercene in Valle
d'Aosta.
Ritenevo importante fare questa discussione nell'area toccata
dalla crisi; è vero che sono aumentate le fabbriche, poi se è
aumentata o meno l'occupazione questo lo vedremo in Bassa Valle;
era proprio per far sentire a questa gente che non è che ce ne
disinteressiamo completamente, magari discutiamo con opinioni
diverse però ci facciamo in quattro per risolvere i loro problemi.
Mi è stato detto che sarebbe la prima volta, tecnicamente è
difficile, è meglio che si trovino fra di loro i Capigruppo; va
bene anche questa soluzione, l'importante è che serva ad avviare un
discorso e che riusciamo a capire, come ha detto Bich, perché la
Regione, come il buon padre di famiglia, magari tenendo buono il
figlio, senza guardare dove spende i soldi, però i soldi glieli ha
dati. E lì dico che la Regione è carente, perché appunto dovrebbe
controllare. E' molto grave questa vicenda dell'affitto, perché
dalla scelta della ditta si potevano capire le sue intenzioni. Mi
sembra un po' la storia dell'appalto della Sintax, ci sarà un'altra
fabbrica Olivetti che entra nel giro vizioso; l'appalto della
Sintax è stato la stessa cosa, i nostri funzionari hanno lasciato
scadere i 90 giorni con tutte le assicurazioni della Cooperativa
che doveva prendere il lavoro, e al 91° giorno la Cooperativa ha
mandato la disdetta.
Mi fa molta paura sapere che c'è già un'altra soluzione pronta
in quattro e quattr'otto, non so in quale mercato siamo andati a
cercarla; stamani si capiva fra le righe che ci si diceva: stai
zitto, tanto vedrai il primo luglio cosa succede.
Io ci spero tanto per i dipendenti perché finché la gente lavora
anche noi consiglieri prendiamo un po' di soldi, quando ci sarà
veramente crisi, probabilmente non li prenderemo più neanche noi.
Però mi fa paura anche questo tipo di scelta: che per coprire un
buco, magari se ne faccia un altro più grosso, perché sì che
l'imprenditore arriva di corsa per prendere quello che la Regione
dà per cercare di far star tranquilli tutti.
Nei due anni che sono qui ho sempre detto che mancava una
programmazione di vent'anni fa, forse Bich c'era già in politica;
c'è il Nord-est che ha un reticolo industriale legato, dove ci sono
delle aziende capofila e poi ci sono le aziende dell'indotto che
funzionano, cioè che creano anche una professionalità legata. Qui
invece c'è un'azienda di un tipo e a 200 metri ce n'è un'altra di
un altro tipo.
Diceva Ferraris che ci vuole professionalità: insomma, se non
c'è operaio e impiegato che abbiano una professionalità come quelli
della Conner, in primo luogo perché erano già dei diplomati,
specialmente i tecnici, e poi perché hanno continuato a fare corsi
di professionalizzazione. Ma dove li impegnano questi
specializzati, cosa gli facciamo fare? Secondo me quando si parla
di specializzazione, non bisogna sempre parlarne a bocca aperta, ma
bisogna fare la specializzazione quando c'è un'industria che chiede
una specializzazione.
Presidente Ha chiesto la parola il Consigliere Mostacchi.
Mostacchi (UV) Ringrazio Bich e Lanièce della mozione
presentata, in quanto ci permette di affrontare un problema di
grande interesse a livello regionale in questo Consiglio.
Chiedo scusa perché non condivido la proposta della commissione,
perché sappiamo tutti i risultati delle commissioni e perché ci
porterebbe solo a leggere un dossier più o meno come questo volume
qua fra un mese; io, fra l'altro, ho problemi di vista e arriverei
all'ultima pagina nel leggere "nulla" e risultato "zero". Questi
sono i risultati delle commissioni.
Per quanto riguarda quello che tu dici, che non hai più
assistito alle battaglie degli anni '60 e '70, penso che dalle mie
riflessioni capirai il perché. Ho seguito con molto interesse gli
interventi susseguitisi, in parte condivisibili, in parte meno, e
che focalizzano il problema a livello locale. Per non rischiare di
ripetere le stesse cose, farò alcune riflessioni e constatazioni di
fatti più in generale, allargandomi anche territorialmente; questo
in omaggio anche ad Agnesod che sarebbe per allargare la Valle
d'Aosta.
Come tutti sappiamo, la Valle d'Aosta è una regione autonoma a
statuto speciale, inserita nella Nazione italiana; questo può far
piacere o meno - io dico purtroppo, altri diranno per fortuna - ma
è inevitabile che fino a soluzioni diverse è con il resto
dell'Italia che dobbiamo fare i conti e confrontarci. E siamo
pertanto obbligati ad assorbirne gli influssi di vario genere,
siano essi positivi siano essi negativi, perché non tutti sono
negativi e non tutti sono positivi.
Gradirei fare su questo punto alcune riflessioni di carattere
generale; sia ben chiaro che non ho la pretesa di ritenere che esse
siano la verità in assoluto, ma sono semplicemente il frutto di
varie constatazioni di fatti vissuti e notati nei 20 anni della mia
vita di amministratore pubblico e di semplice cittadino.
Non vi siete mai domandati perché dalla data del compromesso
storico, che procurò all'azienda Italia la più grave svolta in
negativo dei 50 anni di vita repubblicana, svolta che diede origine
ad un rapido impulso e ad una violenta accelerazione del degrado
economico, sociale e morale del nostro Paese, i maggiori
responsabili politici degli ultimi venti anni che con il loro
opportunismo e trasformismo alla "Fregoli" fecero diventare di
Destra quelli di Sinistra e di Sinistra quelli di Destra.
I pifferai della triplice, che abdicarono al loro ruolo per
assumerne un altro molto più appariscente e forse anche più
redditizio; i grands commis dell'industria, dell'economia, della
finanza; quelli che si ritengono i guru delle opinioni, i vari
Costanzo, Biagi, Santoro, Curzi, tanto per fare i nomi più
eccellenti, che sono convinti di essere gli unici depositari della
verità; le star dello spettacolo, del dopospettacolo e
dell'avanspettacolo, i cosiddetti intellettualoidi di Sinistra
(scusatemi se ho dimenticato qualcuno), come avrete potuto notare,
in tutte le loro esternazioni, nei loro discorsi, nelle loro
molteplici affermazioni, immancabilmente pronunciano la parola
solidarietà e la parola difesa dello stato sociale.
Quale solidarietà, quale stato sociale se non quelli delle loro
caste, delle loro confraternite, delle loro logge più o meno
segrete e la strenua difesa dei loro privilegi e dei loro
interessi? Nient'altro, nulla più. Questo è il motivo per cui l'80
percento dei problemi del Paese non sono stati risolti, o sono
state adottate soluzioni parziali e in alcuni casi addirittura
contraddittorie alla logica e al buon senso.
Questa mattina Louvin, rispondendo ad un'interpellanza sullo
"Chantons encore" ha detto, giustamente, che il documento va
riferito all'epoca in cui è stato scritto, che non lo si può
traslare di 50 o di 100 anni. Ma noi, se a quella canzone "la
clicca djeusta" cambiamo solo due parole e diciamo noi siamo la
clicca djeusta - parole in patois, per me incomprensibili - si
adatta perfettamente al momento storico in cui viviamo per quanto
riguarda i soggetti che ho appena descritto.
E Mafrica dice che non si può prevedere nel '92 quello che
succederà nel '96, o nel '96 non possiamo prevedere quello che
succederà nel 2000 perché i tempi sono troppo rapidi e veloci.
Scusi, Assessore, ma la sua è una miopia totale e le dimostrerò il
perché.
Perché è prevedibilissimo ciò che succederà nel 2000: guarda
caso, tutti quei signori o quelle categorie che ho elencato prima,
li troviamo tutti appollaiati sui rami dell'Ulivo, come galli
cedroni in amore, e non certamente per raccogliere olive, che
quelle le fanno raccogliere agli extracomunitari, bensì per
perseguire a mangiar merende e a dividersi prebende. Questa è la
realtà.
Noi comprendiamo tutti le preoccupazioni economiche e le
difficoltà di far quadrare i conti della spesa di "lor signori",
come avrebbe scritto Fortebraccio sull'Unità di 30 anni fa; e
questo il compagno - o l'ex compagno - Mafrica lo dovrebbe sapere.
Ma a tutto c'è un limite e un po' di pudore da parte loro penso che
non guasterebbe.
Per quanto riguarda la solidarietà e la difesa dello stato
sociale di quelle categorie che vivono al di sotto della "linea
Maginot" della povertà, non sto qui ad elencarle perché tutti
sappiamo quelle che sono, fiumi e torrenti di parole, nient'altro:
mai un atto, mai un provvedimento concreto che andasse in quella
direzione e a sostegno di quelle categorie. Ma non lo dice il
sottoscritto, lo scrivono loro sui loro organi di stampa e sui loro
organi d'informazione.
Se andate a leggere qualsiasi giornale facente parte del
cosiddetto "Pentagono" - e se non sapete quali sono, ve lo dico:
sono quelli i cui direttori si telefonano la sera il titolo della
prima pagina del giornale del giorno dopo, lì paghi 5 e leggi 1, e
sono La Stampa, Il Corriere della Sera, La Repubblica, L'Unità e Il
Messaggero - troverete numeri, tabelle, cifre che vi indicano che
gli appartenenti alle fasce deboli nel 1975 erano 3,5 milioni. Se
avessero preso anche un solo provvedimento in quella direzione,
oggi dovrebbero essere al massimo 3.499.999; invece no, sono 7
milioni. E dire che la curva dell'andamento demografico ha fatto di
tutto per dargli una mano.
Ve la ricordate voi la favola di Andersen, non quella dei
bilanci del Casinò, ma quella di quel pifferaio che correva per le
strade della città e tutti i topi felici e contenti gli correvano
dietro? Tutti sappiamo come è andata a finire e state pur certi che
i pifferai della triplice - qui in Valle abbiamo la quadriglia, uno
in più - saranno sempre pronti ad organizzare cortei e
manifestazioni ad uso pubblicitario. Ne abbiamo avuto un saggio il
1° maggio a Catania e a Roma.
Permettetemi di dissentire da queste cose, permettetemi di non
condividere, permettetemi di non essere d'accordo con tutti quelli
che fanno la fila per andare a comprare mezzo kg di latte, io non
ci sto! Penso sia indispensabile una pausa di riflessione da parte
di tutti, per poi sedersi attorno ad un tavolo e discutere senza
pregiudizi e senza strumentalizzazioni, e sono certo che qualcosa
di positivo e di concreto per la nostra regione si potrà
ottenere.
Presidente Ha chiesto la parola il Consigliere Florio. Nel
frattempo annuncio che il Consigliere Bich ha formulato degli
emendamenti alla mozione, che vengono distribuiti.
Florio (VA) Tutti sanno che da sempre, da quando lo conosco, fra
il Consigliere Bich e il modo di fare politica del Consigliere Bich
e il sottoscritto c'è sempre stata una sorta di non-comunicazione e
di duro contrasto, sia nel modo con cui si analizzavano i problemi
che via via venivano affrontati nelle amministrazioni in cui ci
siamo trovati a sedere insieme, sia nei tempi seguiti, sia nei
rapporti di forza impostati, sia nel modo stesso di concepire il
fare politica e l'essere persona politica. Però devo anche
ammettere che da un po' di tempo, sarà per la sua particolare
condizione umana, ma nel Consigliere Bich si nota una capacità di
essere "diverso". E allora siccome voglio essere corretto come lo
sono stato nel passato, Consigliere Bich, questa mozione è una
mozione che non è sottoscrivibile, non è votabile, perché sono
convinto anch'io che non sia possibile giungere a conoscenza
attraverso comitati rappresentativi.
Certo è però che non posso non sottolineare il fatto che il
Consigliere Bich ha posto delle domande precise, ha elencato dei
fatti precisi, ha ipotizzato delle correlazioni logiche alle quali
si deve dare risposta e alle quali deve essere consentito a tutti i
consiglieri di ottenere risposta.
Non è possibile, di fronte ad un tema di questo tipo, per le
conseguenze che ha sull'economia di questa Regione, per le
conseguenze che ha per le casse di questo ente, non è possibile
fare spallucce o rigettare o fare finta che nulla sia accaduto o
sorridere, anche se il Consigliere Bich ha talora un modo di
esporre le cose che suscita, pur nella serietà delle cose che
talora dice, anche un atteggiamento sorridente. No, sono cose alle
quali credo che si debba dare risposta. Con quale sistema non so,
attraverso quale organismo non so, certo è che pur sostenendo che
non si possa accogliere questa mozione, lo ribadisco, a quelle
domande e ad altre che il Consigliere Bich fa talora, deve essere
data risposta.
Presidente Sempre in tema di discussione generale, altri
intendono intervenire? Prima di chiudere la discussione generale,
considerato che i consiglieri proponenti hanno presentato degli
emendamenti, anche per meglio precisare il contenuto e non
incorrere in ripetizioni formali, sospenderei per 5 minuti la
seduta, in modo tale da addivenire ad una definizione della
stessa.
Si dà atto che i lavori sono sospesi dalle ore 19,33 alle
19,39.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) In risposta agli argomenti emersi nel
dibattito, mi permetto di fare alcune considerazioni e poi di
concludere con una proposta di mozione, concordata con i
presentatori e modificata rispetto agli emendamenti prima
presentati.
Era nota ai presentatori la disponibilità della Giunta regionale
a presentare in sede di IV Commissione allargata ai rappresentanti
di tutte le forze politiche presenti in Consiglio regionale tutto
quanto possa servire per chiarire elementi che non fossero chiari e
per discutere questo problema, che si è presentato con l'improvvisa
chiusura della Conner.
I problemi che vengono posti sono innanzitutto di quale
struttura e quale peso deve avere l'industria nella nostra regione.
Il settore industriale - ricordava il Consigliere Ferraris - ha il
13 percento di occupati nell'industria in senso stretto, il 25
percento se si considera anche l'industria delle costruzioni. Se in
un settore industriale quale quello valdostano, una vicenda quale
quella della Conner pone dei giusti interrogativi a cui è
necessario rispondere, credo che non si possa rispondere in modo
affrettato o chiudendosi in modo un po' autarchico nelle dimensioni
della nostra economia, perché non so se sia possibile, come
qualcuno suggeriva, allargare la Valle d'Aosta; ma siccome la Valle
d'Aosta ha 118mila abitanti e una struttura economica di territorio
montano, i problemi che ha l'industria in questa regione vanno
considerati con particolare attenzione perché con queste dimensioni
territoriali, demografiche e con la struttura sociale della Valle
d'Aosta, avere distretti industriali credo che non sia così
facile.
Qualcuno osservava che forse si è puntato troppo su settori
tecnologicamente avanzati; in realtà siamo partiti da una
situazione degli anni '50, in cui erano presenti soltanto alcuni
tipi di industria, il tessile, il siderurgico, il chimico, questi
tre settori tranne che per la Cogne, che ha visto ridimensionato il
suo ruolo, si sono man mano ridotti a pochissimo e man mano negli
anni c'è stato uno sforzo da parte della Regione di diversificare
il tessuto industriale valdostano, che oggi vede presente il
settore alimentare, il settore metalmeccanico, il settore sportivo,
il settore plastico, il settore dell'informatica, il settore dei
componenti elettronici.
Credo che questa diversificazione sia necessaria, comunque è
elemento di dibattito, e credo che il problema meriti
considerazione perché se non si fosse fatto nulla verso
l'imprenditoria locale, allora si potrebbe dire che occorre dare un
peso straordinario a questa possibile soluzione.
In realtà, anche nell'anno passato interventi verso
l'imprenditoria locale sono stati consistenti soprattutto nel
settore artigianale, ci sono stati interventi per oltre 20
miliardi, cosa analoga anche nel settore commerciale in termini di
credito, di consorzi artigiani, di servizi alle imprese con
strutture dedicate; si è cercato di operare e la soluzione credo
possa migliorare questo tipo di interventi, ma non prescindere
anche dalla presenza di industrie in settori avanzati, di industrie
che facciano riferimento a gruppi più o meno grandi, che comunque
consentano un'occupazione di determinate dimensioni.
Quindi il problema esiste, il problema va approfondito; credo
che questa impostazione, che non è particolare dell'Assessore del
momento di mantenere un equilibrio fra industria, terziario e
agricoltura, sia un obiettivo permanente da avere ben presente e da
adattare alle evoluzioni del mercato, perché indubbiamente i tempi
e le forme con cui la competizione economica si svolge sono più
rapidi come tempi e più dilatate come dimensioni.
Rispetto ad alcune questioni specifiche poste, posso dare alcuni
primi elementi di risposta.
E' stato posto il problema della situazione della Conner alla
fine del '95, inizi '96. Sei mesi prima della scadenza del
comodato, alla Conner è stato chiesto se intendeva procedere
all'acquisto perché questa era una sua possibilità, non una
condizione, in quanto la convenzione parla di consentire. La Conner
non ha dato risposta a questo tipo di lettera, non ha proceduto,
non ha avanzato richieste di acquisto; non avendo esercitato questo
suo diritto di opzione, automaticamente si intende, a termine di
convenzione, che dopo il termine del comodato scattava
immediatamente la locazione.
La procedura per la locazione prevede la nomina di arbitri, uno
nominato dalla Regione, uno dalla società e uno d'intesa fra le
parti oppure dal Tribunale; la Regione ha avviato la richiesta alla
società di nominare il suo perito per la valutazione dell'entità
della locazione non appena è giunto a termine il comodato.
Per aggiungere un elemento che spieghi le cose, gli ultimi dati
di bilancio del 1995 della Conner portavano ad un raddoppio del
fatturato, al superamento di 200 miliardi di fatturato, tutti i
dati economici della società erano positivi - questo è emerso anche
negli incontri con i lavoratori ed i tecnici della società - e il
1995 è stato un anno straordinario per il settore informatico, dove
c'è stata una crescita del 28 percento; non c'erano assolutamente
elementi che portassero in questa direzione.
C'è da dire, invece, che era in corso intorno a quella data di
febbraio questa fusione fra il gruppo Conner e il gruppo Seagate,
di cui abbiamo come Giunta chiesto notizie per iscritto, abbiamo
chiesto incontri alla società per verificare e per concordare quali
erano gli orientamenti del nuovo gruppo; di tutto questo esiste la
documentazione che sarà possibile presentare alla commissione.
Credo che, se si discute nell'ambito delle istituzioni nostre
nei modi dovuti, vale a dire affrontando i problemi nella loro
complessità e senza preconcetti o posizioni precostituite
polemicamente, dei risultati si possono raggiungere e nell'ambito
di questa commissione si possono verificare anche, chiamando i
rappresentanti della Finaosta, chiamando i responsabili, gli
amministratori regionali, alcuni problemi sollevati in merito al
modo di operare della Finaosta che, lo ricordo, ha un'attività in
gestione speciale, per cui tutti gli atti passano in Consiglio e
un'attività in gestione ordinaria, che invece è riservata alla
direzione della finanziaria stessa.
Per quanto riguarda alcune considerazioni fatte per altre
aziende, in particolare l'osservazione fatta dal Consigliere Bich
sulla lettera della Tecdisk, quest'azienda, in sostanza, dice nella
sua lettera: "Se andremo avanti con le nostre sole forze, abbiamo
avuto un risultato positivo, il processo di consolidamento sarà più
lento e rischioso, basato sulle risorse autonome dell'azienda,
circa 5 miliardi all'anno; altrimenti il processo sarà più
accelerato e sicuro se condiviso dalla Regione". E qui c'è una
richiesta di intervento che potrà essere presa in
considerazione.
Per quanto riguarda altri aspetti sollevati in altri interventi,
credo che potranno essere verificati se, come mi auguro, questa
discussione sarà affrontata in termini chiari; la Giunta regionale
ha assoluta volontà di presentare gli atti del suo operato e di
confrontarsi con le forze del Consiglio.
In questo senso la mozione che si chiede di approvare al
Consiglio nelle premesse vede cancellato il secondo capoverso, nel
quarto capoverso si ferma alla parola "famiglie", e trasforma il
deliberato in questo senso: "Impegna la Giunta regionale a portare
in IV Commissione consiliare, aperta a tutte le forze politiche
presenti in Consiglio regionale, gli argomenti atti a prendere
conoscenza ed approfondire le condizioni finanziarie ed economiche
dell'industria valdostana, ivi comprese le società di gestione
degli impianti di risalita che hanno subìto una ristrutturazione
con forte copertura di fondi pubblici".
Presidente Se nessuno chiede la parola, pongo in votazione la
mozione Bich-Lanièce nel testo così emendato:
Mozione Preso atto delle dichiarazioni del Presidente della
Giunta rese al Consiglio regionale nell'adunanza del 17 aprile u.s.
riguardanti la chiusura dello stabilimento Conner Peripheral di
Pont-Saint-Martin;
Visto che situazioni analoghe si stanno verificando in altre
aziende, mettendo in pericolo l'assetto occupazionale tanto
faticosamente conquistato mediante gli interventi della Regione
Valle d'Aosta;
Considerata la necessità di non passare sotto silenzio i gravi
atti che colpiscono la sicurezza sociale ed economica di molte
famiglie;
il Consiglio regionale della Valle d'Aosta
Impegna
la Giunta regionale a portare in IV Commissione consiliare,
aperta a tutte le forze politiche presenti in Consiglio, gli
argomenti atti a prendere conoscenza ed approfondire le condizioni
finanziarie ed economiche dell'industria valdostana, ivi comprese
le società di gestione degli impianti di risalita che hanno subìto
una ristrutturazione con forte copertura di fondi pubblici.
Presenti, votanti e favorevoli: 30
Il Consiglio approva all'unanimità
Presidente Avendo esaurito i punti all'ordine del giorno,
dichiaro chiusa la seduta.
La seduta è tolta.
L'adunanza termina alle ore 19,56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK