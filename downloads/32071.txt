Consiglio Regionale della Valle d'Aosta - Oggetto del Consiglio n. 903 del 30 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
SANITÀ VETERINARIA E ZOOTECNIA
Zootecnia
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 903 del 30 novembre 2009 - Resoconto
OGGETTO N. 903/XIII - Interpellanza: "Realizzazione di un
progetto, presentato dall'AREV, di costituzione di un'azienda
agro-zootecnica in Romania".
Interpellanza
Viste le deliberazioni nn. 1812/2008 e 2529/2008 della Giunta
regionale che hanno approvato e finanziato un progetto presentato
dall'AREV di costituire un'azienda agro-zootecnica in
Romania;
Appreso che il progetto ha il fine di esportare bestiame
valdostano in Romania;
Considerato che l'ipotesi preventiva di spesa presentata
dall'AREV ammontava a 100 mila euro, somma interamente coperta con
un contributo regionale per realizzare contatti e incontri con i
partners (non meglio identificati) e con le autorità locali, per
redigere il progetto, per effettuare riunioni tecniche, "messe a
punto" di schemi d'accordo e incontri pubblici;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) in che cosa consiste il progetto, a che punto è la sua
realizzazione e qual è il costo complessivo che sopporterà la
Regione, visto che le deliberazioni citate non includono i lavori
della stalla;
2) chi sono i
partners rumeni e quali prestazioni
offrono per la realizzazione del progetto nonché quali vantaggi
oggettivi ne traggono l'AREV, la Regione e il comparto zootecnico
valdostano;
3) se, a causa dei primi esiti della recente inchiesta sulla
zootecnia valdostana, saranno mantenuti gli intendimenti
manifestati con le deliberazioni citate in premessa oppure se
subiranno variazioni;
4) quali valutazioni sono state effettuate in relazione alla
compatibilità genetica delle vacche rumene con la razza
valdostana.
F.to: Tibaldi - Benin - Lattanzi - Zucchi
Président
- La parole au Conseiller Secrétaire
Tibaldi.
Tibaldi (PdL)
- Il vulcanico AREV o la vulcanica AREV,
non so se in quanto associazione al femminile, ha una grande
capacità di proposte, fra cui abbiamo rinvenuto anche questa
relativa alla costituzione di una stalla in Romania e
all'esportazione di bestiame valdostano in questo Stato dell'Est
europeo. Abbiamo raccolto alcune informazioni sommarie, come
normalmente si fa nelle premesse delle delibere su questo progetto,
però sono informazioni che, a nostro avviso, meritano un poco di
attenzione soprattutto per capire qual è la portata di questo
progetto e qual era il punto di approdo anche del medesimo.
In una fase importante e delicata della zootecnia valdostana
abbiamo trovato che l'Associazione degli allevatori lancia questa
proposta all'Assessorato, che la raccoglie e la concretizza, questo
già lo scorso anno. E qui c'è tutta una declinazione di interventi
finanziari che assommano totalmente a 100.000 euro, ma sono
interventi propedeutici a quello che immaginiamo - poi sarà
l'Assessore a darci maggiore dettagli sulla vicenda - essere
l'obiettivo di questa iniziativa. Tant'è che ci sono visite in
Romania per la preparazione di un protocollo d'intesa, messa a
punto di contenuti generali dell'accordo e della partecipazione di
partner, e sui partner chiediamo chi sono, cosa fanno e cosa non
fanno, perché con la parola "partner" genericamente si possono
individuare enti che non sono stati meglio identificati nella
delibera. Si parla di conferma e consolidamento del partenariato,
preparazione di nuovi protocolli d'intesa, messa a punto di schemi
progettuali, redazione di programmi, riunioni tecniche, redazione
finale di progetti, di piani finanziari, di ammissibilità di voci
di costo, altri contatti con i partner, riproduzione del progetto
in altre regioni e approvazione del progetto, finalmente... il
tutto arriva a 92.000 euro circa; poi, per l'inizio dei lavori
della stalla ed annessi, ne residuano 8.000. È naturale che ad un
profano come il sottoscritto, che legge una delibera del genere,
qualche lume in più non guasti!
Le chiediamo, Assessore, in cosa consiste questo progetto, a che
punto è la sua realizzazione e qual è il costo complessivo che
sopporterà la Regione, visto che le deliberazioni non includono i
lavori della stalla; chi sono i partner rumeni e quali prestazioni
offrono per la realizzazione del progetto, nonché quali vantaggi
oggettivi ne traggono l'AREV che è l'associazione proponente, la
Regione e il comparto zootecnico valdostano. Poi una terza domanda
si riferisce anche all'inchiesta sulla zootecnia valdostana, che
forse rischia di incidere anche sulla bontà del progetto e
chiediamo se tale indagine potrebbe essere causa di variazioni al
medesimo e, infine, un ragionamento di carattere scientifico: qual
è la compatibilità genetica delle vacche rumene con la razza
valdostana, visto che si sta cercando di esportare bestiame in
Romania e presumo che si vada nella direzione di riproduzioni
incrociate, filiazioni, eccetera.
A lei la risposta.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
La nostra Regione non è nuova ad iniziative verso l'esterno e
verso luoghi nel mondo dove c'è la possibilità di trovare degli
ambienti che siano favorevoli ad un inserimento ed una
utilizzazione della nostra razza che ha una caratteristica, in
particolare di adattabilità anche in situazioni difficili e anche
una rusticità che permette di andare ad inserire proficuamente una
razza che, negli anni, si è adattata ad un territorio come il
nostro, con situazioni di difficoltà legate agli sbalzi termici ed
a una certa differenza che ci può essere nell'arco dell'attività
annuale per quello che è del vivere a una certa quota e poi a quote
altimetriche molto elevate e con una necessità fisica di rispondere
a certi requisiti.
La ricerca della nostra razza per questi motivi - ripeto - non è
una novità, sicuramente gioca a favore anche il fatto di avere una
razza che negli anni si è rivelata multifunzionale, non è possibile
avere un'unicità di funzione nel senso che abbiamo una razza che
permette di avere dei parametri sulle diverse sfaccettature che
sono la produzione di carne e latte, e anche la rusticità
nell'allevamento così come quella che abbiamo: questa credo sia una
base di partenza per cui si sono fatte queste iniziative.
Nello specifico:
"in cosa consiste il progetto, a che punto è
la sua realizzazione e qual è il costo complessivo che sopporterà
la Regione, visto che le deliberazioni citate non includono i
lavori della stalla"
, il progetto consiste nella realizzazione
di un'azienda pilota agrozootecnica nella regione di Prahova in
Romania, il progetto è stato quasi completamente realizzato in
relazione alle azioni inizialmente previste. Vi è ancora da
realizzare l'azione di riproduzione del progetto in altre zone del
paese. Il costo complessivo del progetto che sopporterà la Regione
è quello nel limite di 100.000 euro stabilito con deliberazione
della Giunta regionale n. 1812/2008; eventuali altri costi dovranno
essere valutati in un'eventuale seconda fase progettuale. Per
quanto riguarda la costruzione della stalla, i costi sono
sopportati dai partner privati rumeni dando luogo alla costruzione
di una prima stalla provvisoria.
Seconda domanda:
"chi sono i partners rumeni e quali
prestazioni offrono per la realizzazione del progetto nonché quali
vantaggi oggettivi ne traggono l'AREV, la Regione e il comparto
zootecnico valdostano"
, i partner rumeni del progetto sono la
regione di Prahova e il Comune di Valea Doftanei e il protocollo
d'intesa con l'AREV è stato firmato anche da un allevatore privato
individuato dalle autorità locali. I partner rumeni hanno dato la
disponibilità a finanziare la costruzione della stalla, nonché la
messa a disposizione dei terreni sui quali insiste la costruzione,
oltre a quelli per il pascolamento. I vantaggi ricercati con il
progetto riguardano essenzialmente la possibilità di esportazione
di animali di razza valdostana, di seme per la fecondazione
artificiale e di tecnologia.
Terzo punto:
"se, a causa dei primi esiti della recente
inchiesta sulla zootecnia valdostana, saranno mantenuti gli
intendimenti manifestati con le deliberazioni citate in premessa
oppure se subiranno variazioni"
; come evidenziato in
precedenza, il progetto è quasi completamente realizzato e non si
prevedono variazioni allo stesso. Ricordo solo che, questo lo dico
a livello generale e poi posso fornire una documentazione più
precisa - che fornirò al Consigliere interpellante -, molto più
dettagliata sulle varie voci di spesa e quello che è lo stato
dell'arte dell'iniziativa.
"Quali valutazioni sono state effettuate in relazione alla
compatibilità genetica delle vacche rumene con la razza
valdostana"
; l'intendimento del progetto non è quello di
incrociare...
(interruzione del Consigliere Segretario Tibaldi, fuori
microfono)
...come evidenziato in precedenza, il progetto è quasi
completamente realizzato e non si prevedono variazioni allo stesso,
però poi fornirò una relazione dello stato dell'arte appena passato
il punto all'ordine del giorno.
"Quali valutazioni sono state effettuate in relazione alla
compatibilità genetica delle vacche rumene con la razza
valdostana"
; l'intendimento del progetto non è quello di
incrociare - almeno in questa fase - la razza valdostana con i
bovini delle razze rumene, bensì di introdurre gli animali in
purezza. Prova di ciò è che sono stati esportati 27 bovine di razza
pezzata rossa valdostana e 2 torelli che saranno utilizzati per la
fecondazione degli animali stessi e questa è un'operazione che è
già stata fatta.
Per quello che è dei dettagli le farò avere questa relazione,
che sarà molto più esaustiva rispetto agli aspetti più generali che
ho illustrato in corrispondenza alle varie richieste.
Président
- La parole au Conseiller Secrétaire
Tibaldi.
Tibaldi (PdL)
- Abbiamo zootecnia da esportazione, nel
senso che abbiamo appreso che 28 capi sono già stati trasferiti in
Romania e lì troveranno sede non per riprodursi con le vacche
rumene, ma per riprodursi fra di loro...
(interruzione dell'Assessore Isabellon, fuori
microfono)
...ho capito, non per incroci. Prendiamo atto che 100.000 euro
sono stati destinati per capire come strutturare il progetto, la
ringrazio per la copia che ci vorrà fornire. D'altro canto ci fa
piacere sapere che anche gli enti locali rumeni abbiano partecipato
non solo con la concessione di terreni, ma anche con della finanza
pura e che la Regione non sia l'unico ente sovventore
nell'operazione. Vedremo se questo tentativo - come lei ha
ricordato ne sono stati fatti anche altri in passato, in altre zone
del mondo - è così propedeutico a portare a qualche sviluppo
interessante per quanto riguarda la nostra razza multifunzionale,
rustica, come lei ha detto, buona per fare carne e latte. Sotto
certi punti di vista sembra anacronistico parlare della bontà della
qualità valdostana in un momento in cui è nella bufera di
un'indagine piuttosto ampia. Speriamo che questo filone possa
essere foriero di qualche notizia più positiva e che, se non
fiorisce in Valle d'Aosta, fiorisca in Romania.
La ringrazio per la copia che vorrà fornirci di questo progetto,
che leggeremo con attenzione.
Président
- Est parvenue la demande de discuter le point
n° 9.3 à l'ordre du jour et le point n° 10 à l'ordre du jour...
tout le monde est d'accord?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK