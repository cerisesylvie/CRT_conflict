Consiglio Regionale della Valle d'Aosta - Oggetto del Consiglio n. 655 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 655 del 28 luglio 2014 - Resoconto
OGGETTO N. 655/XIV - Interpellanza: "Applicazione di sanzioni
per gli Enti locali in caso di violazioni del Patto di
stabilità".
Presidente
- La parola al collega Gerandin.
Gerandin (UVP) -
Merci Président.
Premetto che quest'interpellanza era stata depositata prima
dell'audizione del Presidente in commissione...è stato comunicato
che comunque si sarebbe proceduto con le sanzioni così com'è stato
previsto nella delibera inviata poi al Consiglio permanente.
Detto questo, mi pare opportuno comunque toccare un argomento
assolutamente delicato per quello che riguarda gli Enti locali,
delicato perché? Perché, al di là del fatto, appunto, di avere
avuto la conferma che nella proposta della delibera di Giunta
comunque questo percorso verrà riproposto, ritengo a titolo del
tutto personale che comunque qualcosa andava fatto, ecco, un
esempio in questo senso andava dato anche per rispetto dei 31
Comuni che hanno rispettato il Patto, per cui non entro nel merito
della necessità di dare un segnale in questa direzione.
Quello che volevo chiedere...mi pare che l'Assemblea del
Consiglio permanente abbia toccato fondamentalmente due aspetti:
uno è quello della necessità di rivedere le regole del Patto; il
secondo è che, una volta determinate le regole, poi delle sanzioni
se ne discuta l'anno successivo. Volevo allora capire, ecco, tenuto
conto che ormai sul 2013 non si può far nulla: uno, se era
intenzione dell'Amministrazione regionale decidere le regole
adesso, prima della fine dell'anno quali saranno eventualmente le
sanzioni; due, volevo capire la
ratio
per cui è nata questa
proposta sanzionatoria, perché sui primi due punti...quello del
divieto di impegnare nell'anno 2014 le spese correnti in misura
superiore all'importo annuale medio effettuato nell'ultimo triennio
2010-2012 è pari pari alle sanzioni che vengono previste in campo
nazionale,
idem
per il secondo: quello del divieto assoluto
di procedere ad assunzioni a tempo determinato e quant'altro. In
aggiunta un passaggio qua legato al discorso della mobilità tra
enti di comparto, perché riguarda, penso, in maniera specifica il
discorso Valle d'Aosta e non ha eguali...viene introdotta la
novità: quella della riduzione del 10 percento della differenza tra
saldo finanziario e competenza mista quale saldo obiettivo
individuato nell'anno 2013, per cui questa è la sanzione che viene
applicata in termini di trasferimenti finanziari...ci si è
dimenticati, ma proprio dimenticati di un passaggio che a livello
nazionale è un punto fondamentale che dice...l'obbligo di procedere
alla rideterminazione dell'indennità di funzione dei gettoni di
presenza apportando una riduzione del 30 percento rispetto
all'ammontare risultante alla data del 30 giugno 2010.
Chiedo questo perché mi pareva significativo dare un esempio in
questo senso, andando magari a dare un segnale, se non era del 30,
mi sarei accontentato anche del 10, quello che avete tolto, ma
dando un segnale agli amministratori, quelli che non hanno
rispettato il Patto, così facendo queste sanzioni del 10 percento
verranno applicate nel bilancio 2015, danneggiando ancora di più la
situazione economica del Comune di Aosta, perché sarà
presumibilmente in condizioni ancora più difficili. Ci preoccupa
che l'Assessore alle finanze ci dica che il Comune di Aosta ha
intenzione di ricorrere alle banche per saldare i debiti di
impresa. Allora a noi pareva significativo, tenuto conto della
possibilità che abbiamo di intervenire sul criterio sanzionatorio,
dare un'immagine diversa, dicendo: "bene, non possiamo
permetterci...un segnale va dato, ma diamo un segnale diverso non
andando a colpire un settore già in difficoltà, che sicuramente è
quello del bilancio del Comune di Aosta". Detto questo, ci pareva
anche interessante capire se c'è qualche evoluzione, perché io ci
tengo a ricordare che, in definitiva, gli Enti locali hanno quasi
rispettato il Patto di stabilità, mi pare che la differenza sia
meno di un milione, ecco, rispetto ai 22-23 che erano, perché,
grazie agli altri che sono stati molto più virtuosi, di fatto, la
differenza non è più quella che dicevamo, ma mi risulta essere
inferiore al milione. Dico questo perché immaginiamoci quale può
essere e quale potrebbe essere stato l'impatto sul sistema
regionale se qualcun altro non avesse avuto la bontà di dire: "per
quest'anno non applichiamo sanzioni a chi non ha rispettato il
Patto".
Allora, a noi pareva probabilmente necessario dare un segnale,
ma un segnale in un'altra direzione. Tengo ancora a ricordare...e
capire, ecco, se a livello di trattativa con lo Stato, per quello
che riguarda il Patto di stabilità della Regione, si vuole
ipotizzare un percorso diverso per quello che riguarda gli Enti
locali: dico questo perché comunque dal 2001 è previsto un discorso
di misure di flessibilità con previsione di regionalizzazione
orizzontale e verticale del Patto, con meccanismi di compensazione
per incentivare le spese di investimento degli Enti locali. Questa
è la norma nazionale, per cui io immagino che se la Valle d'Aosta
si ponesse in una maniera magari del tutto particolare, tenuto
conto che per lo Stato è un mero discorso di risorse da
accantonare, probabilmente eviteremmo una serie di complicazioni
anche nel 2014, questo perché? Perché comunque...e sarebbe molto
opportuno che la Valle d'Aosta si facesse sentire, soprattutto si
allineasse con quella che è la richiesta dell'ANCI nazionale, che
chiede che, per il 2015, il Patto di stabilità per gli Enti locali
non sia più applicabile. Grazie.
Presidente -
La parola al Presidente della Regione.
Rollandin (UV) -
Sì, grazie Presidente.
Su questo tema in commissione abbiamo già avuto modo di spiegare
l'avanzamento delle due delibere...il Patto 2013-2014. Ringrazio
comunque il collega Gerandin per aver voluto riproporre questo tema
che, come ha ricordato, è sicuramente di grande impatto, anche se
tutti ci auguriamo che sia per le Regioni che per i Comuni ci sia
un cambiamento di rotta e su tutta una serie di punti che oggi
fanno parte di questo famoso Patto di stabilità ci sia un
alleggerimento forte per considerare investimenti, tutta la serie
di fondi per la formazione, i cofinanziamenti europei...il discorso
che noi abbiamo anticipato...gli interventi in ambito
socio-assistenziale, gli investimenti sul personale, tutto questo
che abbiamo chiesto e che chiediamo che venga accolto.
Venendo alla sostanza, come lei ha già ricordato, per quanto
riguarda il 2013, noi abbiamo adottato la delibera il 25
luglio...abbiamo adottato due delibere dopo che sono passate in
commissione, le due delibere per il 2013...come lei sa, il discorso
era riferito...tenendo conto che per il Comune di Aosta, anziché
applicare quella che sarebbe stata la sanzione di 8 milioni 750, si
è applicato solo secondo la proposta che poi è passata nella
Commissione specifica mista Regione e Comuni...è passata la
proposta che era stata suggerita del 10 percento, di applicare solo
il 10 percento, quindi quello è riferito al 2013.
Per quanto riguarda il 2014, noi abbiamo attuato il differimento
per il calcolo alla fine di agosto per poter considerare i dati e
abbiamo scelto di aspettare la conclusione del Patto di stabilità
regionale per poter dare delle risposte serie ad alcune delle
iniziative, per vedere se queste possono essere portate avanti.
Nell'insieme quindi io credo che le due risposte che noi abbiamo
dato...credo che, come ho detto, l'annualità 2013...la disciplina è
stata verificata per il comparto.
Per la seconda domanda:
"se è intenzione di fissare regole e
sanzioni per il non rispetto per il 2014..."
, come lei ha
anticipato, la risposta è: sì, noi riteniamo che ci sia da
applicare... Lei ha elencato...non sto a riprendere...quelle che
sono le due iniziali...a livello nazionale, quelle che sono state
introdotte...è vero, non abbiamo introdotto perché lì il comitato
tecnico non le aveva proposte e non le abbiamo inserite. Non
riteniamo che quello faccia una grossa differenza, ma, al di là del
fatto simbolico, teniamo conto anche di quella che è la situazione
in divenire, quindi, andando verso il 2015, non ci sembrava quello
un effetto...al di là, ripeto, di una decisione che poteva magari
essere presa, comunque quella non è stata suggerita dal comitato e
quindi noi non l'abbiamo presa in considerazione. Abbiamo invece
mantenuto giustamente le altre e su questo, proprio perché si tenga
conto, come lei diceva, che ci sono i trentuno...a parte i
trentaquattro che non l'hanno applicato, i trentuno virtuosi che
hanno sicuramente avuto quest'impatto importante che credo possa
essere considerato come un punto positivo.
Voglio ricordare anche che, per quanto riguarda il Comune di
Aosta, naturalmente noi auspichiamo che ci possano essere soluzioni
tali da non mettere in difficoltà il Comune. Credo che, sotto
quest'aspetto, sia chiaro che vale il problema principe, che è
quello degli investimenti che sono stati programmati nel tempo e
che arrivano a scadenza nell'anno in cui si guarda il Patto di
stabilità, perché prima non c'era, si facevano investimenti
pluriennali, adesso arrivano a pagamento, quindi c'è il discorso
che c'è la messa in mora dovuta al fatto che tu hai i lavori fatti,
li devi pagare e, da una parte, c'è la sanzione europea se non
paghi nei termini, dall'altra, se paghi, vai fuori dal Patto di
stabilità, quindi questa discrepanza va sicuramente regolata e
regolata a livello nazionale.
Concordo sul fatto che...per quanto ci riguarda, auspichiamo che
alcune delle iniziative dell'ANCI siano portate avanti, noi al
tavolo abbiamo sicuramente sostenuto che questa è la via giusta, ci
auguriamo che durante il semestre europeo alcune di quelle
"flessibilità" - tra virgolette - possano essere inserite e quindi
riconfermiamo che, per quanto ci riguarda, la risposta per il Patto
di stabilità 2014 verrà data nel più breve tempo, appena risolti,
come dico, questi problemi che lei conosce. Ne ha giustamente
accennato, poi li conosce come me, nel senso che sappiamo quali
sono i differenziali su cui devono giocare anche i Comuni, perché
adesso anche per i Comuni si porrà il problema: "ma perché quelli
sì e gli altri no", cioè il discorso comincia a diventare delicato,
perché più si affievoliscono quelle che erano, diciamo, le piccole
riserve che ogni Comune aveva e su cui poteva ancora
contare...adesso è finita e quindi questo credo che porti tutti ad
una riflessione seria, che, come ci auguriamo, vada anche nella
logica della ragione per cui siamo arrivati anche alla conclusione
di una legge che prevede per il futuro un'organizzazione che
porterà anche a dire che...anche il senso del Patto di stabilità,
perché la legge, lo diremo, porta anche a delle conseguenze
positive nel coinvolgimento serio per la sostenibilità di un Patto
che va sicuramente riformato. Grazie.
Presidente -
Per la replica, la parola al Consigliere
Gerandin.
Gerandin (UVP) -
Merci Président, grazie Presidente.
Mi pare saggio, ecco, che si vada a definire prima il Patto di
stabilità con lo Stato e poi eventualmente si vadano a definire le
sanzioni per il 2014, però, ecco, io quello che chiedo è un impegno
affinché eventuali sanzioni vengano decise nel 2014 e non più,
com'è successo l'anno scorso, quando abbiamo deciso nel 2014 le
sanzioni del 2013. Questo per avere regole chiare, per evitare
anche alibi, a volte sono anche alibi, per la carità! Regole chiare
però, almeno nessuno potrà dire: "non sapevo", soprattutto nessuno
potrà magari sentirsi di serie A o di serie B. Su questo io ritengo
molto importante...come ritengo importante che...lo diremo quando
andremo ad approvare la nuova gestione associata, che possa essere
anche un sistema per evitare questi vincoli del Patto di stabilità.
Detto questo, io ci tengo a sottolineare che per quello che
riguarda il Patto di stabilità...per i Comuni che sono assoggettati
al Patto di stabilità non è più il caso di avere riserve o
accantonamenti. Noi lo sappiamo benissimo, chi ha vissuto questa
triste storia del Patto di stabilità, che gli avanzi di
amministrazione sono inutilizzabili, per cui... L'handicap o,
diciamo, il disagio, il danno economico che viene arrecato alla
Valle d'Aosta non sono solo i 22-23 milioni, ma sono quelli più
tutti gli avanzi, per cui questo è un sistema sicuramente
deleterio, che mi auguro che con questo semestre europeo qualcuno
riesca a far capire che almeno la parte legata agli investimenti e
alle spese che lei giustamente ha elencato escano fuori dal Patto.
Questo perché non è giusto, non è normale che ci si indebiti di
più, ma non è neanche corretto e ammissibile che risorse
accantonate non possano essere spese, ecco, su questo siamo
assolutamente d'accordo.
Detto questo, apprendo che il discorso di non applicare nessuna
rideterminazione delle indennità è uscito da questo gruppo misto
Regione...io torno a dire: poco, ma era importante dare un segnale,
perché? Perché chi andrà ad ereditare il Comune di Aosta nel 2015
si troverà minori trasferimenti e speriamo che almeno a
compensazione di questo non ci sia più il Patto di stabilità,
perché sennò veramente rischierebbero di dare in mano alla futura
Amministrazione del Comune di Aosta una situazione di assoluta
difficoltà.
Detto questo, continuo a ripetere che, a mio parere, è
importante che un passaggio per gli Enti locali...quando tratterete
il discorso del Patto di stabilità della Regione, tenete un
paragrafo per gli Enti locali, perché non hanno la stessa storia,
non hanno lo stesso calcolo come in campo nazionale! Su questo
dovete insistere, dovete veramente portarlo a casa! Allora sarà
veramente un successo anche per gli Enti locali per questo Patto di
stabilità, perché, dicevo prima, il discorso della
regionalizzazione orizzontale e verticale noi in Valle d'Aosta
l'abbiamo sempre vissuto in maniera un po'...da altre parti veniva
vista la Regione...con la possibilità di dire: "io trovo il sistema
per compensare in parte il non rispetto per gli Enti locali", noi
qua abbiamo visto sovente la Regione attingere alla finanza locale
per rispettare il Patto di stabilità regionale: questo non può
essere il futuro della Valle d'Aosta, il futuro degli Enti
locali.
Presidente -
Grazie collega. Con questo punto chiudiamo i
lavori di oggi. Come concordato nella Conferenza dei Capigruppo, ci
vediamo domani mattina alle 9. Grazie e buona serata.
-----
La seduta termina alle ore 20,56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK