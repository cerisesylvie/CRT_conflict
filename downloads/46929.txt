Consiglio Regionale della Valle d'Aosta - Oggetto del Consiglio n. 3277 del 9 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3277 del 9 febbraio 2024 - Resoconto
OGGETTO N. 3277/XVI - Interpellanza: "Intendimenti in merito
alla verifica dell'attendibilità dei dati forniti dall'Azienda USL
circa le violenze sulle donne".
Bertin (Presidente) -
Punto n. 83. Ha chiesto la parola
il consigliere Manfrin, ne ha facoltà.
Manfrin (LEGA VDA) -
Come quest'Aula ricorderà e come
ricorderanno i Valdostani al di fuori di quest'aula, nel mese di
novembre siamo stati sorpresi da un'indicazione e da una notizia
che ha sostanzialmente riempito le pagine di tutti i giornali, il
titolo era questo: "Violenza sulle donne, ad Aosta già 250 casi in
Pronto Soccorso". Questa notizia è del 17 di novembre, quindi
neanche finito l'anno 2023, già l'USL denunciava 250 casi in Pronto
Soccorso.
C'è purtroppo un problema di comprensione spesso dei testi che
applichiamo, perché una persona che purtroppo oggi si ferma ai
titoli legge il carattere sensazionalistico di una notizia e non
riesce a capire cosa c'è dietro questa notizia. Ma qui siamo ancora
oltre, cioè qui non si comprende quali sono i dati sulla base dei
quali si formulano certe notizie, perché credo che tutti i colleghi
all'interno di quest'aula, così come Valdostani al di fuori, siano
rimasti sconcertati dal conoscere che 250 donne si erano rivolte al
Pronto Soccorso denunciando una violenza su loro stesse, quindi ho
detto: caspita, andiamo a vedere i dati e chiedo la tabella con i
dati rispetto a queste violenze, che mi viene fornita.
Innanzitutto bisogna anche sottolineare un particolare che viene
raccontato, penso direttamente all'USL dentro quest'articolo, cioè
l'USL orgogliosamente dice: "Erano solo 150 nel 2022 ma adesso
abbiamo fatto un grande risultato, li abbiamo aumentati"; perché?
Perché adesso gli operatori sono più formati e quindi mi scovano la
violenza anche dove prima non riuscivano a scovarla, quindi
complimenti agli operatori che, formati, riescono a scovare la
violenza laddove si annida e si nasconde, quindi hanno portato a
questo grande risultato di poter dire che 100 donne in più rispetto
al 2022 hanno subito una violenza, grande risultato di cui essere
orgogliosi leggendo l'articolo.
Allora, proprio perché io risultavo preoccupato da questi dati,
ho chiesto sulla base di quali numeri si fonda quest'articolo e mi
è stata fornita una tabella con scritto: "Violenza altrui,
aggressione sesso femminile" e i dati sono però non di novembre,
cioè qui dicevano novembre, ma la tabella che mi è stata fornita è
del periodo 1° gennaio 2023-31 agosto 2023, quindi un intervallo
ancora minore rispetto a quello di cui hanno parlato i giornali,
quindi in otto mesi - dice questa tabella - ci sono state 258
violenze altrui, aggressioni. Io non so se da agosto fino a
novembre non è successo più niente e qui non si è registrato, ma
con questi numeri la vedo difficile. La cosa che mi è subito
balzata agli occhi è questa: nella tabella c'è scritto luogo,
evento, descrizione di dove sono avvenuti i principali eventi e
leggo: "Microcomunità RSA", cioè dovrei immaginare, siccome
inquadriamo la violenza in una prevaricazione, in un atto violento
che l'uomo compie nei confronti della donna, secondo
l'interpretazione, in quanto donna, cioè la persona violenta opera
una violenza nei confronti della donna in quanto donna; allora io
dovrei immaginare che in otto mesi c'è stata più di un'aggressione
al mese nelle nostre microcomunità RSA dove il direttore ha
commesso violenza su un'infermiera, un operatore ha commesso
violenza nei confronti di una collega, il parente di un anziano
ricoverato ha commesso violenza nei confronti della direttrice
della struttura, una cosa di questo tipo, perché si spiega solo
così - e questa è una spiegazione - oppure, più realisticamente,
possiamo immaginare che ci sia stato un anziano uomo che, in virtù
purtroppo della sua patologia, quindi non essendone responsabile ma
non comprendendo quello che stava facendo, probabilmente ha
aggredito il personale di sesso femminile causandogli chiaramente
un problema. Se questa è la spiegazione che probabilmente emerge ed
è più logica, allora risulta un po' difficile pensare che questa
sia una violenza e vada classificata fra le violenze che gli uomini
commettono nei confronti delle donne, obiettivamente è
incomprensibile.
Ho chiesto allora a questo punto delle spiegazioni ulteriori
rispetto a quest'accesso agli atti, avevo chiesto anche il numero
di denunce effettuate ma non lo sapevano, nessuno ha saputo dirmi
quante denunce erano state effettuate, perché se io mi presento in
Pronto Soccorso dicendo che un uomo ha commesso violenza su di me
in quanto donna, quella è una denuncia che devo fare,
immediatamente lo devo segnalare, c'è un posto di Polizia
all'Ospedale, lo devo dire subito, non si sa. Non si sa nemmeno
quanti siano gli accessi plurimi, quindi potenzialmente, parliamo
soltanto per assurdo, se una donna fosse andata 250 volte al Pronto
Soccorso a dire: "Ho subito violenza", qui avremmo 250 volte
segnalato lo stesso caso e comunque la notizia che esce è 250
aggressioni, una cosa paradossale.
Vi dirò di più: per fortuna, la Procura fa un
report
delle denunce notificate nel 2023 e le denunce notificate in
Procura per i reati contro le donne, tutti i reati contro le donne
nel 2023, sono state 184, tutte, quindi non solo quelle che sono
rivolti al Pronto Soccorso, quelle che hanno subito violenza e
quant'altro, tutti quanti i reati nel 2023 sono 184, cioè meno
delle violenze che si denunciano essere state subite in otto mesi
di accessi al Pronto Soccorso.
Vi dirò un altro dato però - guardo e prendo la tabella
dell'Istat - che parla proprio dei codici delle diagnosi per la
selezione dei casi di violenza; ci sono una serie di codici che
vengono assegnati e poi si fa una fotografia a livello nazionale
delle violenze ai danni appunto delle donne. Ebbene, si dice -
questo è il report del 2022, l'ultimo disponibile - che i dati con
indicazione di violenza prima della pandemia da Covid-19 erano
1.537 nel 2017, sono passati a 1.487 nel 2019, sono diminuiti a
1.042 nel 2020, risaliti a 1.171 nel 2021. Nel 2022 si sono
registrati 1.196 atti di violenza contro le donne, quindi in tutto
il Paese, 60 milioni di abitanti, ci sono 1.196 accessi. Vuol dire
che Aosta, se questi dati fossero confermati, farebbe quasi un
quarto di tutte le aggressioni del Paese, allora obiettivamente
questi dati cozzano decisamente con la realtà. Perché dico questo?
Non certo per minimizzare un problema, perché noi siamo
profondamente convinti che si debba arrivare a violenze zero di
tutti i tipi, di qualsiasi tipo essa sia, ma sparare dei dati in
questa maniera, senza che questi dati e queste notizie siano
confortate da fatti, è evidente che non dà la fotografia reale di
quello che succede nella nostra regione.
Io non posso andare a dire che ci sono stati 250 accessi al
Pronto Soccorso se poi non ci sono denunce, se poi non ci sono i
dati e se poi non so nemmeno quante persone hanno fatto accesso più
volte al Pronto Soccorso o se io classifico come violenza, per
esempio, un'aggressione di un anziano nei confronti del personale
sanitario di una struttura, perché è un'assurdità. Mi aspetterei a
questo punto, se i dati sono questi, che se una persona viene
investita sulle strisce pedonali da un uomo, questa viene
classificata tra le violenze, sarebbe un'assurdità, quindi proprio
per comprendere e per mondare il dato dal sensazionalismo
giornalistico, con quest'interpellanza le chiediamo se sia
intenzione condurre una verifica che possa confermare
l'attendibilità dei dati forniti circa le violenze sulle donne, con
particolare riferimento al dato relativo al rapporto tra il numero
di segnalazioni emerse in Pronto Soccorso e il numero di denunce
formalizzate alle Forze dell'ordine. Avremo anche la parte del
patrocinio USL alla manifestazione politicizzata ma ne parleremo
dopo.
Dalle ore 10:16 assume la Presidenza il vicepresidente
Marguerettaz.
Marguerettaz (Presidente) -
Per la risposta, la parola
all'assessore Marzi.
Marzi (SA) -
Sgombriamo subito il campo rispetto alla
quasi totalità della sua presentazione, anche se non servirà a
tranquillizzarla nella parte della replica. I dati riguardanti le
aggressioni registrate presso il Pronto Soccorso sono attendibili,
peccato che i dati sulla violenza delle donne sono rilevati dai
sistemi informativi dell'Azienda USL e attengono alle aggressioni
registrate presso il Pronto Soccorso: non è quindi possibile
quantificare il numero di denunce formalizzate alle Forze
dell'ordine partendo dal numero delle segnalazioni emerse in Pronto
Soccorso. I dati infatti non sono raffrontabili in quanto la
delicatezza degli stessi è coperta da
privacy
o segreto
istruttorio e pertanto non possono essere resi noti al di fuori
dell'ambito in cui gli stessi vengono trattati. A questo si
aggiunge il fatto che la violenza non è solo fisica, ma anche
emotiva e psicologica, soprattutto nei casi più prolungati, quindi
non sempre una denuncia si traduce in un accesso al Pronto
Soccorso, così come non tutti gli accessi al Pronto Soccorso si
tramutano in denunce.
La classificazione è registrata come violenza nei sistemi
informativi USL quando la stessa emerge nel corso della visita
sulla donna ed è rilevata dalle informazioni che sono conosciute o
dalla stessa donna comunicate. La classificazione delle violenze è
quindi condizionata:
1) dalla conoscenza delle dinamiche che hanno condotto la
persona in Pronto Soccorso;
2) dalla presenza di casi sospetti che richiedono agli operatori
di verificare se le lesioni subite siano o meno compatibili con
quanto riferito dal paziente.
Infatti l'Azienda ha individuato un percorso omogeneo per
trattare al meglio queste casistiche che coinvolge, anche
attraverso specifico percorso di formazione, le strutture interne
dell'Azienda interessate al fenomeno.
La formazione specifica, che è preposta agli operatori
coinvolti, unita all'esperienza maturata, determina oggi maggiore
consapevolezza e capacità d'intercettare casi che in precedenza
sarebbero rimasti nascosti.
Lo scorso anno l'Azienda USL ha coinvolto in un ciclo di
formazione le Forze dell'ordine e tutto il personale che incontra
le vittime di violenza e di genere domestica nella fase acuta,
compresi i minori. Quest'aspetto, unito al fatto che, rispetto al
passato, vi è una maggiore propensione a rivolgersi alle
Istituzioni, aiuta maggiormente le vittime a comunicare le violenze
subite, con un conseguente crescente numero di accessi spontanei al
Pronto Soccorso. Questi due aspetti contribuiscono sicuramente alla
crescita delle segnalazioni in una certa misura che si stanno
registrando negli ultimi anni.
Venendo alla risposta alla domanda n. 2: "se sia intenzione
mettere in campo ogni azione utile a evitare che il patrocinio
dell'USL venga apposto su manifestazioni evidentemente politiche
e/o politicizzate", il patrocinio dell'Azienda USL è stato concesso
secondo i presupposti previsti dal relativo regolamento
dell'Azienda stessa, che, ripeto, è autonomo. La manifestazione
pubblica era finalizzata alla sensibilizzazione contro il fenomeno
della violenza contro le donne e come tale coerente con le finalità
istituzionali dell'Azienda USL della Regione Autonoma Valle
d'Aosta. La manifestazione richiamata nell'interpellanza è stata
organizzata dal Centro donne contro la violenza di Aosta,
un'associazione di volontariato senza scopo di lucro, non avente
carattere politico o sindacale, un'associazione operante in quanto
unico centro antiviolenza presente sul territorio regionale
ricompreso nelle categorie dei soggetti beneficiari di patrocini.
L'associazione ha coinvolto il proprio personale appositamente
formato nell'attuazione delle linee guida nazionali in tema di
soccorso e di assistenza socio-sanitaria alle donne vittime di
violenza.
Presidente -
Per la replica, la parola al collega
Manfrin.
Manfrin (LEGA VDA) -
Vede, assessore Marzi, lei non mi
deve tranquillizzare, io non ho bisogno di essere tranquillizzato,
sono assolutamente tranquillo. Credo che coloro che devono essere
preoccupate, sentendo la sua risposta, siano proprio le donne che
si rivolgono al Pronto Soccorso, perché lei ha detto una cosa che
io ritengo molto grave, che di certo non ha detto lei, le hanno
scritto ovviamente coloro i quali prendono e si occupano di
accogliere le persone vittime di violenza: lei ha detto che non
tutti gli accessi in Pronto Soccorso per violenza sulle donne si
trasformano in denuncia. Assessore, ma lei ha detto una cosa molto
grave, cioè lei ha detto che una donna che vai in Pronto Soccorso e
denuncia di essere stata aggredita o di aver subito violenza può
anche non essere segnalata come vittima di violenza e questo è
molto grave. Io mi aspetto che se ci sono 258 donne che vanno in
Pronto Soccorso e dicono: "Ho subito una violenza fisica" -
psicologica non credo che vadano in Pronto Soccorso -, un minuto
dopo si chiami l'agente di Polizia giudiziaria presente nel
nosocomio regionale e si dica: "Guardi che questa donna ha subito
una violenza, è vittima di violenza". Se non si fa, c'è un grosso
problema e di questo l'USL deve rispondere, perché altrimenti
parliamo del niente.
Lei dice che i dati sono attendibili, però bisogna dimostrarlo
che i dati sono attendibili Assessore! Io invito non lei ovviamente
ma tutti i colleghi, anche quelli che mi guardano con malcelato
disprezzo, ad andare e recarsi sul sito dell'Istat e di vedere i
dati sulle donne vittime di violenza e di vedere che i dati dicono
che ci sono 4,8 donne vittime di violenza su 10 mila persone. In
Valle d'Aosta 50 mila, 60 mila donne da 0 a 100 anni? Faccia lei il
calcolo, Assessore, e mi dica se i dati che sono stati forniti sono
attendibili.
Io continuo a guardare questa tabella... e non si preoccupi che
su questo ovviamente andremo a fondo, soprattutto per capire queste
nove violenze all'interno delle micro comunità RSA, perché allora a
questo punto dobbiamo dirci che le RSA sono a rischio, perché c'è
un'aggressione al mese ai danni delle donne in ogni RSA valdostana.
Questo è quello che dice la tabella che mi è stata girata in un
accesso agli atti, quindi o noi diciamo questo e diciamo che c'è un
grosso rischio anche nelle RSA valdostane, qui c'è scritto, per
esempio, che ci sono state ottanta violenze in strada, vuol dire
che nelle strade valdostane avvengono continuamente violenze, da
tutte le parti, ottanta in otto mesi, sono dieci aggressioni al
mese, sono tantine, vuol dire che è difficile per le donne girare
per strada, allora dobbiamo lanciare l'allarme generale oppure
forse questi dati non sono molto attendibili. Non è per minimizzare
il fenomeno, è per comprenderlo che noi chiediamo questa chiarezza,
perché non vogliamo che questo dato venga sopravvalutato o
sottovalutato, vogliamo che questo dato venga ricondotto alle sue
fattispecie esattamente com'è e se la Procura ci dice che le
denunce sono state 184 in tutto l'anno, non considerando solo il
Pronto Soccorso, perché immagino che ci siano persone che vanno a
denunciare a prescindere dall'accesso al Pronto Soccorso, significa
che c'è qualcosa che non quadra, ci sono molte cose che non
quadrano e chi ha pensato di fare un'opera buona facendo il
sensazionismo giornalistico invece ha, da una parte, danneggiato
l'immagine della Valle d'Aosta e, dall'altra parte, non ha
restituito una fotografia corretta, perché la violenza sulle donne
è una cosa molto grave, così come la violenza su chiunque, ma
aumentare o diminuire i dati a seconda del momento politico per
comunicarlo - e il 17 di novembre è un po' curiosa questa data -
obiettivamente è un qualcosa di cui non abbiamo bisogno, abbiamo
bisogno di dati certi, di dati seri e soprattutto di denunce
puntuali, che possano eventualmente consegnare i responsabili alla
giustizia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK