Consiglio Regionale della Valle d'Aosta - Oggetto del Consiglio n. 1136 del 9 febbraio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 1136 del 9 febbraio 2000 - Resoconto
OGGETTO N. 1136/XI Intendimenti in ordine ad un puntuale
pagamento dei corrispettivi per il conferimento del latte alla
Centrale. (Interpellanza)
Interpellanza Avuta notizia che i pagamenti del corrispettivo
per il conferimento del latte alla Centrale sarebbero effettuati
con notevole ritardo rispetto ai 60 giorni previsti;
Preoccupati che tali ritardi potrebbero causare delle difficoltà
agli allevatori per la gestione delle loro aziende;
i sottoscritti Consiglieri regionali
Interpellano
l’Assessore per sapere:
a) se l’informazione avuta risponde al vero, da
quanto tempo si verifica questa situazione e quali sono le
cause;
b) quanti conferitori sono stati interessati da questo problema
e a quanto ammonta l’attuale ritardo dei
pagamenti;
c) se, in caso di ritardato pagamento, la quota spettante viene
maggiorata con il calcolo degli interessi;
d) cosa si intende fare per ovviare a questi inconvenienti.
F.to: Marguerettaz - Lanièce - Comé - Viérin M. - Collé
Président
La parole au Conseiller Marguerettaz.
Marguerettaz (Aut)
Questa interpellanza nasce, come credo
sia facilmente intuibile anche dal fatto che sia io il primo
firmatario, da una sollecitazione che ci è stata fatta in questa
direzione da parte di alcuni allevatori che solitamente
conferiscono il latte alla Centrale Laitière e che ci hanno fatto
presente la loro forte preoccupazione per il fatto che i pagamenti,
che contrattualmente sono previsti entro i 60 giorni, in realtà da
un po' di tempo non vengano elargiti in questo arco di tempo, ma
con un ritardo che, sempre a detta loro - ed è per questo che come
prima domanda chiediamo se questi dati sono attendibili - è sempre
più preoccupante. Risulterebbe infatti che ad oggi questi
conferitori dovrebbero ancora incassare i pagamenti per il
conferimento del mese di settembre. Se così fosse, rispetto ai 60
giorni previsti avremmo più o meno altri 60 giorni di ritardo. Va
da sé che se questo dato è vero, e sarà nella risposta
dell'Assessore confermarlo o meno, la situazione è realmente
preoccupante.
In primis, evidentemente per gli stessi conferitori, perché per
molti di essi queste entrate che gli derivano dal conferimento del
latte alla Centrale sono vitali per molti versi; gli stessi
conferitori a ogni fine mese devono far fronte a delle spese che
tutti conosciamo e che con molta difficoltà riescono a dilazionare
nel tempo. Ma preoccupa anche la situazione per quanto concerne lo
stato della Centrale Laitière, nel senso che tempo fa abbiamo avuto
occasione di parlarne in merito ad un'interpellanza di qualche
collega, là dove l'Assessore prospettava una possibilità di
recupero di mercato e di nuovi investimenti per far risollevare un
po' questa azienda dallo stato di crisi nella quale si trova. Se
questi dati che oggi emergono da questa interpellanza risultano
veritieri, questo è un dato in più rispetto a quelli di cui eravamo
a conoscenza, che ci fa pensare che probabilmente l'andamento
economico e gestionale di questa Centrale stia peggiorando,
rispetto a dei dati che conoscevamo fino ad oggi.
Quindi con questa interpellanza vogliamo sapere innanzitutto se
queste informazioni che abbiamo avuto e che ho ricordato nel mio
intervento sono vere, da quanto tempo si verifica questa situazione
e soprattutto quali sono le cause che portano a così lunghi ritardi
nei pagamenti dei corrispettivi. Poi vorremmo sapere se questo
problema ha interessato tutti i conferitori o solo una parte di
essi e a quanto ammonta l'attuale ritardo, cioè se i dati che ho
avuto modo di esprimere sono confermati o meno dall'Assessore.
Poi chiediamo se, come succede in genere in ogni attività
economica, a fronte di ritardi contrattuali quali quelli dei 60
giorni previsti, una volta che questo tetto massimo si supera, non
si rispetta, se vengono pagati degli interessi ai conferitori
stessi.
Infine, ultima domanda, come tutti possono leggere, cosa si
intende fare, se si è già intravista qualche strada per evitare che
questi inconvenienti non abbiano più a ripetersi.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Le affermazioni del Consigliere Marguerettaz
sono parzialmente veritiere, risponderò comunque con dei dati
precisi, fornitimi dalla Centrale Laitière. Per la precisione, nel
corso del 1999, la fornitura del mese di aprile è stata pagata con
13 giorni di ritardo, la fornitura di giugno con 27 giorni, poi
arriva il periodo di maggiore crisi di disponibilità finanziaria
che corrisponde al periodo estivo, quindi fornitura di luglio con
50 giorni, di agosto con 47 giorni, di settembre con 58 giorni, di
ottobre con 27 giorni di ritardo; sono invece stati regolari i
pagamenti riferiti alla fornitura di gennaio, febbraio addirittura
leggermente anticipata, di marzo e di novembre.
I periodi di maggior ritardo nei pagamenti coincidono con quelli
di maggiore tensione finanziaria della società, che nella seconda
parte dell'esercizio finanziario ha problemi di liquidità, e
attualmente la situazione è rientrata nella normalità, tant'è vero
che la fornitura di novembre è stata regolarmente pagata il 31
gennaio 2000, quindi nei limiti dei 60 giorni. Si può dire che
siamo rientrati a regime. Non ci sono diversità di trattamento
verso i conferitori, perché tutti i conferitori sono stati
interessati al ritardo, poiché la società dà corso ai pagamenti
solo in presenza di risorse sufficienti per remunerare tutta la
fornitura del latte.
Per quanto riguarda gli interessi legali delle somme erogate in
ritardo, prima di tutto questi non sono previsti nel contratto,
anche perché i tempi dei pagamenti non sono tali da giustificare il
conto di interessi legali.
Per rispondere all'ultimo quesito, che è quello più centrato,
perché dall'ultimo quesito dipende il futuro dei pagamenti, il
pagamento dei conferitori nei tempi dovuti dipende dall'andamento
della gestione della Centrale Laitière. In questo momento con
l'aumento di capitale già sottoscritto la Centrale dispone di
liquidità sufficiente per fare fronte ai pagamenti dovuti. Non
ipotizziamo certo a breve termine un miracolo economico per la
Centrale, si intravedono però alcuni segnali che potrebbero a lungo
termine portare ad un'inversione di tendenza.
Avevo già accennato, rispondendo ad un'interpellanza precedente,
ad un discreto aumento delle vendite, la privatizzazione della rete
distributiva sta dando i suoi frutti con risultati tangibili nelle
vendite; un accordo con la Cooperativa Produttori Latte e Fontina
si sta concludendo per razionalizzare la distribuzione dei
rispettivi prodotti, ed è entrata a regime la diversificazione
produttiva dell'intera filiera che interessa la Centrale. Inoltre,
si stanno valutando tutte le ipotesi per inserire meglio la
Centrale nel ciclo produttivo e di trasformazione e vendita di
tutti i prodotti lattiero-caseari.
Questi sono alcuni segnali di un'inversione di tendenza, che noi
auspichiamo per la Centrale. Aspettiamo i fatti per averne
conferma.
Président
La parole au Conseiller Marguerettaz.
Marguerettaz (Aut)
Ringrazio l'Assessore per la puntualità
e la specificità dei dati forniti, ma auspico come lui che vi sia
questa inversione di tendenza per quanto concerne l'andamento della
Centrale e quindi un allargamento del mercato, un aumento delle
vendite e quanto ne consegue.
Resta il fatto che questi dati sono oltremodo preoccupanti,
perché un'azienda, adesso non so, non conosco molto la situazione,
ma quando qualsiasi azienda inizia ad avere dei problemi nel
pagamento della materia prima, vuol dire che veramente c'è una
situazione di crisi.
È vero che molti di questi allevatori sono per certi versi
obbligati, nel senso che non hanno altre vie da percorrere per
conferire il loro latte, quindi se anche dovessero aspettare
anziché 58 giorni, oltre i 60 - ed è questo che voglio far
rimarcare e quindi chi ha portato il latte oggi ha il pagamento da
qui a 4 mesi -, data la situazione della nostra regione e degli
allevatori, si potrebbero anche far aspettare un anno che questi
non è che possono conferire da altre parti, però credo che da un
punto di vista politico vada indirizzato in qualche modo la
gestione della Centrale per far sì che questi tempi si faccia di
tutto per rispettarli con dei sistemi che immagino che possano
essere facilmente trovati.
Ripeto, per quanto riguarda il pagamento puntuale, 60 giorni
credo che sia un arco di tempo già discreto per il pagamento nei
confronti dei conferitori.
Un'ultima osservazione la faccio, perché su questo non sono
molto d'accordo con l'Assessore. I tempi per quanto riguarda il
calcolo degli eventuali interessi legali il contratto non li
prevede, diceva l'Assessore, e su questo posso essere d'accordo, ma
credo che siano norme regolate da altri codici queste. Diceva
l'Assessore che i tempi di ritardo sono così ristretti rispetto ai
60 giorni previsti, tali da non consentirne un calcolo; io su
questo mi permetto di avere qualche dubbio, perché se i tempi di
ritardo sono già nell'arco di 60 giorni e le cifre possono essere
anche per un medio conferitore i 5 milioni, 5 milioni tenuti in
banca per 60 giorni qualche interesse lo producono.
Sappiamo bene che in altri campi queste formule di ritardato
pagamento attraverso un parcheggio di soldi in altre aziende di
tipo bancario hanno prestato il fianco anche ad interventi da parte
di altri palazzi, perché una lira lasciata due mesi in banca frutta
0,000001 lira; questa percentuale minimissima pur di denaro non è a
mio avviso giusto che la rimettano i conferitori, gli allevatori, i
quali, invece, se hanno anche un solo giorno di ritardo nel
pagamento di un qualsiasi dipendente che possano avere, vanno
incontro a more di questo genere.
Ringrazio comunque per la risposta l'Assessore, che mi auguro,
anzi ne sono sicuro, terrà sempre monitorata la situazione e
qualora questa situazione dovesse continuare o addirittura
degenerare - non mi sembra però il caso dalla sua risposta - sappia
intervenire adeguatamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK