Consiglio Regionale della Valle d'Aosta - Oggetto del Consiglio n. 3638 del 6 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3638 del 6 aprile 1988 - Resoconto
OGGETTO N. 3638/VIII - LAVORI DI ALLARGAMENTO DELLA STRADA
COMUNALE COURMAYEUR-ENTREVES CON ABBATTIMENTO DI PIOPPI.
(Interpellanza).
PRESIDENTE:
Do lettura dell'interpellanza in oggetto,
presentata dal Consigliere Sandri.
INTERPELLANZA
RICORDATO che nello scorso autunno sono iniziati i lavori di
allargamento della strada comunale Courmayeur-Entrèves e che sono
già stati abbattuti alcuni splendidi esemplari di pioppi;
VERIFICATO, dopo una precedente interrogazione consiliare,
che esiste la concreta possibilità di completare tale miglioria
stradale senza abbattere ulteriori piante, anzi utilizzandole a
difesa del marciapiede adiacente, che verrebbe così ben separato
dalla sede viaria;
RITENUTO OPPORTUNO SOTTOLINEARE l'importanza di difendere uno
splendido scorcio di Courmayeur giustamente famoso nel
mondo;
INTERPELLA
l'Esecutivo per conoscere come intende verificare la
possibilità di variare il progetto in accordo con il Comune di
Courmayeur.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
La strada da Courmayeur ad Entrèves è
molto ben conosciuta anche al di fuori dei confini della nostra
Regione, tant'è che una sollecitazione a presentare questa
interpellanza mi è venuta dall'Inghilterra, da parte di un
alpinista inglese che, passando per di qua...
TORRIONE
(fuori microfono): Chiedo scusa, Consigliere
Sandri, non si trattava, per caso, di un ricercatore americano?
SANDRI (N.S.):
Non era un ricercatore americano, ma un
alpinista di "Wilderness International"...
(...INTERRUZIONE del Consigliere TORRIONE...)
Consigliere Torrione, questo alpinista non si è fermato sei
anni, ma solo una settimana, e poi è tornato a Londra.
Il tratto di strada in questione ha già subito qualche piccolo
danno. Forse i lavori hanno avuto inizio nell'autunno del 1987, ma
si è già provveduto ad abbattere qualche pianta. In Consiglio mi
era già stato detto una volta che quelle piante sarebbero state
sostituite con altre essenze, perché non c'era altra possibilità di
risolvere il problema.
Ricordo questo particolare perché alcune persone molto addentro
ai lavori, che se ne occupano a livello direttivo, mi hanno detto
che ci sarebbe la possibilità di costruire il marciapiede oltre il
filare di pioppi che, così, non solo sarebbero salvati, ma
formerebbero una barriera di sicurezza nei confronti delle
macchine. Il marciapiede, del resto, è stato progettato molto più
alto del solito, perché il sindaco di Courmayeur ha fatto notare
che gli automobilisti tendono a parcheggiare anche sui marciapiedi
e un pò dappertutto.
Considerando che questo filare è ormai storico,
paesaggisticamente parlando, tant'è che è presente in numerose
immagini della Valle d'Aosta che risalgono al primo dopoguerra,
ritengo che potrebbe essere salvato e mantenuto nella sua integrità
paesaggistica con questa modifica al progetto.
Poiché la "fonte" di queste informazioni è molto addentro al
cantiere, io ritengo che si possa proporre una variante "in
itinere" a questi lavori, per consentire al filare di pioppi di
rimanere dov'è, con grande soddisfazione di molti turisti che hanno
esposto i loro dubbi su questo genere di lavori anche sul "Corriere
della Sera" e sul "Giorno".
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Confermo quanto avevo risposto al
Consigliere Sandri in occasione di una sua precedente interpellanza
e cioè che il progetto della strada Courmayeur-Entrèves è stato
regolarmente approvato da tutti gli organi competenti e che,
quindi, la strada verrà realizzata secondo il progetto approvato.
Confermo anche quanto già detto, e cioè che verranno prese le
dovute misure per mettere a dimora alberi di essenze più adeguate
alla zona.
Di fronte, però, all'osservazione del Consigliere Sandri,
dichiaro di non avere difficoltà ad esaminare la questione anche
con il Comune di Courmayeur, per vedere se è fattibile quanto
sostiene il Consigliere Sandri, tenendo anche conto della
disposizione di legge che prevede che le alberature siano poste ad
almeno un metro dal ciglio della strada.
Tenuto conto di tutto quanto è stato detto prima ed anche
dell'esistenza di una legge regionale che stabilisce che vengano
disposti alberi di essenze adeguate alle zone in fregio alle
strade, confermo la mia disponibilità ad esaminare il problema,
senza poter dire in questa sede se potrà essere risolto con piena
soddisfazione del Consigliere Sandri.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Nel ringraziare l'Assessore Fosson per
l'attenzione rivolta alle proposte avanzate nell'interpellanza,
vorrei sottolineare due aspetti.
Primo: intendo precisare che la dizione "essenze adeguate" è
piuttosto vaga. Questi pioppi sono sicuramente meravigliosi ed
hanno avuto un buon sviluppo vegetale in quella zona e pertanto, a
mio parere, sono adeguati ed appropriati a quel tipo di strada. Il
fatto poi che siano stati segnalati per la loro caratterizzazione
paesaggistica ne costituisce un'ulteriore testimonianza.
Secondo: la normativa nazionale è valida solo per le strade di
nuova costruzione, mentre non è molto chiaro se debba essere
applicata o meno alle ristrutturazioni di strade precedenti.
È importante, tuttavia, che si riesca a trovare una soluzione
che, risparmiando i pioppi, garantisca anche una notevole sicurezza
stradale, cosa quest'ultima che costituisce sicuramente il vero
problema da tener presente, al di là delle varie indicazioni della
normativa nazionale. Grazie.
PRESIDENTE:
Colleghi Consiglieri, visto che c'è il
Presidente della Giunta, possiamo esaminare l'oggetto n. 19
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK