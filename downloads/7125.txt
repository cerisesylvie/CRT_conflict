Consiglio Regionale della Valle d'Aosta - Oggetto del Consiglio n. 1628 del 7 novembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1628 del 7 novembre 1985 - Resoconto
OGGETTO N. 1628/VIII - "EMANAZIONE DELLE NORME CONCERNENTI
L'ASSEGNAZIONE E LA DISTRIBUZIONE DI CARBURANTI IN ESENZIONE
FISCALE PER L'ANNO 1986". (Reiezione di mozione)
PRESIDENTE:
Do lettura della mozione presentata dal
Consigliere Viberti:
MOZIONE
PREMESSO CHE
in base al Regolamento regionale 22
aprile 1985, n. 2 la deliberazione concernente l'assegnazione e la
distribuzione di carburanti e lubrificanti in esenzione fiscale
deve essere discussa in Commissione, approvata dalla Giunta e
vistata dalla Commissione di Coordinamento entro il 1° gennaio
1986;
RICORDATA
l'assurda situazione creatasi all'inizio del
1985 quando la distribuzione dei buoni benzina iniziò prima che il
relativo provvedimento fosse deliberatamente esecutivo, creando una
situazione di irregolarità che potè essere risolta soltanto con una
discutibile approvazione della deliberazione "in via di
sanatoria";
ONDE EVITARE il ripetersi di situazioni di irregolarità;
il Consiglio regionale
IMPEGNA
l'Assessore regionale all'Industria, Commercio, Artigianato e
Trasporti:
1) ad operare in modo che, entro il 30 novembre 1985, la
bozza di deliberazione per l'assegnazione e distribuzione dei
carburanti e lubrificanti per il 1986 possa essere esaminata dalla
competente Commissione consiliare, approvata dalla Giunta e
trasmessa alla Commissione di Coordinamento;
2) a non autorizzare la distribuzione di neppure un
buono-benzina prima che il relativo provvedimento sia divenuto
regolarmente esecutivo.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Mi pare che il significato di questa
mozione sia molto chiaro perché l'argomento è già stato trattato
più volte. Vorrei fare solo alcune precisazioni sul testo che,
purtroppo per mia colpa, non è esattamente come avrei voluto che
fosse, non nella parte dell'assunzione di impegno ma nelle
premesse. Chiedo pertanto, sempre che sia possibile, di apportarvi
due modifiche di carattere formale.
La prima modifica interessa il primo capoverso "premesso che",
là dove si dice "approvata dalla Giunta e vistata dalla Commissione
di Coordinamento" che dovrebbe essere sostituito dalla dizione "e
divenire esecutiva entro il 1° gennaio".
La seconda modifica riguarda il secondo punto illustrativo dove
c'è scritto "che il relativo provvedimento fosse deliberatamente
esecutivo" che, per una svista da parte mia, deve intendersi
sostituito con "debitamente esecutivo". Purtroppo quando ho riletto
la bozza non ho fatto caso a questi due errori che sono rimasti nel
testo.
Anche se il regolamento già prevede che venga richiesto un certo
impegno, noi lo chiediamo ugualmente perché la Giunta non ricada
nell'atteggiamento dell'anno scorso che è stato criticato da più
parti e che ha fatto diffondere tra la popolazione le voci più
disparate sull'uso dei buoni o su presunte discriminazioni...
Non vogliamo rimettere in piedi un dibattito già concluso e del
resto il senso della mozione è abbastanza semplice e chiaro, perché
non si chiede niente di più di quanto è già previsto dal
regolamento; è solo la richiesta di un rinnovato impegno.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Vorrei riproporre ancora una volta
quanto suggerito in altre occasioni e cioè che nel 1986 si trovi
una soluzione affinché dal 1987 gli aventi diritto possano
usufruire fin dal 1° gennaio dei buoni di benzina. Ciò significa
che la distribuzione dei buoni deve essere anticipata evitando così
le solite code annuali agli sportelli per la prima distribuzione
dell'anno.
Pertanto bisognerebbe anticipare la distribuzione del 1987 alla
fine del 1986, per dar modo di ritirare i buoni che comunque
avrebbero validità solo dal 1° gennaio del 1987. Ciò darebbe la
possibilità di usufruire dei buoni di benzina fin dal primo giorno
dell'anno e poi consentirebbe appunto di eliminare quelle
lunghissime code agli sportelli che in alcuni mesi sono presi
letteralmente d'assalto, mentre per tutto il resto dell'anno
nessuno se ne serve. Non si tratta di aumentare il numero degli
sportelli, quanto piuttosto di provare anche questa soluzione per
vedere se può dare dei risultati positivi.
Pertanto chiedo all'Assessore di verificare anche questa
possibilità e noi gliene saremo grati.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
A nome della maggioranza io propongo
l'astensione su questa mozione proprio per rispettare il
regolamento del 22 aprile del 1985, che fissa in modo molto chiaro
i tempi nei quali l'Amministrazione è tenuta a prendere decisioni
in materia di distribuzione dei buoni.
Rileggo l'articolo 24 del regolamento del 22 aprile 1985, che
dice testualmente: "L'assegnazione e la distribuzione di carburanti
e lubrificanti contingentati sono regolate dalle norme seguenti e
vengono fatte nelle misure e nelle modalità spettanti agli
autoveicoli di ogni categoria degli aventi diritto, approvate
annualmente entro il 1° gennaio con deliberazione della Giunta
regionale su proposta dell'Assessore all'Industria, Commercio,
Artigianato e Trasporti, sentita la competente Commissione
consiliare permanente in relazione alla verificata disponibilità
dei contingenti annui e alle necessità locali".
Dichiaro che è volontà mia e del governo regionale di rispettare
queste date, così come ho già detto l'altra volta quando è stata
presentata questa mozione, e ricordo inoltre non ci sono motivi
sufficienti per giustificare questo anticipo anche perché il
regolamento è stato frutto di una lunga discussione. C'è da dire
che non arriveremo certamente al 1° gennaio per predisporre le basi
della distribuzione, tra qualche settimana infatti formuleremo una
prima ipotesi che è legata alla possibilità di poter disporre dei
dati relativi alla distribuzione dell'ultimo trimestre del
1985.
Formuleremo comunque una deliberazione che, per quanto riguarda
le cifre dei buoni distribuiti, sarà approssimativa perché la
distribuzione cesserà verso la fine di dicembre. In ogni caso, come
ho già detto, sarà pienamente rispettata la data prevista dal
regolamento.
Per quanto concerne il secondo impegno e cioè il "non
autorizzare la distribuzione di neppure un buono di benzina prima
che il relativo provvedimento sia divenuto regolarmente esecutivo",
la Giunta lo assume totalmente ed io tengo a precisare che, almeno
per quanto riguarda il periodo di cui sono responsabile, non è
stato assegnato nessun buono di benzina se non nel pieno rispetto
delle deliberazioni assunte.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Accetto queste dichiarazioni, ma comunque
mantengo in votazione la mozione, perché ritengo che non sia male
porre qualche altro limite. Forse è talmente recente lo scandalo
relativo ai buoni di benzina che ci auguriamo, che non si
verifichino errori di nessun genere.
Ci spiace però che non si voglia fare questo ulteriore piccolo
sforzo per rendere ancora più chiara e più precisa l'azione del
Consiglio e della Giunta intorno a questo problema.
PRESIDENTE:
Do lettura della mozione presentata dal
Consigliere Viberti nel testo emendato:
MOZIONE
PREMESSO CHE
in base al Regolamento regionale 22
aprile 1985, n. 2 la deliberazione concernente l'assegnazione e la
distribuzione di carburanti e lubrificanti in esenzione fiscale
deve essere discussa in Commissione, approvata dalla Giunta e
vistata dalla Commissione di Coordinamento entro il 1° gennaio
1986;
RICORDATA
l'assurda situazione creatasi all'inizio del
1985 quando la distribuzione dei buoni benzina iniziò prima che il
relativo provvedimento fosse debitamente esecutivo, creando una
situazione di irregolarità che potè essere risolta soltanto con una
discutibile approvazione della deliberazione "in via di
sanatoria";
ONDE EVITARE il ripetersi di situazioni di irregolarità;
il Consiglio regionale
IMPEGNA
l'Assessore regionale all'Industria, Commercio, Artigianato e
Trasporti:
ad operare in modo che, entro il 30 novembre 1985, la bozza
di deliberazione per l'assegnazione e distribuzione dei carburanti
e lubrificanti per il 1986 possa essere esaminata dalla competente
Commissione consiliare, approvata dalla Giunta e trasmessa alla
Commissione di Coordinamento;
a non autorizzare la distribuzione di neppure un
buono-benzina prima che il relativo provvedimento sia divenuto
regolarmente esecutivo.
PRESIDENTE:
Se nessuno chiede la parola metto in
approvazione la mozione testé letta:
ESITO DELLA VOTAZIONE
Presenti: 26
Votanti: 10
Favorevoli: 10
Astenuti: 16 (Borbey, Chabod, Faval, Fosson, Lanièce, Lanivi,
Marcoz, Martin, Perrin, Pollicini, Ricco, Rolando, Rollandin,
Stévenin, Tamone e Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK