Consiglio Regionale della Valle d'Aosta - Oggetto del Consiglio n. 295 del 16 dicembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 295 del 16 dicembre 1998 - Resoconto
SÉANCE DU 16 DÉCEMBRE 1998 (MATIN)
OGGETTO N. 295/XI Conferimento di incarico quinquennale, per la
copertura di un posto di dirigente sanitario medico, presso
l'Azienda Unità Sanitaria Locale. (Interpellanza)
Interpellanza Considerato che con la riforma del D.L. 502 e le
relative leggi regionali è stata sancita la distinzione tra il
piano delle decisioni politiche e quello della gestione
dell'Azienda Sanitaria Locale;
Considerato, altresì, che è compito del politico garantire e
rispettare l'autonomia aziendale;
Preso atto della delibera dell'USL n. 2374 del 20.11.98 e dei
relativi allegati, concernente "l'indizione di avviso per il
conferimento di incarico quinquennale, per la copertura di n. 1
posto di dirigente sanitario medico, di disciplina di direzione
medica di Presidio Ospedaliero di 2° livello dirigenziale dell'area
di Sanità pubblica".
I sottoscritti Consiglieri regionali
Interpellano
L'Assessore competente per conoscere:
a) Se corrisponde a verità l'informazione secondo cui
l'Assessore regionale alla Sanità, Salute e Politiche Sociali non
considera opportuno indire l'avviso di incarico quinquennale di cui
in premessa; e se, questo è vero, quali ne sono le motivazioni;
b) Se è consentito, e in base a quale normativa, con una
direttiva dell'Assessore fissare il numero e le qualifiche dei
dipendenti che l'A.S.L può assumere.
F.to: Squarzino Secondina - Beneforti - Curtaz
Presidente La parola alla Consigliera Squarzino Secondina,
cercando di rispettare i tempi. Grazie.
Squarzino (PVA-cU) Me li ricordi lei, signor Presidente, perché
non è compito mio, ma suo, controllare l'orologio.
Presidente Glielo ricorderemo.
Squarzino (PVA-cU) La ringrazio.
La stampa è attenta alle nostre interpellanze. Ho visto che ieri
ha affrontato un problema che noi, già in data 2 dicembre, avevamo
intravisto e su cui volevamo avere informazioni.
L'articolo di ieri, che penso molti abbiano letto, intitolato
"Scontro fra i vertici dell'USL", riporta dei documenti, cita una
serie di dati, ma senza affrontare, a mio avviso, il problema di
fondo. Non credo che qui si tratti di scontro fra i vertici
dell'USL, non credo che siamo di fronte ai "tremblements", alle
incertezze, alle turbolenze fra i vari livelli dirigenziali
dell'Unità sanitaria locale, cui faceva riferimento l'Assessore
quando, motivando la sua perdita di fiducia nell'attuale Direttore
generale, diceva che proprio uno dei motivi era il disagio
dell'azienda, che si esprimeva proprio nei vertici aziendali. Si
tratta certamente di un segnale di un clima non operativo. Ma a me
interessa un altro aspetto più di tipo politico, perché questo è un
ambito politico.
La delibera cui si fa riferimento è un indizio chiaro - direi un
ulteriore, uno dei tanti altri indizi - un indizio chiaro
dell'ingerenza che l'Assessorato alla sanità ha svolto e continua a
svolgere nei confronti di un'azienda, che deve godere di massima
autonomia. A nostro avviso questo è un segno chiaro del non
rispetto dell'autonomia aziendale, autonomia aziendale che si basa
non solo su decreti legislativi, la riforma del 502/92, ma anche su
tutta una serie di norme regionali che sono state in questo
Consiglio votate. E cioè qui, ancora una volta, c'è un intervento
dell'Assessore nei confronti di un'azione che rientra
nell'autonomia di gestione di un'azienda.
Allora, se è vero quanto è scritto, perché noi non abbiamo altri
elementi, se è vero quanto è scritto nelle osservazioni presentate,
allora qui forse ci vuole un momento di descrizione della cosa
altrimenti non si capisce quanto è accaduto. C'è stato un avviso
per il conferimento di incarico quinquennale, definito con una
delibera dell'USL; il Direttore sanitario e il Direttore
amministrativo esprimono un parere negativo presentando una serie
di motivazioni, motivazioni a cui il Direttore generale risponde,
dicendo in sintesi "Non hanno valore giuridico, quindi non le
prendo in considerazione!".
In questo parere negativo si dice - è detto qui, quindi questo
chiedo all'Assessore e se non è vero quanto qui è scritto, direi
proprio che deve in qualche modo smentirlo anche pubblicamente o
chiarirlo, perché sarebbe una questione molto grave, se fosse vero,
- qui è scritto che l'Assessore regionale alla sanità, salute e
politiche sociali esprime un parere di "non opportunità", di non
opportunità sull'indizione di un avviso per il conferimento di un
incarico quinquennale.
Intanto vorrei sapere: questo parere di non opportunità è un
parere che è stato chiesto? Se è stato chiesto, allora veramente
bisognava non rispondere, perché non è compito dell'Assessore dare
risposte di tipo politico a un problema così di tipo tecnico,
perché deve essere rispettata l'autonomia aziendale. Se poi il
parere non fosse stato chiesto e ci si fosse intromesso, allora
direi che si tratta di un fatto ancora peggiore.
Qui, dicevo, l'Assessore esprime un parere di non opportunità su
un argomento che non è di sua competenza. Perché non è di sua
competenza? Perché negli atti soggetti a controllo rientra la
determinazione della consistenza qualitativa e quantitativa
complessiva della pianta organica del personale, ma non un parere
sull'opportunità o meno di indire un bando di concorso.
C'è poi una seconda cosa molto grave che viene detta in questo
documento. Viene attribuita all'Assessore l'intenzione di
predisporre una direttiva per fissare il numero dei dirigenti
dell'azienda, e non solo, ma si dice anche che in questo
organigramma dell'azienda non è previsto il livello dirigenziale
per la direzione dell'area ospedaliera.
Allora vorrei chiedere se la direttiva di un Assessore ha la
possibilità di eliminare quanto è previsto da una legge; c'è un
piano sociosanitario che dice con molta chiarezza che l'area
ospedaliera è presieduta da un direttore di area ospedaliera,
allora come è possibile agire diversamente? Può darsi che sia
possibile, se c'è un nuovo strumento normativo che non conosco,
tale per cui una direttiva dell'Assessore supera quanto è scritto
in una legge regionale.
Vista la gravità della cosa…
(interruzione dell'Assessore Vicquéry, fuori microfono)
… interpello, in questa sede
l'Assessore, perché mi dia una risposta. Assessore, la cosa è molto
grave e utilizzo come informazione per descrivere quanto è
avvenuto, anche la lettera che il responsabile sanitario, della
CGIL ha mandato a tutti i Capigruppo consiliari nei giorni scorsi.
Leggo: "L'organigramma, che è momento importante se non
fondamentale di gestione aziendale, legato a carichi di lavoro, di
organizzazione interna, è già stato predisposto dall'Assessorato e
verrà imposto alla Direzione aziendale, eludendo anche in questo
caso l'autonomia gestionale dell'Azienda sanitaria locale".
Chiedo all'Assessore se sono veri questi fatti; se questi sono
veri, siamo di fronte a un abuso di potere che non so come
definire.
Si dà atto che, dalle ore 10,56, presiede il Presidente
Louvin.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Confesso che nella mia inguaribile ingenuità
politica di cui sono affetto da sempre, ero convinto che
l'interpellanza fosse frutto di un errore di un dattilografo,
perché si citava l'Assessore regionale alla sanità, ero convinto
che la Consigliera Squarzino volesse parlare di Assessorato
regionale alla sanità. Convinzione che viene meno dall'intervento
testé fatto dalla Consigliera.
Vorrei porre un problema di correttezza politica, e chiedo al
Presidente del Consiglio che ogni qualvolta la Consigliera
Squarzino cita un documento ufficiale, che sia dell'Assessorato,
che sia di organi istituzionali esterni, questi documenti vengano
messi agli atti, perché immancabilmente la Consigliera Squarzino li
stravolge.
Il documento che la Consigliera cita, non parla di Assessore
regionale, ma parla di Assessorato regionale alla sanità.
Ora questo è un problema che io pongo ufficialmente al
Presidente del Consiglio, perché siamo un organo istituzionale
serio in quest'Assemblea, siamo un organo istituzionale
serio…
(proteste dei Consiglieri interpellanti, in particolare della
Consigliera Squarzino Secondina)
… e a domanda
rispondo…
Président … Assesseur Vicquéry, je
rappelle à l'Assesseur Vicquéry…
Assesseur Vicquéry, s'il vous
plaît…
Vicquéry (UV) … a domanda rispondo,
poi andremo a vedere quali sono i ruoli degli Assessori nei
confronti ovviamente del settore che seguo, però la Consigliera
Squarzino d'ora in poi glielo chiedo
formalmente…
Président … Assesseur Vicquéry, un
procès-verbal complet est rendu de tout ce qui est dit dans cette
Assemblée, il y a une transcription officielle et chaque
Conseiller, chaque membre du Gouvernement est responsable des
déclarations qu'il rend dans cette Assemblée. Je vous prie de
continuer.
Vicquéry (UV) Ciò detto, rispondo alle due domande che mi sono
state poste.
Se corrisponde al vero l'informazione secondo cui l'Assessore
regionale alla Sanità non considera opportuno l'avviso; non so
quale sia l'alta fonte d'informazione della Consigliera Squarzino,
la risposta è no, perché il Direttore generale non mi ha mai
consultato su questa deliberazione, il Direttore generale non mi ha
mai consultato su questa deliberazione!
La lettera citata dal dr. Bosso e dalla dott.ssa Riccardi,
indirizzata al Direttore generale, dr. Bragonzi, del 13 novembre,
non dice quanto ha affermato prima la dott.ssa Squarzino, ma dice
che non si ritiene opportuno, la leggo nella sua interezza:
"In riferimento alla nota in oggetto, si evidenziano di seguito
le motivazioni che hanno indotto gli scriventi ad esprimere parere
sfavorevole sulla proposta di deliberazione concernente l'indizione
di avviso per il conferimento di incarico quinquennale per la
copertura di un posto di dirigente sanitario medico di secondo
livello dell'area di sanità pubblica, disciplina di Direzione
medica del Presidio ospedaliero:
1) non si ritiene opportuno, considerato l'attuale momento di
transizione, adottare un atto che potenzialmente potrebbe
comportare notevoli ripercussioni organizzative sull'assetto
aziendale;
2) l'indizione dell'avviso in questione non risulta essere
considerata opportuna né dall'Assessorato alla sanità, salute e
politiche sociali, né dall'attuale Direttore sanitario facente
funzione del Presidio ospedaliero, Assessorato regionale alla
sanità;
3) non ultimo, l'Assessorato alla sanità ha predisposto una
direttiva in corso di adozione, in cui viene fissato
inderogabilmente il numero di dipendenti che l'azienda può assumere
nel 1999; nel calcolo effettuato dall'Amministrazione regionale non
è contemplato il secondo livello dirigenziale per Direzione
dell'area ospedaliera".
Questo è quanto dichiarano i due Direttori, il Direttore
sanitario facente funzione e il Direttore amministrativo.
Sul secondo punto: se è consentito, e in base a quale normativa,
con una direttiva dell'Assessore fissare il numero e le qualifiche
dei dipendenti dell'USL, invito la Consigliera Squarzino a
rileggersi l'articolo 25 e il punto 4.1.1. del piano sociosanitario
regionale, che evito di leggere in questa sala, perché è
informatissima, e dice esattamente il contrario di quanto ha citato
testé la Consigliera.
Président La parole à la Conseillère Squarzino Secondina.
Squarzino (PVA-cU) Brevissimamente. Credo che sia risultato con
molta chiarezza che l'Assessore non ha risposto alle domande poste
nell'interpellanza. Non avevo letto tutta la nota che l'Assessore
ha letto, perché c'erano alcuni elementi che mi sembrava poco
opportuno divulgare, proprio rispetto alle persone che ne erano gli
autori. Lo ha fatto lui, e quindi, si assume lui la responsabilità
di aver letto il documento integrale in questa sede.
Ricordo ancora che l'Assessore non mi ha risposto, non ha detto
chiaramente quello che lui ha fatto. Inoltre, io vorrei ricordare
l'articolo 19 della legge del piano in cui si dice che c'è un
direttore di area ospedaliera…
Vicquéry (UV) … l'articolo 25, comma
4… deve leggere l'articolo 25, comma
4…
Squarzino (PVA-cU) … lo leggerò,
Assessore, però lei…
(nuova interruzione dell'Assessore Vicquéry, fuori
microfono)
… non l'ho interrotta, Assessore,
prima, quando lei parlava.
Président Vous avez la parole, Mme la Conseillère, vous pouvez
continuer.
Squarzino (PVA-cU) Come si è visto, l'Assessore non ha risposto.
E lo ribadisco, questo è un fatto molto grave. Tutta la serie di
osservazioni che abbiamo fatto rispetto alle ingerenze che sono
avvenute, risultano pertanto vere e sono da denunciare
politicamente…
(commento dell'Assessore Vicquéry, fuori microfono)
Politicamente, io ho detto, perché questo è il mio compito, non
altro, Assessore…
(nuovo commento dell'Assessore Vicquéry, fuori microfono)
Président S'il vous plaît, s'il vous plaît, Assesseur
Vicquéry.
La parole au Conseiller Beneforti.
Beneforti (PVA-cU) Volevo solo aggiungere questo: che lo scontro
tra i vertici dell'Unità Sanitaria Locale, apparso sulla Stampa di
ieri, ha messo in evidenza a quali personaggi è affidata la
gestione della Sanità nella nostra, nella nostra Regione. Ciò mi
preoccupa, ci preoccupa e preoccupa la Comunità valdostana,
pensando anche a chi rimane in mano, dato che uno se ne va perché
si è dimesso. Mi auguro sentitamente che lo spettacolo che hanno
dato faccia riflettere l'Assessore, l'intera Giunta e l'intera
maggioranza. Se l'avviso per il conferimento dell'incarico di
Direttore sanitario non sarà indetto, pur essendo vacante il posto,
Assessore, Lei Assessore, il suo Assessorato, come la vuol mettere,
si assume una grande responsabilità. È grave Assessore impedire che
vinca il migliore, perché di questo si tratta! Questa maggioranza
non si rende conto dell'importanza che riveste il ruolo di
Direttore sanitario in un ospedale, le liti e certe motivazioni
astratte contro l'iniziativa, dimostrano la dignità che alberga in
certe persone, nonché la loro mediocrità. Quando si hanno le carte
in regola e non si hanno riserve mentali, non si teme il confronto,
anzi si ricerca, e l'avviso pubblico deve essere un orgoglio per
tutti coloro che partecipano, o che vogliono partecipare!
Ma forse fra i dirigenti che hanno contestato l'avviso in
discussione si sentono obbligati ed impegnati a restituire favori
che gli sono stati... che gli è... che gli stessi hanno già magari
ricevuto con la nomina ed incarichi che ricoprono o che andranno a
ricoprire come quello del dottor Bosso che dovrà essere il futuro
manager dell'USL. Anche il suo comportamento, Assessore, o del suo
Assessorato come Lei vuol far ricadere ogni responsabilità,
dimostra che Lei antepone il suo interesse, politico, certamente, a
quello della collettività.
Noi ne prendiamo atto, ma è chiaro, Assessore, che faremo in
modo di rendere la vita non troppo facile. Arriveremo anche a
denunciare questo fatto alla competente Magistratura, perché non
finisce in questa sede questo fatto! Noi non vogliamo fare della
demagogia come con piè sospinto voi volete dire che si fa, ma siamo
convinti, noi siamo convinti, che al centro di ogni politica della
sanità debba esserci l'uomo, debba esserci l'ammalato bisognoso di
cure e non gli interessi di parte e l'arroganza del potere!
La politica e certi sistemi di tipo "mafioso" devono rimanere
fuori dalla porta, non devono trovare spazio in Valle d'Aosta e
tanto meno lo devono trovare nel settore della sanità, che è il
settore più delicato che ci sia perché deve trattare degli ammalati
che hanno bisogno di cure.
Caro Assessore, questa è la mia opinione!
Président Je donne la parole, pour fait personnel, à l'Assesseur
Vicquéry.
Vicquéry (UV) Ovviamente chiedo formalmente al Presidente del
Consiglio di fornire copia della registrazione di questo dibattito
consiliare, chiedo al Presidente del Consiglio se
affermazioni… se affermazioni come
quelle che sono state fatte dal Consigliere Beneforti, che ha
citato di sistemi di tipo "mafioso" siano conformi a un
atteggiamento in Consiglio regionale.
Mi riservo di assumere, sì, mi riservo di
assumere…
(interruzione del Consigliere Beneforti, fuori microfono)
Président Collègue Conseiller, collègue Conseiller, l'Assesseur
Vicquéry a la parole pour fait personnel.
Vicquéry (UV) Mi riservo di assumere tutte le azioni che riterrò
più opportune, fermo restando che le azioni del Consigliere
Beneforti sono azioni ancora visibili in Assessorato regionale alla
sanità. Non voglio entrare nel merito delle sue affermazioni,
perché sono state di una tale gravità, di una tale misconoscenza
dei fatti che è vergognosa! Perché leggo io a questo punto
l'articolo 25, 4° comma, del piano sociosanitario che dice queste
parole: "Ogni anno, sulla base delle previsioni del contratto di
programma, l'USL verifica la congruità della dotazione organica e
previo esame di carichi di lavoro..." che non sono ancora fatti,
cari Consiglieri, non sono ancora stati fatti i carichi di lavoro,
"e previo esame dei carichi di lavoro, a condizione che sia
garantita la copertura finanziaria che ovviamente viene garantita
dalla Giunta regionale, con provvedimento del Direttore generale,
vengono eventualmente rideterminate sia la consistenza numerica che
le figure professionali necessarie alla nuova dotazione organica
inserita nel piano strategico di sviluppo".
Il punto 4.1.1 che rimanda all'accordo di programma, vi prego di
rileggerlo, perché questa è una legge regionale, che anche se non
avete votato, dovete rispettare, Consigliere Beneforti, dovete
rispettarlo, che è esattamente il contrario dell'ingerenza
politica, perché io mi ritengo offeso delle dichiarazioni che sono
state fatte, mi ritengo offeso! E aspetto che qualcuno faccia in
modo che questa offesa venga meno. Vedete voi il modo e le modalità
con le quali vengono fatte, ma mi ritengo offeso! Perché questi
atti dall'USL, i carichi di lavoro non sono ancora stati
determinati. E, ripeto, il punto 4.1.1, che vado a cercare, è un
punto importantissimo per quanto riguarda la regolazione dei
rapporti tra l'Assessorato e l'USL e parla di momento negoziale fra
le parti, un momento negoziale che si esplicita annualmente; la
Regione e l'USL sottoscrivono un contratto di programma
… Consigliere Beneforti, almeno
l'educazione, visto che non conosce... almeno l'educazione, visto
che dimostra platealmente di non conoscere nulla della normativa
sanitaria che regola oggi quest'Amministrazione, non conosce nulla!
Lei non conosce nulla, Lei è ancora fermo ai tempi, Consigliere
Beneforti, in cui il cittadino si rivolgeva all'Assessore
Beneforti, e se era vicino o non vicino, veniva dato o non dato il
contributo.
I tempi sono cambiati, Consigliere Beneforti, noi abbiamo
regolamentato questa materia... E se uno ha diritto non è
l'Assessore che decide! Lei deve capire che non è l'Assessore che
decide! Ci sono delle commissioni tecniche che decidono se uno ha
diritto o non ha diritto a un certo tipo d'intervento. E allora,
visto che almeno l'educazione... non conoscendo la legge... la
legge dice che annualmente la Regione e l'USL sottoscrivono un
contratto di programma che contiene l'indicazione puntuale delle
risorse che la Regione trasferisce all'Azienda, questo la Giunta
regionale l'ha fatto con delibera n. 203 del 26 gennaio 1998.
Questo è stato fatto e è stato ribadito nell'approvazione del piano
del bilancio di previsione con delibera 2613 del 27 luglio 1998.
Queste non sono ingerenze dell'Assessore, questi sono atti dovuti
in applicazione di una legge regionale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK