Consiglio Regionale della Valle d'Aosta - Oggetto del Consiglio n. 253 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 253 del 20 dicembre 2018 - Resoconto
OGGETTO N. 253/XV - Interpellanza: "Interruzione dell'accordo
con i pediatri specialisti di libera scelta operanti negli ambiti
territoriali dell'Azienda USL".
Rollandin (Président) -
Point 19 à l'ordre du jour. La
parole au collègue Cognetta pour l'illustration.
Cognetta (MOUV') -
Con questa interpellanza prendo a
riferimento la questione delle vaccinazioni, che ha suscitato
tantissime polemiche. Sappiamo che c'è stato un enorme dibattito
che ha coinvolto anche la Valle d'Aosta, su chi vuole o non vuole
vaccinare i propri figli, su quali sono le modalità corrette, su
qual è il numero di vaccini e così via.
Io sono dell'opinione che si debba dare libera scelta attraverso
una campagna di informazione. L'ho detto in tempi non sospetti,
perché che alcune persone possono avere il dubbio che alcune cose
si fanno sostanzialmente per
business
e non per un corretto
utilizzo della medicina, può esserci in qualche caso. Quindi
immaginavo che l'azienda USL seguisse questa linea in senso
generale: al di là delle leggi, evitasse di mercificare le
vaccinazioni. Poi è accaduto che da parte dell'Azienda è stata
fatta la scelta di fare un accordo con i pediatri, con cui per ogni
seduta vaccinale vengono dati al dottore che esegue la vaccinazione
60 euro, più 18 euro per ogni vaccinazione erogata. Quindi, se io
devo far fare tre vaccinazioni a mio figlio e vado da questo
pediatra, farò un sessanta più diciotto per tre volte.
La cosa strana è che noi abbiamo un Dipartimento di prevenzione
che questa cosa la fa senza chiedere assolutamente nulla. Allora ci
si pone una domanda: si è voluto in qualche modo mercificare la
vaccinazione? Domanda legittima a questo punto, visto che è la USL
che fa entrambe le cose: paga un servizio che c'è e che sicuramente
ha fatto un ottimo lavoro, che sicuramente si è dovuto scontrare
questo servizio con chi ha creato tantissime perplessità sulle
vaccinazioni, ma poi fa un accordo con i pediatri, con i quali
mercifica la vaccinazione stessa.
Per essere chiaro con lei, Assessore, ricordo che questa
interpellanza è stata presentata il 26 ottobre, in tempi non
sospetti, rispetto al tema caldo delle vaccinazioni e molto caro a
chi l'ha preceduto. Però c'era questa incongruenza talmente
evidente che mi sono sentito di creare questa iniziativa, per
sapere se non sia il caso di interrompere questa convenzione con i
pediatri. È una convenzione che è avvenuta anche in altre Regioni e
che ha sollecitato però la Corte dei Conti. In una Regione come la
Toscana è successa la stessa cosa: si è fatto un accordo con i
pediatri e poi, quando si è andati a guardare, la Corte dei Conti
ha cominciato a metterci naso.
Al di là di quello che possa dire la Corte dei Conti, io ne
faccio una questione matematica: se noi abbiamo già un servizio che
paghiamo, perché fare una convenzione regionale? Non ha nessun
senso. E soprattutto aggiunge il fatto che coloro i quali
continuano a dire che le vaccinazioni così gestite sono
semplicemente un business per l'industria farmaceutica, hanno un
motivo in più per dirlo, il che mi sembra davvero assurdo a questo
punto. Quindi, io credo che, sia da un punto di vista economico che
da un punto di vista politico, dovremmo spiegare che invece certe
cose vanno fatte e vanno fatte secondo i criteri normali di legge.
Mi aspetto che lei mi dia conforto su questa iniziativa.
Presidente -
La parola all'Assessore Baccega per la
risposta.
Baccega (UV) -
È vero che questa iniziativa lei l'aveva
presentata a suo tempo, quindi non vado a pensare che mi stia
marcando stretto. Io ho esaminato le due risposte - una era quella
preparata per l'assessore Certan - e sto andando a riassumere
quello che è il pensiero che possiamo esprimere riguardo a questa
interpellanza.
Il progetto sperimentale oggetto dell'accordo con i pediatri di
libera scelta è stato messo in atto dalla USL della Valle d'Aosta,
a seguito di una serie di fattori. L'abbiamo detto prima, c'è una
situazione dell'organico della Struttura complessa di igiene e
sanità pubblica che deve fare fronte a una importante e
significativa riduzione del personale medico in atto: quattro
medici sono andati recentemente in quiescenza e altri tre lo
faranno nei prossimi due anni. Ciò ha comportato e comporterà in
prospettiva la riduzione delle sedi e degli orari di apertura degli
ambulatori vaccinali gestiti dal Dipartimento di prevenzione. Va
detto a titolo informativo che la USL nel corso degli anni ha
dovuto chiudere le sedi vaccinali di Gaby, Brusson, Champagne,
Antey, Cogne, Courmayeur e tre sedi su quattro ad Aosta. Inoltre a
Donnas e Verrès è stato ridotto il numero delle giornate di sedute
vaccinali gestite dal Dipartimento, con evidente riduzione
dell'accessibilità. Per realizzare quanto previsto dal piano
nazionale di prevenzione vaccinale è risultato quindi necessario
concentrare sul Dipartimento di prevenzione le chiamate attive che
sono previste dal piano e questo delegando ai pediatri di libera
scelta le vaccinazioni previste dai LEA, ma non sottoposte a
chiamata attiva, cosa che peraltro era prevista dalle circolari
ministeriali, per evitare il sovraccarico dei servizi vaccinali,
l'allungamento dei tempi di attesa e, non ultimo, per la promozione
stessa delle vaccinazioni. Va ricordato inoltre che questa
possibilità era già prevista dal piano regionale di prevenzione
vaccinale approvato nel 2017, proprio per garantire un'offerta
efficace ed efficiente per il raggiungimento degli obiettivi di
copertura vaccinale previsti dal piano nazionale di prevenzione
vaccinale 2017/2019 (piano Lorenzin).
Per quanto riguarda gli aspetti economici le risorse utilizzate
non sono fondi aggiuntivi a carico della USL, bensì derivano da un
fondo di qualità, così definito, di competenza dei pediatri,
accantonato negli anni 2011/2016. Inoltre le ore di apertura delle
sedi sono aggiuntive alla normale apertura ambulatoriale, prevedono
la presenza fisica del pediatra e sono rivolte alla globalità della
popolazione pediatrica e non solo ai propri assistiti.
In conclusione la USL ci segnala che l'accordo con i pediatri di
libera scelta deriva da una forte azione congiunta fra il
Dipartimento e l'Area territoriale volta, come più volte
sottolineato, a valorizzare l'attività di consulenza che i pediatri
di libera scelta ben possono svolgere, in ragione soprattutto del
rapporto fiduciario che li lega ai genitori, in virtù proprio della
libera scelta che è stata operata dai medesimi. L'attività di
vaccinazione pertanto è complementare, essendo prettamente di
prevenzione, rispetto ad altre che non afferiscono solo alla cura
del bambino.
Per concludere, come ho già detto, questa convenzione
sperimentale terminerà a dicembre 2019 e a quel punto, anche sulla
base delle analisi dei dati di attività e, aggiungo adesso, anche
di spesa, perché il concetto di spesa non mi era ancora chiaro, si
potranno valutare i risultati dell'iniziativa rispetto soprattutto
agli obiettivi generali di copertura vaccinale. Credo che un'azione
di interruzione in questo momento, a quattro giorni dal mio
insediamento, non avendo ancora chiara la situazione, sarebbe letta
come un vero azzardo e quindi in questo caso direi di no, anche
perché siamo in presenza di una convenzione che scadrà il 31
dicembre 2019.
Presidente -
La parola al consigliere Cognetta per la
replica.
Cognetta (MOUV') -
Assessore, le do giusto qualche
indicazione, così nel
puzzle
che le si sta formando sotto
gli occhi può trovare altri indizi che le facciano maggiore
chiarezza rispetto a questa situazione.
Il fatto che la
lobby
dei pediatri abbia cercato di avere
queste facilitazioni, io le chiamo così, è una cosa che non è solo
di quest'anno, ma è successa già in passato. C'era l'assessore
Fosson, lo ricordo bene, che non accettò di fare determinate scelte
verso i pediatri, e fece bene secondo me; ho letto un atto in tal
senso, con cui lei rifiutava di fare un certo tipo di accordo con i
pediatri. L'ex assessore Fosson non lo fece, invece qualcun altro
lo ha fatto dopo. Questo è un primo ragionamento, quindi vuol dire
che non era obbligatorio farlo, perché la lobby dei pediatri era un
po' che ci provava a prendere parte di quei fondi per
redistribuirli in maniera poco corretta.
Secondo ragionamento. Quando è stato fatto l'accordo, i
dirigenti dell'ufficio prevenzione non lo hanno sottoscritto,
perché è vero quello che dice lei che hanno chiuso delle sedi, ma è
anche vero che hanno detto: no, ci siamo noi e possiamo continuare
ad andare avanti così; magari il servizio lo potenziamo un po', ma
continuiamo ad andare avanti così.
Lei dice che l'accordo forse non lo può interrompere, ma in
realtà questo non è neanche proprio vero fino in fondo. Lei
giustamente dice "mi sono appena insediato e non posso farlo",
mentre in realtà, quando troverà tutti i dati, potrà rendersi conto
che è un doppione e che è uno spreco di soldi fatto in maniera
impropria. Quindi lo può interrompere, si informi in maniera
corretta, valuti anche con i suoi predecessori, alcuni dei quali
sono in Giunta con lei, se non sia il caso, sia da un punto di
vista economico che da un punto di vista assolutamente politico -
mercificare in maniera diretta, come viene fatto, le vaccinazioni è
quanto di più sbagliato che possiamo dare come messaggio politico -
se non sia il caso di far tornare la USL sulle proprie decisioni e
soprattutto spiegare ai pediatri che, se vogliono lavorare in
libera scelta va benissimo, però poi non devono approfittarne,
perché non è neanche giusto.
Quello che io le posso dire in senso generale rispetto alla
professione medica - anche su questo credo che il presidente Fosson
possa darmi conforto - è che, se da un lato ci sono dei dottori che
fanno dei sacrifici enormi, che prendono il proprio mestiere come
sacrificio, come dovrebbe essere, altri hanno mercificato la
medicina nel senso più assoluto. Lì abbiamo liste d'attesa che non
finiscono mai, abbiamo posti che non vengono coperti, perché sono
poco attrattivi e così via. Non è che, siccome sei dottore,
automaticamente sei bravo, una persona onesta, una persona pulita e
una persona coerente: non succede per il politico, ma non accade
nemmeno per i dottori.
Presidente -
La parola al consigliere Vesan per mozione
d'ordine.
Vesan (M5S) -
Probabilmente a noi pivellini del Consiglio
regionale è stata fornita una copia del Regolamento interno datata
o non aggiornata, però sullo svolgimento dell'interpellanza
l'articolo 100 della copia che ci è stata data cita che "qualora
l'interpellante o gli interpellanti non si trovino presenti in aula
nel momento in cui viene annunciata la loro interpellanza, questa
si considera ritirata", quindi il fatto che la cosa venga
recuperata in un ordine successivo non è evidenziato all'interno
del nostro Regolamento. Siccome molti dei nostri colleghi reclamano
il rispetto del Regolamento all'interno di quest'Aula, vorrei
evidenziare anche questo punto. Probabilmente fa riferimento a una
prassi di cui non siamo a conoscenza, ma che non è evidenziata
nella copia di Regolamento che ci è stata fornita.
Presidente -
Sì, credo che la gentilezza non sia
nell'esigenza di essere documentata nemmeno nei regolamenti. Credo
che il collega per un caso non era presente, mentre è sempre
presente, quindi mi è sembrata una cosa corretta dare la
possibilità di intervenire dopo cinque minuti. Non credo che questo
abbia cambiato quello che è lo svolgimento delle interpellanze,
come è già successo. Non credo ci sia altro da dire.
La parola al consigliere Cognetta per mozione d'ordine.
Cognetta (MOUV') -
La volevo ringraziare, Presidente,
perché ancora una volta ha dato una lezione di
bon ton
.
Presidente -
La parola all'assessore Certan per fatto
personale.
Certan (ALPE) -
Volevo fare una precisazione, siccome il
collega Cognetta ha ripetutamente puntualizzato che l'interpellanza
era indirizzata al precedente Assessore. Vorrei solo sottolineare
che i fatti che lei ha raccontato, collega Cognetta, non sono
proprio esatti. Preciso, per dare un'informazione corretta ai
cittadini - ringrazio il collega Baccega per la correttezza con la
quale ha risposto - che non è, collega Cognetta, assolutamente
l'Assessore che ha fatto queste scelte, ma è la USL insieme ai
pediatri di libera scelta. È un dettaglio, ma è giusto lasciarlo
agli atti.
Presidente -
La parola al consigliere Cognetta per fatto
personale.
Cognetta (MOUV') -
Vedete, colleghi del Movimento 5
Stelle, adesso era il momento di intervenire! Perché non può un ex
Assessore prendersela perché uno gli fa un'interpellanza e poi
intervenire dopo una risposta già fatta da un Assessore. Questo non
ha senso, capite?
La questione, collega Certan, è che gliela avevo presentata il
26 ottobre, ma poi ci sono state le note vicissitudini. Lei,
collega Certan, non mi dà risposte ulteriori alle quali io poi non
posso rispondere! Lei non è più Assessore alla sanità e già quando
lo faceva non lo faceva bene, quindi continui così a fare quello
che fa, perché dimostra esclusivamente ciò che è e che ho già
espresso!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK