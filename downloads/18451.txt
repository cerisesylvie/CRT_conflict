Consiglio Regionale della Valle d'Aosta - Oggetto del Consiglio n. 1557 del 4 ottobre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ALPINISMO
Precedente
Successivo
Resoconto integrale del dibattito dell'aula
Oggetto del Consiglio n. 1557 del 4 ottobre 2000 - Resoconto
OGGETTO N. 1557/XI Predisposizione di uno studio di un
progetto di aggiornamento dei tracciati dei sentieri valdostani.
(Interrogazione)
Interrogazione Considerata l’importanza del
turismo estivo di montagna, che quest’anno ha
registrato in Italia un aumento complessivo di presenze rispetto
alla stagione del 1999;
Atteso che la componente primaria del turismo estivo campestre e
montano in Valle d’Aosta è costituita anche dalle
escursioni lungo i sentieri che conducono ai rifugi e ai siti più
suggestivi della nostra regione;
Preso atto di alcune lamentele espresse da turisti e residenti
circa la difficoltà ad individuare ed in seguito a mantenere il
percorso di tali sentieri i quali, seppur segnalati dagli appositi
cartelli indicatori, si snodano quasi sempre attraverso vallate,
boschi ed alpeggi il cui attraversamento può risultare
complicato;
i sottoscritti Consiglieri regionali
Interrogano
la Giunta regionale per conoscere:
1) se è a conoscenza delle problematiche espresse;
2) se è già stata valutata la necessità di predisporre uno
studio di un progetto di aggiornamento dei tracciati dei sentieri
valdostani e delle relative segnalazioni, in modo da renderli più
facilmente individuabili e maggiormente percorribili dagli
escursionisti;
3) in caso di risposta positiva al punto 2 le modalità e i tempi
previsti.
F.to: Lanièce - Collé
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
In merito alle considerazioni e ai quesiti
espressi dai consiglieri, si ritiene opportuno premettere che la
materia attualmente disciplinata dalla legge regionale 26 aprile
1993, n. 21 che stabilisce che la definizione di specifica
segnaletica dei sentieri è attribuita parte all'Amministrazione
regionale e parte agli enti locali, segnaletica che deve consentire
l'agevole e sicura percorrenza degli itinerari; una redazione di un
elenco dei sentieri regionali approvato a suo tempo con
deliberazione della Giunta regionale del 25 maggio 1990, che
suddivide in tre diverse categorie i sentieri, regionali o alte
vie, comprensoriali o intervallivi e locali; erogazione di
contributi in favore degli enti locali che effettuano interventi
sui sentieri di propria competenza, messa in opera e manutenzione
della segnaletica specifica e realizzazione di puntuali opere per
migliorare la percorribilità e la sicurezza.
A seconda della classificazione del sentiero discende
l'attribuzione delle responsabilità in ordine a gestione,
manutenzione, segnaletica, e diciamo che la responsabilità va
ripartita fra le diverse amministrazioni: la Regione per le alte
vie e gli intervallivi, Regione che interviene direttamente o in
stretta collaborazione fra l'Assessorato al turismo e l'Assessorato
all'agricoltura, comuni e comunità montane per i sentieri a
carattere locale.
In ordine agli interrogativi posti si riferisce quanto segue:
agli uffici attualmente non risultano essere pervenute in tempi
recenti lamentele circostanziate relative alla percorribilità di
alte vie, tours e intervallivi; il continuo monitoraggio dei
percorsi effettuato a cura del personale operativo dell'Assessorato
al turismo del Dipartimento risorse naturali, nonché del personale
del Corpo forestale valdostano, consente di porre in essere
tempestivamente gli interventi di manutenzione necessari, che oltre
all'azione concordata e programmata su base annuale, garantisce un
adeguato livello di manutenzione e percorribilità degli
itinerari.
Alla luce dei ripetuti sopralluoghi effettuati sui percorsi a
carattere locale, anche in collaborazione con l'Assessorato
all'agricoltura, sono invece emerse problematiche legate
soprattutto alla discrezionalità di ogni singolo ente
nell'effettuare gli interventi di manutenzione e di messa in opera
della segnaletica orizzontale e verticale.
Detti interventi, finanziati in parte con contributi previsti
dalla legge regionale n. 21, oppure tramite interventi FOSPI, non
sempre avvengono in collaborazione con le amministrazioni
confinanti o con l'Amministrazione regionale, e questo a volte può
creare incertezze e confusione alla percorrenza degli itinerari da
parte degli escursionisti, perché ci sono diverse modalità di
segnaletica.
Inoltre, alcune amministrazioni hanno maggiori difficoltà ad
intervenire in modo tempestivo rispetto ad altre.
Per quanto attiene il punto 2, gli uffici competenti stanno
valutando le strategie di intervento finalizzate all'ottimizzazione
di tutta la sentieristica regionale, quale una revisione
dell'attuale cartografia con applicazione di criteri omogenei su
tutto il territorio, collegamenti di itinerari già esistenti,
collegamento dell'alta via n. 1 da Gressoney all'alta via n. 2 a
Champorcher, e maggiori interscambi fra i vari enti
interessati.
Premesso che gli itinerari devono essere correttamente inseriti
nel contesto ambientale in questione e perciò minimamente
impattanti, va infine sottolineato che l'attuale rete sentieristica
è già molto estesa. L'elenco regionale comprende complessivamente
1.533 sentieri e presenta difficoltà di percorribilità
differenziate. Non si ritiene pertanto opportuno procedere ad
ulteriori sviluppi della stessa, se non per individuare sentieri di
fondovalle piuttosto facili e quindi adatti alla clientela non
particolarmente sportiva, costituita da gruppi familiari con
bambini e persone prive di significativa preparazione alpinistica e
escursionista.
L'individuazione di detti sentieri dovrà avvenire comunque in
collaborazione tra il Dipartimento delle risorse naturali, le guide
alpine e i gestori dei rifugi.
Président
La parole au Conseiller Lanièce.
Lanièce (Aut)
Prendo atto della risposta che ci ha fornito
l'Assessore. Bisogna dire che alcuni aspetti sono abbastanza
interessanti; l'Assessore ha detto che non sono pervenute al suo
Assessorato delle lamentele, però nella seconda risposta ha poi
specificato che comunque ci potrebbero essere dei problemi quando
ci sono gli incroci fra i vari sentieri soprattutto quando questi
sono di competenza di diverse amministrazioni. Probabilmente le
lamentele riguardavano questo secondo caso, quindi mi sembra
importante, per una regione a forte vocazione turistica come la
nostra, di cercare di predisporre un monitoraggio attento sulla
sentieristica, visto che la sentieristica è molto diffusa tenuto
conto che abbiamo più di 1.500 sentieri segnalati.
Però è anche importante far sì che questi sentieri possano
consentire ai turisti, ai residenti e non, di poter raggiungere i
siti più suggestivi della nostra bella regione, e quindi
giustamente il monitoraggio dei sentieri e la valutazione di
eventuali rifacimenti in futuro dei sentieri non ben segnalati
penso che siano dei segnali da dare. E mi pare che anche
l'Assessore abbia indicato nella sua risposta la volontà in futuro
di intervenire là dove ci siano dei problemi di non completezza
della fornitura delle indicazioni necessarie per il raggiungimento
dei siti più suggestivi della nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK