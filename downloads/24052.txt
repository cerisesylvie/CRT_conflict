Consiglio Regionale della Valle d'Aosta - Oggetto del Consiglio n. 3038 del 17 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3038 del 17 ottobre 2007 - Resoconto
OGGETTO N. 3038/XII - Interpellanza: "Interventi per il
superamento dello stato di crisi di numerose aziende della
Regione".
Interpellanza
Richiamata l'interpellanza sulla crisi industriale nella
nostra Regione, presentata dal nostro gruppo consiliare, nella
riunione del Consiglio regionale del 19-20 settembre ultimo scorso,
in cui si sollecitava il Governo a tenere costantemente informato
il Consiglio regionale sulle iniziative dell'assessorato in merito
a tale crisi;
Considerato che le risposte dell'Assessore alle Attività
Produttive alla nostra interpellanza sono state generiche ed
evasive, rispetto alle aziende chiuse o in difficoltà e che la
crisi si è ulteriormente aggravata con la messa in Cassa
Integrazione di quasi tutti i dipendenti della Olivetti Jet di
Arnad per quattro settimane e con la messa in Cassa Integrazione
Guadagni per tredici settimane a rotazione di operai della Cas
(Cogne Acciai Speciali);
il sottoscritto Consigliere regionale
Interpella
Il Presidente del Governo e l'Assessore alle Attività
Produttive per conoscere:
1) se sono emersi fatti nuovi rispetto alla situazione di
crisi della Set di Issogne, della Rossignol di Verrayes, la
Sorgenti Monte Bianco di Morgex, nonché eventuali prospettive per
l'ex stabilimento Tecdis di Châtillon;
2) quali fatti hanno portato alla Cassa Integrazione guadagni
i dipendenti dello stabilimento Olivetti Jet di Arnad e della Cas
di Aosta;
3) se si intende utilizzare il periodo di Cassa Integrazione
per proporre attività formative, per innalzare i livelli
professionali dei lavoratori;
4) se, a seguito dell'incarico affidato allo Studio
Ambrosetti di Milano per l'elaborazione di un "piano strategico di
posizionamento e sviluppo del territorio" per promuovere
investimenti nella nostra Regione, sono già disponibili indicazioni
o proposte.
F.to: Bortot
Presidente
- Mi è pervenuta una richiesta di anticipare
un punto, non credo vi siano difficoltà.
La parola al Consigliere Bortot.
Bortot (Arc-VA)
- Senza fare polemiche, sono un noto
demagogo che giro tutta la Valle e soprattutto le aziende dove ci
sono problemi, perché penso che sia il mio lavoro. Sono partito
dalla "Quality Building" che è chiusa con uno sciopero ad oltranza,
perché sembra che gli azionisti vogliano disimpegnarsi e quindi ci
sono gravi problemi occupazionali e non so se si potrà riprendere
l'attività, credo che risponderà l'Assessore, poi sono risalito
alle ex industrie plastiche la "Montplast" che ha riaperto, ha
investito, e ha grossi problemi di tipo amministrativo per quanto
riguarda le autorizzazioni dei Vigili del fuoco e anche di tipo
sanitario. Ora, questa azienda c'era, era aperta lo scorso anno, le
autorizzazioni le ha avute. È vero che riaprendo occorrono le nuove
autorizzazioni, ma nel frattempo si possono rilasciare le
autorizzazioni in via provvisoria, perché il rischio è che il
proprietario licenzi i 7 lavoratori, in quanto mancano queste
autorizzazioni per riprendere l'attività, e poi le debba
riassumere. Credo che - fermo restando che giustamente ogni
struttura deve fare il proprio lavoro - con un po' di buona volontà
si possano rilasciare... ad un'azienda che produceva un anno fa la
stessa produzione ed erano state rilasciate le autorizzazioni... si
possano rilasciare le nuove autorizzazioni anche in via
provvisoria, perché non debba licenziare e disinvestire e quindi
trovarci con un nuovo piccolo grande problema di cui possiamo farne
a meno.
Torno indietro di 300 metri, dalla "Montplast" alla "SET": sono
andato a vedere a che punto stanno le cose. C'è una procedura che
sta andando avanti, mi sembra che i proprietari e i lavoratori
stiano attenti a questa procedura, l'azienda ha fornito tutti i
dati necessari, quindi il problema per noi sarà quello di
accelerare i tempi. Poi vengo su e passo alla "Rossignol": oggi ne
abbiamo 17, credo che la multinazionale... il cui nome non riesco a
pronunciare... oggi decida di dismettere tutto l'apparato
produttivo della "Rossignol". So che ci sono trattative sullo
stabilimento e sulle produzioni con un'azienda valdostana, non
faccio il nome per una questione di riservatezza, e ci sono buone
possibilità, ma vorrei capire dall'Assessore se questa cosa è
seguita, se è lasciata solo alle parti, se si è presa una decisione
e qual è, e che prospettive si aprono per questa attività.
Veniamo al cosiddetto "fiore all'occhiello". Non sono potuto
passare al forno industriale, mi sembra che l'attività vada avanti.
Veniamo alla "CAS"... va tutto bene, Madama la Marchesa, ma ai
primi sintomi di crisi 13 settimane di cassa integrazione a
rotazione. Ai miei tempi quando mancava la corrente e c'era meno
lavoro, noi venivamo messi a fare manutenzione, a tenere in ordine;
invece, adesso, alle prime avvisaglie si scaricano sulla
collettività i costi di una parte dei salari di questi lavoratori.
Non credo che questo sia un corretto modo di agire di questa
azienda, nonostante sia importantissima per l'economia della nostra
Regione. A me sembra che il Governo regionale e il Consiglio nei
confronti di questa azienda siano intervenuti in modo massiccio e
se il ritorno da parte dell'azienda è del tipo che abbiamo discusso
stamani, cioè alle prime avvisaglie di crisi si mettono in cassa
integrazione i lavoratori, non mi sembra un bel modo di ricambiare
i lavoratori e l'Amministrazione regionale che interviene
massicciamente per una parte degli investimenti che si stanno
attuando nello stabilimento!
Assistiamo ad una crisi abbastanza strisciante di tipo
strategico del nostro comparto industriale; so che il Governo ci
sta mettendo mano, l'altro Consiglio abbiamo approvato la legge
sulla ricerca e lo sviluppo. Ho l'impressione che, dal punto di
vista della volontà di intervenire si voglia intervenire, ma nei
singoli casi che poi si riconducono a un filo conduttore, non si
riesca a mordere sufficientemente la crisi della singola azienda
per trovare delle soluzioni. Dal punto di vista strategico mi
sembra che il ritorno degli investimenti che facciamo e delle
strategie che abbiamo, questi ritorni e queste strategie siano a
medio e lungo termine e fanno sì che si crei un buco nero fra la
realtà delle aziende in crisi che rischiano di chiudere, e quello
che è giusto fare, e i tempi che intercorrono.
L'interrogazione è rivolta all'Assessore per capire nuovamente
se ci sono delle novità, se il Governo ha intenzione di "aggredire"
queste situazioni di crisi nei dovuti modi, o se vengono lasciate
al cosiddetto "mercato" dove si ricompongono e si scompongono;
però, di fatto, chi ci rimette è chi ha bisogno di lavorare e chi
ha bisogno del posto di lavoro.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Ci eravamo presi un impegno in Consiglio:
quello di tenere costantemente informato il Consiglio
sull'andamento delle situazioni di tensione nell'ambito
industriale. Devo dire che il Consigliere Bortot, giustamente, non
perde occasione per ricordarcelo e lo ascolto con simpatia perché
mi fa le domande e, in parte, si dà delle risposte, quindi fa un
lavoro utile, poiché facilita le mie risposte. Come lui nella sua
interpellanza pone delle precise domande, cercherò di essere
sintetico, ma preciso, nelle risposte.
Per quel che riguarda la "SET" di Issogne, come ha già detto
lui, sono in corso le procedure, in questo momento stanno trattando
con gli enti dello Stato per poter definire i rapporti di debito e,
conseguentemente, per accedere alla procedura del 192 bis del nuovo
Codice fallimentare, che permetterà all'azienda di essere
assistita, come ci siamo impegnati di fare.
Per quel che riguarda la notizia che mi dà della società della
plastica, non ero a conoscenza di questi problemi legati ad
eventuali autorizzazioni, cercherò di farmene carico, di informarmi
perché ci eravamo presi un impegno di seguirli, mi sembra stia
funzionando, perché le aziende plastiche stanno lavorando, e credo
che potremo fare attenzione alle autorizzazioni che devono essere
concesse.
Lei ha citato la "Forno Vallée": questa situazione l'abbiamo
tamponata, mi può dare atto che l'azienda sta lavorando e che
abbiamo evitato un fallimento. Sono stati trovati dei partners di
fuori Valle che stanno garantendo una continuità di produzione;
sicuramente non possiamo essere entusiasti di questo, perché
vorremmo una situazione più sana, ma stiamo cercando di trascinarli
fuori da questa situazione di difficoltà.
Parliamo adesso dei casi più significativi, in questo caso in
particolare parliamo della "Rossignol"... non posso che confermare
quanto lei ha detto, con lo stesso riserbo, però. In questo momento
la società americana sta dismettendo la produzione "Rossignol", ma
abbiamo un imprenditore valdostano che non solo ha manifestato la
sua volontà di intraprendere il rapporto con "Rossignol" e di
subentrare, ma l'ha costruita con un confronto costante con la
Regione, non è una cosa improvvisata. Lo stiamo seguendo nei suoi
rapporti, fermo restando che il ruolo dell'imprenditore deve
restare quello di chi pilota la situazione, mentre la Regione deve
sostenerlo nelle sue scelte. Dai dati che ci risultano in questo
momento la procedura è in corso, con anche delle prospettive
favorevoli, ma per rispetto di questa situazione le dico solo
questo: la cosa è sotto controllo, sono ottimista su questo.
Sulle "Sorgenti Monte Bianco" credo che si sia letto sui
giornali quanto abbiamo fatto. Abbiamo convocato qui, con il
Presidente Caveri, i responsabili delle "Sorgenti Monte Bianco",
abbiamo intrapreso una trattativa anche dura nella fase iniziale
con i sindacati, abbiamo ricondotto alla ragione l'impresa, anche
loro avevano delle motivazioni che abbiamo cercato di capire,
abbiamo trovato un'intesa, abbiamo riportato tutto all'interno di
una cassa integrazione, ma soprattutto abbiamo buttato le basi per
una prospettiva di possibili altre collaborazioni. Ci siamo presi
degli impegni con il gruppo francese di andarli a trovare in
Francia, di poter definire con loro una funzionalità migliore dello
stabilimento, abbiamo pensato di incentivarli sotto un profilo del
confronto sulla commercializzazione del prodotto in Italia; credo
che, anche lì, abbiamo dimostrato di dare le risposte nei tempi e
nei modi corretti.
Per quanto riguarda la "CAS", è vero, hanno avuto una reazione
eccessiva, ma mi pare di aver letto sul giornale le dichiarazioni
dell'azienda, dove facevano rientrare la cassa integrazione in un
contenimento di una flessione di mercato in preparazione di un 2008
di rilancio, quindi una volontà di non caricare troppo lo
stabilimento di produzione in un momento in cui la produzione va a
rilento per problemi di livello internazionale. È un modo di
prepararsi a un 2008 che sarà di prospettiva, con una cassa
integrazione che non vuole essere l'indicatore di una società in
crisi, ma solo di una società che si sta riorganizzando per
affrontare il mercato in una maniera più aggressiva.
Gli elementi che invece potrebbero essere nuovi sono quelli
riferiti alla "Quality Building". Lei non lo cita
nell'interpellanza, ma io mi sento in dovere di dire che questa
azienda era sotto osservazione, abbiamo avuto modo di incontrarci
recentemente con gli azionisti e devo dire che la situazione è
assolutamente negativa. Gli azionisti si sono fatti carico per
molto tempo della società, che è valida e con una tecnologia
moderna, ma che ha difficoltà a inserirsi sul mercato perché sono
tecnologie nuove, che a volte non vengono recepite nei modi in cui
dovrebbero, in quanto c'è sempre diffidenza nei confronti di questo
tipo di novità, oltretutto una tecnologia legata al risparmio
energetico importante. Gli azionisti si sono comportati in modo
coraggioso, perché finora non c'è risultanza di mancanze nei
confronti dei dipendenti o di mancanze di stipendi o versamenti,
credo che abbiano onorato fino in fondo il loro impegno. Lo
sciopero ad oltranza è stato "la goccia che ha fatto traboccare il
vaso" da parte degli azionisti, che, dopo gli ennesimi sacrifici -
questo è quanto mi hanno riferito loro - per mantenere le
maestranze lo hanno vissuto come un abbandono da parte del
personale di un obiettivo comune. Credo che purtroppo quell'azienda
si avvii a un fallimento controllato, è in corso oggi un'assemblea
degli azionisti e credo che l'esito sarà negativo.
Per quanto riguarda la "Olivetti"... qui bisogna fare un
ragionamento particolare. È noto che Tronchetti Provera ha deciso
di mettere in vendita il gruppo "Olivetti" nel suo complesso...
credo sia un gruppo che oggi si aggiri sui 1.200 dipendenti. In
questo gruppo purtroppo cade anche il nostro stabilimento di Arnad.
Le informazioni che ho cercato di recuperare non sono ancora
definitive, parlando anche con Assessori competenti di altre
Regioni c'è preoccupazione, perché lo stabilimento di Agliè sembra
quello destinato ad essere chiuso. Stiamo lavorando per fare in
modo che eventuali compratori o chi si interfaccerà per la gestione
della "Olivetti" non vada a penalizzare lo stabilimento di Arnad
che occupa 320 dipendenti e su cui bisogna avere un'attenzione
particolare, ma questo è concatenato a un percorso più ampio che è
quello del passaggio di proprietà del gruppo "Olivetti". Questa è
una situazione che mi preoccupa, perché accade che grossi gruppi
passano di mano con una velocità difficile per noi da comprendere.
È il caso della "Rossignol", è il caso della "Olivetti" e penso che
ci siano altre situazioni che si stanno evolvendo e questo
purtroppo ci fa comprendere quello che abbiamo sentito l'altro
giorno al convegno con Montezemolo, quando si parlava di uscire dal
localismo per andare verso la competitività. Dobbiamo cominciare a
ragionare sulla potenzialità delle nostre aziende, cercare di
capire che inserirsi in un panorama internazionale con grandi
gruppi è sempre più difficile, quindi diventa fondamentale avere la
capacità di sostenere le aziende locali.
Una delle osservazioni che venivano fatte da Montezemolo e da
chi è intervenuto: e che dobbiamo prendere coscienza e puntare
sulle aziende che hanno delle opportunità e su imprenditori che
vogliono crescere, con classi lavoratrici che comprendono
l'importanza del lavoro che svolgono. Credo che si prospetti per
noi un momento di grande impegno per rilanciare la nostra Regione.
È implicito che dicendo così della "Olivetti"... le voglio spiegare
anche i motivi della cassa integrazione: un mercato in difficoltà,
testine bianco e nero con sempre meno "audience" rispetto alle
aspettative, problemi di smaltimento di magazzino.
Riferendomi alla sua quarta domanda e sul fatto che dobbiamo
dare delle risposte in tempi brevi a questa situazione di
cambiamenti che stanno arrivando dall'esterno, nel mese di luglio
abbiamo iniziato a lavorare con la "Ambrosetti"; faccio presente
che sono solo 3 mesi che stiamo lavorando, però, essendo già
pronti, sarebbe opportuno che con il Presidente Praduroux
convocassimo una riunione apposita, per presentare la bozza degli
indirizzi strategici per il rilancio e poi, a distanza di altri 2 o
3 mesi, la bozza del piano Regionale di sviluppo industriale. Credo
di aver risposto, ma le do anche, una informazione... sugli
elementi strategici per iniziare a costruire il nostro rilancio,
saremmo pronti, e se il Presidente Praduroux riterrà opportuno
potremmo convocare una riunione in cui poter parlare di queste cose
in modo approfondito.
Presidente
- La parola al Consigliere Bortot.
Bortot (Arc-VA)
- Sono assolutamente d'accordo di
predisporre le audizioni con l'agenzia "Ambrosetti" e con
l'Assessore in IV Commissione; quindi, se il Presidente Praduroux
poi provvede... però pensavo che l'Assessore facesse qualche
anticipazione al Consiglio.
Una osservazione devo fargliela, però... quando lei mi dice che
gli azionisti della "Quality Building" si sono fatti carico...
insomma, questa azienda è nata un anno fa, ha presentato i suoi
prodotti al Forte di Bard, eravamo presenti insieme, sono tutti
prodotti che servono per il risparmio energetico, la coibentazione;
farsi un piano strategico non vuol dire mettere su una azienda e
l'anno dopo chiuderla perché il mercato non ha risposto! Secondo me
si tratta di prevedere delle strategie e qui torniamo al nostro
mercato interno per quell'azienda: se noi non mettiamo una
benedetta volta mano alle normative che oggi sono di impedimento al
risparmio energetico e a coibentare gli edifici, potremmo investire
dei soldi, non sprecarli, perché ci ritornino in termini di
risparmio energetico e riduzione delle emissioni, probabilmente...
non so se sarebbe sufficiente il nostro mercato... ma sicuramente
le avremmo dato una mano!
Ancora una volta mi rivolgo al Governo: occorre una
normalizzazione di queste normative fra piani regolatori,
Sovrintendenza, in modo che l'utente privato o pubblico sappia come
regolarsi rispetto a questa normativa, non che ci siano degli
intoppi che ritardino dei lavori o che il privato debba andare con
approssimazione, perché quando insisto che si apre un mercato e il
mercato c'è, e poi vediamo che una nostra azienda che ha investito
in quel settore chiude, veramente sanguina il cuore, soprattutto
per i lavoratori che perdono il posto di lavoro.
La cosa grave è invece la "Olivetti Jet", perché questa azienda
fa testine per stampanti e per computer e ha una produzione che
ormai è obsoleta, ne ha un'altra che è più avanzata, ma non credo
che l'altra possa far lavorare tutte le 250 persone che sono
occupate lì dentro, quindi dobbiamo fare molta attenzione agli
acquisti e ai passaggi di mano, perché queste fabbriche ormai le
aprono e le chiudono con tutte le problematiche di finanziamento.
Non c'è più un imprenditore come potrebbe essere il caso della
"Cogne", ma gli altri sono tutti passaggi di aziende sui mercati
finanziari, dove si tira una matita e si cancella,
indipendentemente da chi c'è dentro: l'attività, il lavoro, la
famiglia, il posto, la sicurezza e le prospettive future. Anche lì
far da regolatore a questo mercato, a metterci delle regole, non so
come fare, però in qualche maniera dovremo intervenire, oppure si
parte dal presupposto che il lavoro è garantito, se le aziende
chiudono si va avanti, noi, con queste produzioni: questa è
l'ultima cosa che volevo dire.
Chiederemmo che la commissione venga convocata al più presto,
perché abbiamo problemi di tempo; insisto in questo Consiglio a
dire che ci sono molte Regioni che si stanno piazzando con grossi
investimenti, anche di denaro pubblico, sui comparti
tecnologicamente avanzati e noi... siamo in ritardo! Alla fine ci
troveremo che i pannelli solari fotovoltaici li faranno in tutto il
mondo, meno che in Val d'Aosta! Sono stato ad un convegno sabato e
domenica, a Milano, su: "Clima, ambiente, montagna e
agricoltura"... ci sono cose interessantissime sui film per i
pannelli fotovoltaici, dove si sta andando a sostituire il silicio,
del quale ce n'è sempre meno ed è troppo caro, perché viene
utilizzato per tutto il sistema informatico. Se andiamo a ficcare
il naso lì e capiamo la direzione del settore, potremmo portarci a
casa aziende che abbiano già magari delle sperimentazioni, delle
lavorazioni che sicuramente hanno un grosso futuro. Noi insistiamo
sulla necessità che il Governo ci metta maggior forza, maggiori
risorse e maggior peso nel prestare attenzione a questi
comparti.
Presidente
- Vorrei informare il Consiglio degli
emendamenti presentati alla Presidenza: sull'oggetto n. 38, disegno
di legge n. 173, riguardante la legge di riordino in materia di
edilizia residenziale, è stato presentato un emendamento
dell'Assessore Cerise, un emendamento del collega Borre, 2
emendamenti della collega Fontana e 12 emendamenti del gruppo
"Arcobaleno". Per quel che riguarda l'oggetto n. 38.1, disegno di
legge n. 181, disciplina dei maestri di sci, un emendamento
dell'Assessore Pastoret, 3 emendamenti del gruppo "Arcobaleno", 3
emendamenti del gruppo della "CdL". Sono state inoltre presentate:
la relazione del collega Borre all'oggetto n. 38, la relazione del
collega Ottoz all'oggetto n. 35 e la relazione del collega Rini
all'oggetto n. 36. Tutto questo materiale vi sarà immediatamente
distribuito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK