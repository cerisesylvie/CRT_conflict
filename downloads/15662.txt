Consiglio Regionale della Valle d'Aosta - Oggetto del Consiglio n. 1965 del 29 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 1965 del 29 maggio 1996 - Resoconto
SEDUTA POMERIDIANA DEL 29 MAGGIO 1996
OGGETTO N. 1965/X Riapprovazione, con modificazioni, ai sensi
dell'articolo 31, ultimo comma, dello Statuto speciale, della legge
regionale: "Legge regionale in materia di lavori pubblici".
Articolo 2 (Definizioni)
1. Ai fini della presente legge:
a) per appalti pubblici di lavori si intendono i contratti a
titolo oneroso, conclusi in forma scritta, tra un imprenditore ed
un'amministrazione aggiudicatrice di cui all'articolo 3, comma 2,
aventi per oggetto l'esecuzione o, congiuntamente, l'esecuzione e
la progettazione di lavori relativi ad una delle attività di cui
all'allegato II della direttiva 93/37/CEE del Consiglio, del 14
giugno 1993, o di un'opera costituente un insieme di lavori edilizi
esplicanti una funzione economica o tecnica, oppure l'esecuzione
con qualsiasi mezzo di un'opera rispondente alle esigenze
specificate dall'amministrazione aggiudicatrice;
b) si considerano lavori pubblici di interesse regionale gli
oggetti dei contratti di cui alla lett. a) rientranti nella
competenza legislativa regionale e richiamati nell'articolo 3,
commi 1, 2 e 3;
c) per concessione di lavori pubblici si considera un contratto
che presenta le stesse caratteristiche di cui alla lett. a) ad
eccezione del fatto che la controprestazione dei lavori consiste
unicamente nel diritto di gestire l'opera o in tale diritto
accompagnato da un prezzo;
d) per ciclo di realizzazione del lavoro pubblico si intende
l'intero processo che, per fasi distinte, porta alla realizzazione
di un'opera dalla sua concezione alla sua accettazione dopo
l'esecuzione fisica;
e) per esecuzione si intende lo sviluppo, fino al suo
compimento, di una particolare attività di cui si compone il ciclo
di realizzazione dei lavori pubblici;
f) per procedure di affidamento dei lavori si intende il sistema
di appalto o di concessione di lavori pubblici;
g) per soggetto promotore si intende un soggetto di diritto
privato, avente i requisiti previsti dalla presente legge nonché
dalla vigente normativa comunitaria e statale, per accedere, in
qualità di concessionario, ad una concessione di lavori pubblici di
cui all'articolo 35, ovvero, in qualità di socio privato, ad una
società a partecipazione pubblica di cui all'articolo 36, il quale
si impegni a finanziare la realizzazione di un'opera in grado di
soddisfare un bisogno collettivo esclusivamente mediante capitale
di rischio di fonte privata, nel rispetto della disciplina prevista
nell'articolo 37;
h) per appalti pubblici di servizi si intendono i contratti a
titolo oneroso stipulati in forma scritta tra un prestatore di
servizi ed un'amministrazione aggiudicatrice avente per oggetto i
servizi attinenti all'architettura ed all'ingegneria, fermi
restando gli obblighi di iscrizione agli albi professionali
previsti dalla vigente normativa nazionale;
i) per importo si intende il valore economico dei singoli
contratti, sempre al netto dell'imposta sul valore aggiunto
(IVA);
l) per soglia comunitaria si intende il limite di valore
previsto dalla vigente normativa comunitaria, al netto dell'IVA,
per l'applicabilità delle disposizioni in esse contenute.
Articolo 17 (Collaudi ed accettazione delle opere)
1. Le operazioni di collaudo sono obbligatorie per tutti i
lavori pubblici oggetto della presente legge e sono finalizzate ad
accertare la stabilità, la corretta funzionalità tecnica, nonché la
conformità alle norme vigenti ed alle specifiche tecniche stabilite
nel contratto del lavoro pubblico eseguito.
2. Le operazioni di collaudo devono essere avviate entro tre
mesi dalla data di attestazione dell'ultimazione dei lavori. Tale
attestazione dev'essere contenuta in una relazione dettagliata, che
è trasmessa dal direttore dei lavori al coordinatore del ciclo di
cui all'articolo 4, comma 3, entro dieci giorni, corredata dei
certificati delle prove eseguite in cantiere dall'appaltatore,
nonché delle tavole grafiche riportanti le opere come eseguite, e
di una dichiarazione di esecuzione dei lavori in conformità con
quanto previsto dai pareri espressi secondo quanto stabilito dalle
vigenti leggi in materia di tutela ambientale.
3. Le operazioni di collaudo di cui al comma 1 devono compiersi
entro sei mesi dalla data del loro avvio e si concludono con il
collaudo amministrativo.
4. Le amministrazioni aggiudicatrici e gli altri enti
aggiudicatori o realizzatori, su motivata proposta del coordinatore
del ciclo di cui all'articolo 4, comma 3, possono, in
considerazione della particolare localizzazione dell'opera,
prevedere nel capitolato speciale d'appalto termini diversi di
avvio e di completamento delle operazioni di collaudo laddove non
sostituito dal certificato di regolare esecuzione, di cui al comma
5, in relazione alla natura tecnica delle opere oggetto del
collaudo medesimo. In ogni caso, il termine massimo
dell'ultimazione del collaudo non deve superare i nove mesi a
decorrere dalla data di ultimazione dei lavori, certificata ai
sensi del comma 2. L'ultimazione di tali operazioni dev'essere
approvata dall'organo competente dell'amministrazione
aggiudicatrice entro i due mesi successivi a tale data.
5. Per i lavori pubblici di importo inferiore a 200.000 ECU, IVA
esclusa, l'espletamento delle operazioni di collaudo, di cui ai
commi 2 e 3, è sostituito dal rilascio del certificato di regolare
esecuzione dei lavori, redatto a cura del direttore dei lavori di
cui all'articolo 16, comma 1, e vistato dal coordinatore del ciclo
di cui all'articolo 4, comma 3. Se il direttore dei lavori è
esterno all'amministrazione aggiudicatrice, al rilascio del
suddetto certificato provvede direttamente il coordinatore del
ciclo di cui all'articolo 4, comma 3. La sostituzione al collaudo
può avvenire altresì per i lavori pubblici di importo compreso fra
200.000 ECU e 800.000 ECU, IVA esclusa, ove prevista da apposita
deliberazione della Giunta regionale o dall'organo deliberativo
competente per le altre amministrazioni aggiudicatrici o enti
aggiudicatori o realizzatori all'atto dell'approvazione della
progettazione definitiva. In ogni caso il certificato di regolare
esecuzione deve contenere l'indicazione degli elementi comprovanti
l'avvenuto collaudo statico, con esito positivo, nel rispetto della
vigente normativa. Tale certificato di regolare esecuzione
dev'essere emesso entro tre mesi dalla data di ultimazione dei
lavori, certificata ai sensi del comma 2, ed approvata entro i due
mesi successivi a tale data.
6. I termini di cui ai commi 2 e 3 sono interrotti qualora il
collaudatore contesti l'esistenza di errori di progettazione o di
esecuzione che rendano necessari interventi correttivi per
garantire la stabilità dell'opera e la sua corretta funzionalità.
Gli oneri derivanti da errori di progettazione sono imputabili al
progettista, che ne risponde ai sensi dell'articolo 32, comma
7.
7. Il collaudo con esito positivo delle opere strutturali ne
determina l'accettazione, con i conseguenti effetti di cui
all'articolo 1669 del codice civile. Il collaudo con esito positivo
delle altre opere civili, nonché della componente impiantistica,
determina, laddove previsto dal contratto d'appalto, l'avvio del
periodo di garanzia. Il trascorrere di quest'ultimo periodo, senza
la contestazione di inconvenienti, determina l'accettazione delle
opere. L'accettazione è in ogni caso subordinata all'esito positivo
del collaudo amministrativo di cui al comma 3.
8. Il collaudo in corso d'opera può avvenire su richiesta del
direttore dei lavori o dell'appaltatore per l'accertamento delle
condizioni di fatto impossibili da riscontrare al termine dei
lavori. In ogni caso il collaudo in corso d'opera è obbligatorio
nei seguenti casi:
a) risoluzione, rescissione o recesso del contratto e, comunque,
prima del subentro di un nuovo appaltatore;
b) utilizzo parziale dell'opera;
c) necessità costruttiva individuata dal direttore dei
lavori;
d) richiesta dell'appaltatore, laddove sia contrattualmente
prevista una consegna a lotti funzionali, ai sensi dell'articolo 8,
comma 10;
e) in tutte le altre ipotesi previste dal contratto
d'appalto;
f) ogni qualvolta sia ritenuto indispensabile, per particolari
ragioni tecniche, dal coordinatore del ciclo di cui all'articolo 4,
comma 3.
9. Nei casi di collaudo in corso d'opera di cui al comma 8,
lett. b) e d), l'esito positivo dello stesso collaudo consente
l'accettazione delle opere collaudate secondo le modalità di cui al
comma 7 e con gli ulteriori effetti stabiliti dall'articolo 34. Nei
casi di cui al comma 8, lett. a), c), e) e f), il collaudo in corso
d'opera non produce gli effetti di accettazione delle opere, per i
quali si procede secondo il regime ordinario del presente
articolo.
10. I risultati del collaudo sono trasmessi dal collaudatore al
coordinatore, al direttore dei lavori, all'appaltatore ed al
progettista. L'appaltatore deve sottoscriverli nel termine
perentorio di dieci giorni. All'atto della firma, quest'ultimo può
aggiungere le riserve che crede nel proprio interesse, rispetto
alle operazioni di collaudo, secondo le modalità stabilite dal
capitolato generale. Resta fermo che, se l'appaltatore non
sottoscrive i risultati del collaudo nel predetto termine di dieci
giorni ovvero li sottoscrive senza accompagnarli con riserve, le
risultanze dei collaudi medesimi si considerano definitivamente
accettate. La pronuncia del collaudatore sulle riserve
dell'appaltatore è regolata dal predetto capitolato generale.
11. I collaudatori devono aver svolto una comprovata attività
professionale nella specifica materia oggetto di collaudo. Essi
devono comunque risultare iscritti nei rispettivi albi
professionali.
12. Per le operazioni di collaudo, le amministrazioni
aggiudicatrici nominano uno o più collaudatori in relazione alle
specializzazioni professionali necessarie. Se il numero dei
collaudatori è plurimo, dev'essere costituita una commissione di
collaudo con l'indicazione del soggetto responsabile del raccordo.
I collaudatori sono nominati dalle predette amministrazioni
nell'ambito delle proprie strutture, ovvero scelti all'esterno
sulla base di una selezione incentrata sulla verifica dei requisiti
di cui al comma 11, certificata dal coordinatore del ciclo di cui
all'articolo 4, comma 3.
13. Il collaudatore o i componenti della commissione di collaudo
non devono avere svolto alcuna funzione nelle attività
autorizzative, di controllo, di progettazione, di direzione, di
vigilanza e di esecuzione dei lavori sottoposti al collaudo. Essi
non devono avere in corso rapporti di lavoro o di consulenza con i
soggetti che hanno progettato o eseguito i lavori. Il collaudatore
o i componenti della commissione di collaudo non possono inoltre
fare parte di organismi che abbiano funzioni di vigilanza o di
controllo, anche indiretto, sul ciclo di realizzazione del lavoro
pubblico.
14. La Giunta regionale, sentiti gli ordini professionali,
approva con propria deliberazione, entro due mesi dall'entrata in
vigore della presente legge, l'elenco regionale dei collaudatori
cui affidare, nell'ambito delle competenze previste dai rispettivi
ordinamenti professionali, il collaudo di opere e lavori pubblici
di interesse regionale di cui all'articolo 2. Non possono essere
affidati incarichi di collaudo a soggetti non iscritti all'elenco
regionale dei collaudatori. L'elenco è tenuto ed aggiornato a cura
del servizio competente dell'Assessorato dei lavori pubblici.
15. Ai fini dell'iscrizione all'elenco, i soggetti di cui al
comma 14 devono presentare alla struttura centrale di
coordinamento, di cui all'articolo 40, i documenti stabiliti dalla
deliberazione della Giunta regionale di cui al medesimo comma
14.
16. La deliberazione di cui al comma 14 prevede altresì le
categorie di lavori pubblici per le quali i tecnici di cui al comma
14 possono richiedere l'iscrizione all'elenco regionale dei
collaudatori in base alla specializzazione derivante dal titolo di
studio e dall'esperienza professionale documentata.
17. L'accoglimento o la reiezione della domanda di iscrizione
all'elenco sono disposti, tenuto conto dell'attività professionale
svolta e documentata a norma del comma 15, con decreto motivato del
Presidente della Giunta regionale, sentita una commissione tecnica
composta da cinque esperti nominati con deliberazione della Giunta
regionale su designazione degli ordini professionali.
18. Non possono in ogni caso essere iscritti all'elenco i
soggetti:
a) titolari, amministratori o dipendenti di imprese iscritte
all'Albo nazionale dei costruttori o comunque esercenti appalti
pubblici di lavori;
b) interdetti dai pubblici uffici;
c) sospesi dall'albo dell'ordine professionale;
d) colpiti da condanna penale passata in giudicato per uno dei
reati previsti dai titoli I, II, V, VI e VII del libro secondo del
codice penale;
e) che rivestono la qualifica di magistrato ordinario,
amministrativo o contabile.
19. Avverso il decreto di reiezione della domanda è ammesso
ricorso alla Giunta regionale ai sensi dell'articolo 1, comma
primo, del decreto del Presidente della Repubblica 24 novembre
1971, n. 1199 (Semplificazione dei procedimenti in materia di
ricorsi amministrativi).
20. Sono cancellati dall'elenco i collaudatori nei confronti dei
quali si accertino:
a) una delle condizioni previste dal comma 18;
b) grave negligenza, notevoli irregolarità o ingiustificato
ritardo nell'espletamento del collaudo;
c) falsità delle dichiarazioni;
d) la cancellazione dal rispettivo albo professionale.
21. La cancellazione dall'elenco è disposta con provvedimento
del Presidente della Giunta regionale; avverso il provvedimento è
ammesso ricorso alla Giunta regionale, ai sensi dell'articolo 1,
comma primo, del d.p.r. 1199/1971.
22. Nel caso previsto dal comma 20, lett. d), si procede alla
cancellazione d'ufficio.
Articolo 23 (Qualificazione degli appalti di lavori pubblici
inferiori alla soglia comunitaria, nonché agli ex settori
esclusi)
1. Per gli appalti di lavori pubblici di interesse regionale
aventi importo inferiore ai limiti fissati con apposita
deliberazione dalla Giunta regionale in coincidenza
dell'aggiornamento dell'unità di cambio fissata dal Ministero del
tesoro e pubblicata dalla Gazzetta ufficiale della Repubblica
italiana, la Regione promuove un sistema di qualificazione fondato
su un albo di preselezione di carattere regionale dotato di
efficacia triennale con riferimento alla presenza di un'adeguata ed
efficiente organizzazione aziendale sul territorio regionale, fatti
salvi gli aggiornamenti periodici disposti dal comma 7, sentita la
consulta di cui al comma 3.
2. La Regione, nonché le amministrazioni aggiudicatrici e gli
altri enti aggiudicatori o realizzatori di cui all'articolo 3,
commi 2 e 3, per gli appalti di lavori pubblici rientranti negli ex
settori esclusi di cui alla dir. 93/38/CEE e al d.lgs. 158/1995, il
cui contenuto tecnico è direttamente condizionato dalle specificità
proprie dei settori di cui alla citata direttiva, possono istituire
propri sistemi di qualificazione, in attuazione dell'articolo 30
della direttiva medesima nonché della normativa nazionale di
recepimento e nel rispetto dei principi di cui al presente
articolo, in quanto applicabili.
3. La Giunta regionale, nel rispetto delle norme comunitarie,
desumibili dalla dir. 93/37/CEE, stabilisce, con apposita
deliberazione, i livelli in cui è articolato il sistema di
qualificazione di cui al comma 1 tenendo in considerazione i
criteri elaborati ed aggiornati dalla consulta appositamente
nominata con decreto del Presidente della Giunta. La consulta è
composta da un numero di esperti non superiore a cinque, scelti in
modo da garantire la rappresentanza dell'Amministrazione regionale,
degli imprenditori, degli artigiani e dei sindacati. Le categorie
interessate devono indicare il nominativo del loro rappresentante
effettivo e del suo supplente. Ogni modifica dei predetti criteri
dev'essere tempestivamente comunicata a tutte le imprese già
iscritte, assicurandone altresì la pubblicazione nel Bollettino
ufficiale della Regione.
4. In relazione ai criteri di cui al comma 3 e, comunque, anche
in loro assenza, entro tre mesi dall'entrata in vigore della
presente legge, la Giunta regionale, con apposita deliberazione,
istituisce l'albo regionale di preselezione per la qualificazione
dei candidati all'aggiudicazione degli appalti di lavori pubblici
di cui ai commi 1 e 2. L'albo è diviso per tipologie di appalti per
la cui realizzazione vale la qualificazione ed è vincolante per
tutte le amministrazioni aggiudicatrici ed enti aggiudicatori o
realizzatori. Tale albo è organizzato presso la struttura centrale
di coordinamento di cui all'articolo 40, che provvede altresì
all'aggiornamento sulla base dei criteri predisposti dalla consulta
di cui al comma 3. L'ammissione all'albo, in ogni caso, deve
rispettare i principi della trasparenza e della non
discriminazione, anche in relazione agli imprescindibili obblighi
internazionali derivanti dall'appartenenza all'Unione europea.
5. Nel corso del periodo triennale di efficacia del sistema di
qualificazione, le imprese inserite possono essere cancellate
dall'albo di cui al comma 4 soltanto in relazione alla perdita di
uno dei requisiti stabiliti dalla deliberazione della Giunta
regionale di cui al comma 3. La cancellazione è disposta, con
deliberazione motivata della Giunta regionale, previa contestazione
degli addebiti ed assegnazione di un termine non inferiore a giorni
trenta per la presentazione di eventuali controdeduzioni. Contro la
deliberazione di cancellazione può essere proposto ricorso
amministrativo in opposizione alla Giunta regionale da esercitarsi
entro trenta giorni dalla data di conoscenza o conoscibilità della
predetta deliberazione. Il ricorso in opposizione non ha effetto
sospensivo. E' fatta salva la possibilità di cancellazione
spontanea dall'albo che è accettata con presa d'atto dalla Giunta
regionale.
6. Entro i sei mesi precedenti alla data di decorso del periodo
triennale di efficacia del sistema di qualificazione, la Giunta
regionale approva un avviso per gli appalti di lavori pubblici di
cui al comma 1. Tale avviso è pubblicato nel Bollettino ufficiale
della Regione, nonché sulla Gazzetta ufficiale della Repubblica
italiana. Tale avviso deve indicare lo scopo del sistema di
qualificazione e le modalità di accesso in relazione alle
specifiche tipologie di appalto in cui è articolato l'albo
regionale ed alle rispettive prescrizioni dettate dai criteri di
cui al comma 3.
7. L'aggiornamento semestrale dell'albo avviene con le modalità
specificate negli avvisi di cui al comma 6. E' fatto salvo l'onere
delle imprese iscritte all'albo di presentare la versione
aggiornata della documentazione soggetta a scadenza, ad eccezione
di quella direttamente rilasciata da organi ed uffici della
Regione.
8. Sulla base delle procedure di cui ai commi 6 e 7,
l'iscrizione all'albo è disposta con deliberazione della Giunta
regionale, conformemente al contenuto dei criteri di cui al comma
3, nonché agli avvisi di cui al comma 6.
9. L'iscrizione all'albo è condizione necessaria per la
partecipazione alle gare per l'affidamento degli appalti di lavori
pubblici di cui ai comma 1. Ai fini di ammissione alle procedure
non possono essere richiesti ulteriori requisiti di carattere
amministrativo, tecnico, economico e finanziario, né essere pretesi
documenti che siano già stati depositati ai fini dell'iscrizione
all'albo.
10. I criteri di cui al comma 3 prevedono le modalità di
controllo del possesso dei requisiti richiesti ai fini
dell'iscrizione all'Albo, in relazione ai principi desumibili dalla
normativa comunitaria, nonché alla vigente disciplina nazionale
antimafia ed in materia di prevenzione. Gli stessi criteri
disciplinano altresì l'ammissione alle pubbliche gare delle imprese
riunite in associazione temporanea o in consorzi, nonché per gli
altri soggetti attualmente previsti dall'articolo 10 della l.
109/1994.
Articolo 24 (Procedure di scelta del contraente negli appalti di
lavori pubblici di interesse regionale)
1. Gli appalti di lavori pubblici di interesse regionale aventi
importo superiore al limite di cui all'articolo 23, comma 1, sono
affidati mediante procedura aperta, cioè con l'asta pubblica, ove
ciascun concorrente può presentare direttamente l'offerta, ovvero
mediante procedura ristretta, cioè con licitazione privata, ove
soltanto i concorrenti invitati dalle amministrazioni
aggiudicatrici possono presentare offerta. Il ricorso alla
procedura negoziata, cioè alla trattativa privata, preceduta o meno
dalla pubblicazione di un bando di gara, è consentito soltanto
nelle ipotesi eccezionali tassativamente previste dall'articolo 27,
ove le amministrazioni aggiudicatrici consultano le imprese di
propria scelta e negoziano con una o più di esse le condizioni del
contratto.
2. Gli appalti possono essere affidati anche attraverso
appalto-concorso soltanto in seguito a motivata decisione delle
amministrazioni aggiudicatrici, sentito il parere del coordinatore
del ciclo di cui all'articolo 4, comma 3, per la realizzazione di
opere complesse ad elevata componente tecnologica, la cui
progettazione richieda il possesso di competenze specifiche o la
scelta tra soluzioni tecniche differenziate e specialistiche, la
cui manutenzione richieda un periodo medio-lungo di attività. Lo
svolgimento della gara è effettuato su una progettazione
preliminare, redatta ai sensi dell'articolo 12, nonché di un
capitolato prestazionale corredato dall'indicazione delle
prescrizioni delle condizioni funzionali, economiche e tecniche
inderogabili.
3. Gli appalti che abbiano per oggetto impianti speciali possono
essere affidati anche sulla base della progettazione definitiva
qualora il coordinatore del ciclo di cui all'articolo 4, comma 3,
con relazione motivata, accerti che la progettazione esecutiva
comporterebbe l'identificazione di un numero ristretto di
candidati. In tal caso, la redazione della progettazione esecutiva
di cui all'articolo 14 avviene a cura e a spese dell'appaltatore
che provvede alla trasmissione della medesima, entro i termini e
con le modalità indicate nel capitolato speciale, al coordinatore
del ciclo di cui all'articolo 4, comma 3, per la verifica di
conformità con le precedenti fasi di progettazione. Tale verifica
costituisce il presupposto per l'inizio dei lavori. Nell'ipotesi di
applicazione del presente comma, il capitolato speciale di cui
all'articolo 30, commi 3 e 4, deve obbligatoriamente stabilire i
criteri di calcolo delle penali per il ritardo, le specifiche
tecniche per la verifica delle rispondenze della progettazione
esecutiva con i precedenti livelli di progettazione, le modalità di
contestazione di eventuali inadempimenti e della loro correzione a
cura e a spese dell'appaltatore, nonché i presupposti per la
risoluzione del contratto e per l'incameramento della cauzione di
cui all'articolo 34, comma 1, in caso di persistenza degli
inadempimenti. Gli appalti di cui al presente comma, fermo restando
il rispetto di quanto previsto dall'articolo 15, comma 4, debbono,
in ogni caso, essere stipulati a corpo, ai sensi dell'articolo 326
della l. 2248/1865, all. F.
4. Gli appalti di lavori pubblici di interesse regionale, aventi
importo inferiore al limite fissato ai sensi dell'articolo 23,
comma 1, fatte salve le ipotesi di ricorso alla procedura negoziata
di cui all'articolo 27, o di ricorso all'appalto-concorso di cui
all'articolo 25, comma 4, sono sempre affidati mediante procedura
aperta, cioè con l'asta pubblica ove ciascun concorrente può
presentare direttamente l'offerta, ovvero mediante procedura
ristretta di cui all'articolo 26, sulla base del sistema di
qualificazione di cui all'articolo 23.
5. Nell'ambito delle procedure di affidamento degli appalti o
delle concessioni di cui alla presente legge è fatto tassativo
divieto alle amministrazioni aggiudicatrici ed agli enti
aggiudicatori o realizzatori, in deroga alla normativa vigente in
materia di procedimento amministrativo, di comunicare a terzi o di
rendere in qualsiasi altro modo noto:
a) l'elenco dei soggetti che hanno presentato offerte nel caso
di procedure aperte prima della scadenza del termine per la
presentazione delle medesime;
b) l'elenco dei soggetti che hanno fatto richiesta di invito o
che hanno segnalato il loro interesse nei casi di procedura
ristretta, di appalto-concorso o di gara informale che precede la
procedura negoziata, prima della comunicazione ufficiale, da parte
del soggetto appaltante o concedente, dei candidati da invitare
ovvero del soggetto individuato per l'affidamento a trattativa
privata.
Articolo 25 (Criteri di aggiudicazione degli appalti di lavori
pubblici)
1. L'aggiudicazione degli appalti di lavori pubblici, salvo le
tassative ipotesi previste dall'articolo 27, può avvenire:
a) col criterio del prezzo più basso, nel caso di ricorso a
procedura aperta, cioè ad asta pubblica, ovvero di ricorso a
procedura ristretta mediante licitazione privata;
b) col criterio dell'offerta economicamente più vantaggiosa,
risultante dalla valutazione comparata di cui al comma 3, nel caso
di ricorso alla procedura dell'appalto concorso.
2. Al fine dell'identificazione del prezzo più basso, ai sensi
del comma 1, lett. a), nei contratti da stipulare a misura
l'offerta deve essere formulata sulla base dei prezzi unitari,
anche riferiti ai sistemi o subsistemi di impianti tecnologici. Il
prezzo complessivo offerto è rappresentato dalla somma dei prezzi
unitari indicati per ciascuna voce corrispondente alla lista delle
categorie dei lavori e forniture, definita nei documenti di gara e
corredata dalla dichiarazione di accettazione della progettazione
esecutiva prevista dall'articolo 15, comma 1. Nel caso di lavori di
manutenzione periodica e di contratti da stipulare a corpo o parte
a corpo e parte a misura, il prezzo più basso è determinato sulla
base dell'indicazione del massimo ribasso sull'elenco prezzi o
sull'importo delle opere a corpo posti a base di gara, sempre
corredata dalla dichiarazione di accettazione della progettazione
esecutiva prevista dall'articolo 15, comma 1. Per le opere o
provviste a corpo il prezzo convenuto è fisso e invariabile,
secondo quanto stabilito dall'articolo 326, comma 2, della l.
2248/1865, all. F.
3. Il criterio dell'offerta economicamente più vantaggiosa di
cui al comma 1, lett. b), prende in considerazione, congiuntamente
al prezzo computato in base al comma 2, le proposte migliorative
offerte dai concorrenti con riferimento ai tempi di ultimazione dei
lavori, alle cauzioni e coperture assicurative, nonché al periodo
di garanzia per le componenti impiantistiche e alla struttura
organizzativa prevista per l'esecuzione del lavoro pubblico.
4. L'aggiudicazione degli appalti mediante appalto-concorso
avviene sempre con il criterio dell'offerta economicamente più
vantaggiosa, prendendo in considerazione i seguenti elementi
variabili in relazione all'opera da realizzare:
a) il prezzo;
b) il valore tecnico ed estetico delle opere progettate;
c) gli ulteriori requisiti previsti dal comma 3;
d) il costo di utilizzazione e di manutenzione.
5. Nei casi di cui ai commi 3 e 4, il bando di gara ovvero la
lettera d'invito e, comunque, il capitolato speciale d'appalto
devono indicare le modalità di attribuzione del punteggio in forma
percentuale da attribuire a ciascun elemento di giudizio e la
formula numerica con la quale individuare l'offerta più
vantaggiosa. L'ordine di importanza degli elementi di giudizio deve
risultare da una proposta motivata del coordinatore del ciclo di
cui all'articolo 4, comma 3, che deve essere approvata
dall'amministrazione aggiudicatrice contestualmente alla
progettazione preliminare o esecutiva, a seconda che si tratti di
appalto-concorso ovvero di procedura aperta o ristretta aggiudicate
con il criterio di cui al comma 1, lett. b). Tale proposta deve
altresì contenere una puntuale indicazione delle ragioni
eccezionali che possono eventualmente indurre a non attribuire la
prevalenza di punteggio alla valutazione della componente
economica.
6. Negli stessi casi di cui ai commi 3 e 4, l'aggiudicazione è
affidata ad una commissione giudicatrice nominata, successivamente
al termine ultimo per la presentazione delle offerte, dall'organo
competente nel rispetto dei criteri di imparzialità e di competenza
che, sulla base della vigente normativa comunitaria, statale e
regionale, sono puntualizzati con deliberazione della Giunta
regionale da adottarsi entro due mesi dall'entrata in vigore della
presente legge.
7. Nel caso di affidamento di appalti mediante il criterio del
prezzo più basso, di cui al comma 1, lett. a), l'accertamento
dell'anormalità delle offerte avviene secondo le modalità di cui
all'articolo 30 della dir. 93/37/CEE. Tale accertamento è
obbligatorio per tutti gli appalti pubblici di importo pari o
superiore a 5 milioni di ECU, IVA esclusa, e con riferimento a
tutte le offerte ammesse. A tal fine, le amministrazioni
aggiudicatrici, nonché gli altri enti aggiudicatori o realizzatori,
possono prendere in considerazione esclusivamente giustificazioni
fondate sull'economicità del procedimento di costruzione o delle
soluzioni tecniche adottate o sulle condizioni particolarmente
favorevoli di cui gode l'offerente, con esclusione, comunque, di
giustificazioni relativamente a tutti quegli elementi i cui valori
minimi sono stabiliti da disposizioni legislative, regolamentari o
amministrative ovvero i cui valori sono rilevabili da dati
ufficiali. Le offerte debbono essere corredate, fin dalla loro
presentazione, da giustificazioni relativamente alle voci di prezzo
più significative, che complessivamente rappresentino almeno il
settantacinque per cento dell'importo posto a base d'asta nel bando
di gara.
8. Per i lavori pubblici di importo inferiore alla soglia
comunitaria, le amministrazioni aggiudicatrici e gli enti
aggiudicatori o realizzatori, ai fini dell'accertamento
dell'anormalità delle offerte, sono tenuti a verificare prima
dell'aggiudicazione definitiva l'offerta che ha presentato il
prezzo più basso. La verifica è effettuata confrontando l'offerta
con i prezzi minimi di riferimento riscontrabili nell'elenco prezzi
di cui all'articolo 42 e valutando le giustificazioni prodotte
dall'offerente relativamente alle sole voci di prezzo che si
discostano per difetto dal minimo di riferimento. Il coordinatore,
verificata l'offerta con esito positivo, autorizza l'aggiudicazione
definitiva, mentre, in caso di esito negativo, sottopone ad analoga
verifica l'offerta che segue in graduatoria fino ad individuare
l'offerta non anomala.
9. Entro un mese dall'entrata in vigore dell'elenco prezzi di
cui all'articolo 42, la Giunta regionale, con apposita
deliberazione, determina le modalità di applicazione della
procedura di valutazione delle offerte anomale ai sensi del comma
8.
10. La procedura di valutazione dell'anormalità delle offerte
deve concludersi entro quarantacinque giorni dalla data
dell'esperimento della gara a cura del coordinatore del ciclo di
cui all'articolo 4, comma 3.
11. Ai fini della verifica dell'anormalità delle offerte di cui
ai commi 7 e 8, le amministrazioni aggiudicatrici e gli enti
aggiudicatori o realizzatori assumono come criterio di riferimento
l'elenco prezzi approvato dalla Giunta regionale ai sensi
dell'articolo 42, comma 1.
12. Nelle procedure aperta e ristretta, ove sia previsto il
criterio del prezzo più basso di cui al comma 1, lett. a),
l'ufficiale rogante o il seggio di gara investiti
dall'amministrazione aggiudicatrice provvedono direttamente
all'aggiudicazione definitiva del contratto dopo aver verificato la
regolarità e la completezza della documentazione e dopo aver
espletato le procedure di valutazione dell'anormalità dell'offerta.
Il provvedimento di aggiudicazione vincola direttamente
l'aggiudicatario e vincola l'amministrazione aggiudicatrice solo in
seguito al provvedimento assunto dal dirigente competente ai sensi
dell'articolo 5 della l.r. 45/1995 o, per gli enti diversi dalla
Regione, dal competente organo deliberativo che interviene nei
successivi trenta giorni. Entro quindici giorni dall'esecutività
del provvedimento, l'organo competente alla stipulazione del
contratto invita l'aggiudicatario per la sottoscrizione del testo
che riproduce le condizioni contrattuali.
13. Nella procedura aperta o ristretta, ove sia previsto il
criterio dell'offerta economicamente più vantaggiosa di cui al
comma 1, lett. b), nonché nell'appalto-concorso, nella procedura
negoziata e nella concessione di lavori pubblici, l'aggiudicazione
definitiva avviene sempre con provvedimento del dirigente
competente o del competente organo deliberativo su proposta della
commissione giudicatrice che deve pronunciarsi entro trenta giorni.
Entro quindici giorni dall'esecutività del provvedimento di
approvazione l'organo competente invita l'aggiudicatario per la
sottoscrizione del contratto.
Articolo 37 (Realizzazione di lavori pubblici con capitale di
rischio privato)
1. Al fine della realizzazione di infrastrutture pubbliche
idonee a soddisfare un bisogno collettivo, senza oneri finanziari
diretti a carico della Regione ovvero di altra amministrazione
aggiudicatrice di cui all'articolo 3, comma 2, il soggetto
promotore di cui all'articolo 2, comma 1, lett. g), può promuovere
la realizzazione dell'opera interamente a proprie spese, mediante
l'affidamento di una concessione di lavori pubblici di cui
all'articolo 35, ovvero la costituzione di una società a
partecipazione pubblica di cui all'articolo 36.
2. L'offerta può riguardare la realizzazione di un'opera
mediante l'integrazione o lo sviluppo di una progettazione
definitiva o esecutiva già nella disponibilità dell'amministrazione
aggiudicatrice, ovvero può concernere la realizzazione di un'opera
sulla base di una nuova progettazione, a cominciare dal livello
preliminare. In entrambi i casi, la proposta deve indicare
l'importo delle spese sostenute per la redazione della
progettazione medesima, corredata di un piano economico-finanziario
con la specificazione delle caratteristiche del servizio e della
gestione e con l'indicazione dei soggetti finanziatori e delle
garanzie offerte. Detto importo è comprensivo anche dei diritti di
ingegno di cui agli articolo 2578 e seguenti del codice civile.
3. L'offerta è inammissibile qualora il suo contenuto non
risulti conforme agli strumenti urbanistici vigenti, approvati e
adottati, nonché agli atti pianificatori in tema di lavori pubblici
di cui alla presente legge.
4. Il soggetto promotore è tenuto alla pubblicazione
dell'offerta per estratto, secondo le modalità previste per i bandi
di gara di importo corrispondente in base alla presente legge,
nonché alla vigente normativa comunitaria e nazionale. Nei trenta
giorni successivi alla pubblicazione dell'ultimo degli avvisi di
cui al presente comma, chiunque può presentare osservazioni
sull'offerta e sull'eventuale progettazione ad essa acclusa.
5. Nel caso di più proposte fra loro incompatibili,
l'amministrazione aggiudicatrice è tenuta ad assicurare la
preferenza alla proposta che assicuri il maggior vantaggio
patrimoniale per l'amministrazione aggiudicatrice, il miglior
contributo allo sviluppo economico e sociale delle comunità locali
ed il minor impatto sull'ambiente, secondo parametri obiettivi e
trasparenti desumibili dagli atti pianificatori in tema di lavori
pubblici di cui alla presente legge.
6. Laddove l'amministrazione aggiudicatrice, tenuto conto delle
osservazioni presentate in base al comma 4, ritenga di accogliere
la proposta presentata dal soggetto promotore, eventualmente
prescelto in base al comma 5, essa procede all'indizione di una
pubblica gara per l'affidamento della concessione di lavori
pubblici ovvero per la selezione dei soci privati in seno alla
società a partecipazione pubblica, nel rispetto della disciplina
generale dettata dalla presente legge nonché dalle ulteriori
disposizioni, comunitarie e nazionali, di volta in volta
applicabili, così come integrate dai commi 7, 8, 9 e 10.
7. I partecipanti alla pubblica gara, ad eccezione del soggetto
promotore, devono versare, in aggiunta ad ogni altra prescrizione,
una cauzione, in una delle forme previste dalla presente legge, in
misura pari alle spese quantificate in base al comma 2.
8. Nell'ambito della pubblica gara, il soggetto promotore ha
diritto di prelazione sull'affidamento della concessione di lavori
pubblici o sulla selezione dei soci privati in seno alla società a
partecipazione pubblica nel rispetto delle condizioni dell'offerta
risultata vincente. Le modalità e i tempi per l'eventuale esercizio
della prelazione sono predeterminati nel bando di gara.
9. In caso di mancato esercizio del diritto di prelazione di cui
al comma 8, il soggetto promotore ha diritto al pagamento, da parte
dell'amministrazione aggiudicatrice, dell'importo quantificato in
base al comma 2.
10. In caso di esercizio del diritto di prelazione di cui al
comma 8, il soggetto promotore deve versare al migliore offerente
una somma pari al cinquanta per cento del medesimo importo
quantificato in base al comma 2, a titolo di rimborso forfetario
per le spese da questo sostenute per la partecipazione alla
gara.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Come ho già avuto modo di sottolineare in
sede di esame del provvedimento in I commissione, le varie
modificazioni che vengono proposte all'approvazione del Consiglio
regionale non vanno a stravolgere l'impalcatura originaria del
disegno di legge. La Giunta regionale, pur ribadendo la competenza
primaria da parte dell'amministrazione regionale sull'argomento dei
lavori pubblici in riferimento all'articolo 2 dello statuto, ha
recepito alcune delle osservazioni fatte dal presidente della
commissione di coordinamento, in particolare sull'articolo 17, dove
si ribadisce la non possibilità da parte dei magistrati di eseguire
dei collaudi, oppure in base alle osservazioni fatte sull'articolo
25, che sono più che altro delle osservazioni di tipo formale.
Invece si è ribadito il contenuto sulle due osservazioni più
sostanziali, che andavano ad incidere sul ruolo del soggetto
promotore previsto dall'articolo 2, comma 1, della legge e sulla
previsione del disegno di legge della possibilità di costituire un
albo di preselezione a livello regionale, sancito dall'articolo 23.
Sia per quanto attiene il soggetto promotore sia per quanto attiene
la previsione dell'articolo 23 sull'albo di preselezione, si è già
avuto modo di sostenere in un incontro con il presidente della
commissione di coordinamento la validità di questa scelta fatta
dall'amministrazione regionale.
Per quanto attiene il ruolo del soggetto promotore, si è
prodotto una documentazione legislativa a sostegno di quanto
approvato dal Consiglio regionale: in particolare una sentenza
della corte costituzionale, che prevede la non previsione del
divieto di ricorso ad albi speciali di fiducia come forme
semplificate di qualificazione per l'affidamento dei lavori
pubblici, stabilito dall'articolo 8, 8° comma, legge 11 febbraio
'94, n. 109, divieto che non si applica alle regioni e province
autonome, che sono infatti non incluse nel novero dei soggetti
indicati dall'articolo 2.
Quindi l'albo di preselezione viene mantenuto con qualche
piccola modificazione per quanto attiene le caratteristiche che
devono avere i soggetti per essere iscritti a questo albo, anche se
riteniamo che l'albo previsto dal disegno di legge approvato dal
Consiglio regionale non sia un albo speciale, bensì è una forma di
pre-qualifica che dovrebbe accelerare tutta la fase di
predisposizione degli appalti dei lavori pubblici.
Per quanto attiene invece il ruolo del soggetto promotore,
abbiamo prodotto al presidente della commissione di coordinamento
un testo di legge già pubblicato sulla Gazzetta ufficiale, prodotto
dalla regione Sicilia, dove la figura del soggetto promotore
addirittura è ancora maggiormente rafforzativa rispetto a quanto
abbiamo previsto noi nel nostro disegno di legge. Infatti noi
prevediamo che qualsiasi tipo di iniziativa portata avanti da un
soggetto promotore venga attuata mediante gara; la regione Sicilia
prevede addirittura la possibilità di un affidamento diretto al
soggetto promotore, qualora nei trenta giorni successivi alla
pubblicazione degli avvisi relativi all'iniziativa nessuno proponga
delle osservazioni sul progetto.
Penso che, con le motivazioni prodotte già verbalmente con il
presidente della commissione di coordinamento e poi recepite dal
testo che andiamo a riapprovare, lo stesso lo si possa riapprovare
con le modificazioni in base all'articolo 31 dello statuto
speciale.
Presidente E' aperta la discussione generale. Se nessuno chiede
la parola, dichiaro chiusa la discussione generale.
Si passa all'esame dell'articolato così come previsto
dall'articolo 31 dello statuto speciale.
Pongo in votazione l'articolo 2:
Presenti: 28
Votanti e favorevoli: 24
Astenuti: 4 (Collé, Linty, Marguerettaz e Marco Viérin)
Presidente Pongo in votazione l'articolo 17:
Presenti: 28
Votanti e favorevoli: 24
Astenuti: 4 (Collé, Linty, Marguerettaz e Marco Viérin)
Presidente Pongo in votazione l'articolo 23:
Presenti: 28
Votanti e favorevoli: 24
Astenuti: 4 (Collé, Linty, Marguerettaz e Marco Viérin)
Presidente Pongo in votazione l'articolo 24:
Presenti: 28
Votanti e favorevoli: 24
Astenuti: 4 (Collé, Linty, Marguerettaz e Marco Viérin)
Presidente Pongo in votazione l'articolo 25:
Presenti: 28
Votanti e favorevoli: 24
Astenuti: 4 (Collé, Linty, Marguerettaz e Marco Viérin)
Presidente Pongo in votazione l'articolo 37:
Presenti: 28
Votanti e favorevoli: 24
Astenuti: 4 (Collé, Linty, Marguerettaz e Marco Viérin)
Presidente Ha chiesto la parola il Vicepresidente Marco Viérin
per dichiarazione di voto.
Viérin M. (PpVA) Non ho chiesto la parola nella discussione
generale, proprio perché l'abbiamo fatta in maniera approfondita la
volta scorsa, è chiaro però che in merito a queste modifiche ed a
seguito dei rilievi della commissione di coordinamento un'analisi
va fatta. Emergono tutte quelle considerazioni che noi avevamo
fatto in discussione generale la volta scorsa. Emerge anche la
superficialità del disegno di legge: ricordo che non si cambia con
queste modifiche il succo della legge.
Le cose peggiori che vedevo e vedo in questo disegno di legge
sono che non si cambierà la burocrazia che oggi esiste per eseguire
le procedure di appalto. Ancora di più: queste stesse cose ce le
hanno dette anche le associazioni interessate e gli enti locali
interessati.
Inoltre, rimane in piedi la figura del coordinatore esterno. Non
voglio tediare i colleghi, però questa figura è pericolosissima
perché non si prevede un limite, quindi sempre gli enti locali e
gli enti pubblici nel complesso potranno utilizzare un
collaboratore esterno, che si traduce in una spesa in più e in un
potere dato nelle mani di un esterno, e non si andrà invece verso
quella finalità che ha la legge nazionale 109, che concede un tempo
massimo di tre anni per l'utilizzo di esterni sufficienti a
riqualificare i propri addetti, i propri uffici, il proprio
personale. Quindi, non si farà niente per cercare di istruire il
personale degli enti locali, per evitare l'assegnazione di questi
compiti a figure esterne.
Di pari passo c'è l'ufficio regionale di coordinamento per
l'assistenza agli enti locali, perché chiaramente questi ultimi si
troveranno di fronte a delle barriere insuperabili e dovranno
rivolgersi per la gran parte a questo ufficio regionale. Ma qui
vale lo stesso ragionamento di poc'anzi, cioè questo servizio può
essere anche demandato, se non lo si può fare con risorse proprie,
ad una società di servizi esterna. E quali saranno queste società
di servizi esterne? Lo vedremo fra alcuni mesi, se la legge verrà
approvata dal coordinamento.
In conclusione, condivido la necessità di affrontare questa
problematica, ma si poteva fare sicuramente meglio. Inoltre manca
in questa legge una effettiva sburocratizzazione, manca quella
marcia in più per dare celerità agli appalti e semplificazione
degli stessi.
Quindi ci asterremo dal votare questo provvedimento per queste
motivazioni e per quelle che già avevamo detto la volta scorsa.
Presidente Ha chiesto la parola l'Assessore ai lavori pubblici,
Lavoyer, per dichiarazione di voto.
Lavoyer (ADP-PRI-Ind) Posso accettare tutte le altre critiche
del Consigliere Viérin, non posso accettare quella della
superficialità. Voglio solo sottolineare due cose: intanto, questo
testo di legge nasce da un lavoro approfondito di consiglieri di
due commissioni consiliari, che fanno parte sia della maggioranza
che dell'opposizione, un lavoro approfondito che è durato 5-6 mesi,
quindi assolutamente non è un testo superficiale.
Ho avuto già modo di sottolineare che, malgrado la complessità
del testo, le osservazioni della presidenza della commissione di
coordinamento siano state osservazioni abbastanza contenute.
In questi giorni si legge sui giornali - ed è la seconda cosa
che voglio sottolineare - che anche a livello nazionale si
evidenzia l'esigenza, per avere chiarezza e norme sicure, di avere
un testo unico coordinato; ebbene, la Valle d'Aosta in questo senso
penso che si sia mossa correttamente perché questo è un testo unico
coordinato, che contiene anche il regolamento su tutta la materia
dei lavori pubblici.
Presidente Pongo in votazione la legge nel suo complesso:
Presenti: 29
Votanti e favorevoli: 25
Astenuti: 4 (Collé, Linty, Marguerettaz e Marco Viérin)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK