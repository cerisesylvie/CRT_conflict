Consiglio Regionale della Valle d'Aosta - Oggetto del Consiglio n. 2445 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 2445 del 6 febbraio 2002 - Resoconto
OGGETTO N. 2445/XI Criteri di applicazione
dell’articolo 30 della L.R. 3/1998 sulle
sponsorizzazioni ad atleti valdostani di rilevanza nazionale.
(Interrogazione)
Interrogazione Preso atto che, recentemente, sono state
sollevate polemiche circa l'attribuzione delle sponsorizzazioni
agli atleti valdostani di rilevanza nazionale;
Richiamato il contenuto dell'articolo 30 della legge regionale
n. 3/1998;
Osservato che la legge consente margini di discrezionalità;
Lette le deliberazioni della Giunta regionale relative
all'approvazione delle richieste di sponsorizzazione;
il sottoscritto Consigliere regionale
Interroga
l'Assessore competente per sapere:
1) quali sono i criteri utilizzati per stabilire il concreto
corrispettivo della sponsorizzazione ai singoli atleti, ammessi al
beneficio ai sensi del citato articolo 30 della legge 3/1998;
2) se si sono verificate disparità di trattamento in riferimento
ad atleti che hanno sostanzialmente ottenuto gli stessi risultati e
quali sono le ragioni che hanno indotto la Giunta ad erogare
importi quantitativamente diversi.
F.to: Curtaz
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
La legge n. 3/1998 individua i soggetti
beneficiari aventi i requisiti necessari per
l’accesso alla sponsorizzazione,
l’articolo 30 appunto, nonché
l’entità massima della sponsorizzazione per ciascuna
categoria di atleti in possesso dei titoli sportivi
conquistati.
Nulla è specificato invece in merito agli importi minimi; a
titolo informativo si comunica che anche gli importi massimi
previsti dalla legge non sono mai stati applicati; questo è molto
importante perché anche per le stesse discipline vi sono dei
livelli diversi a seconda delle caratteristiche
dell’atleta e cioè: categoria A, fino a un massimo
di 90 milioni; categoria B, fino a un massimo di 50 milioni;
categoria C, fino a un massimo di 20 milioni; questi sono i tetti
massimi che peraltro mai sono stati applicati. Voglio solo
sottolineare che mediamente le somme a disposizione nel bilancio
regionale sono di 220-250 milioni all’anno
complessivi, l’ultimo anno in particolare
c’è stata una riduzione di risorse anche in questo
capitolo a seguito di scelte legate ad interventi
dell’alluvione.
Per quanto attiene i criteri utilizzati per determinare
l’importo della sponsorizzazione, non esistendo
delle indicazioni precise, se non quelle sopra specificate,
nell’istruire la richiesta di sponsorizzazione gli
uffici forniscono alla Giunta, che è chiamata a decidere gli
importi in via definitiva, notizie sufficienti alla completa
valutazione di ciascun atleta richiedente.
Le notizie, che vengono evidenziate dagli uffici, sono quelle
oggettivamente rilevabili dalla documentazione fornita dalla
federazione e dall’atleta stesso, anche perché la
sponsorizzazione non avviene direttamente
all’atleta, ma avviene tramite federazione.
In sostanza, i criteri tengono conto della popolarità della
disciplina sportiva in ambito nazionale, di conseguenza quella più
seguita dalle televisioni e dai giornali; i titoli sportivi
conseguiti dall’atleta; il programma delle gare
previsto dai tecnici federali per l’atleta
interessato, di norma agli atleti, che richiedono per la prima
volta la sponsorizzazione, viene fissata la cifra più bassa; è
uguale per tutti gli atleti della medesima specialità e della
stessa categoria, ma non sempre, a volte, anche a fronte di
categorie diversificate, nel primo ingresso gli atleti della stessa
specialità hanno lo stesso trattamento, in merito ad eventuali
differenziazioni di trattamento fra diversi atleti si fa presente
che questo può succedere a seconda della tipologia delle
discipline, per la stessa disciplina difficilmente ci sono dei
trattamenti diversificati.
Dobbiamo tener conto che la suddivisione di anno in anno per
quanto attiene le sponsorizzazioni dei singoli atleti avviene in
base alle disponibilità di bilancio, per esempio,
nell’anno sul quale sono state sollevate le
polemiche, che vengono riprese dall’interrogante,
avevamo a disposizione circa 180 milioni complessivi e insieme a
questo occorre tener conto che quest’anno ci sono
cinque nuovi ingressi di atleti. Voglio anche sottolineare per
correttezza che tutti gli atleti, che già gli anni precedenti
avevano avuto la sponsorizzazione, quest’anno hanno
avuto una riduzione.
Posso elencare i più importanti: ad esempio, Sonia Viérin ha
preso circa 10 milioni in meno rispetto all’anno
precedente, Parini Margherita ha preso circa 10 milioni in meno
rispetto all’anno precedente, altrettanto hanno
avuto una diminuzione Carrozza Manuel, Ceresa Annalisa, Grange
Michel, Schieppati Alberto, Seletto Erik. C’è stato
un unico aumento, peraltro che ci pareva giustificato, di circa 5
milioni nei confronti di Margaglio Maurizio, campione del mondo di
pattinaggio, per un importo di sponsorizzazione pari a circa 20
milioni (10.330 euro).
Sui nuovi ingressi, praticamente, per quanto attiene lo slittino
in particolare, tutti hanno avuto lo stesso trattamento, ma voglio
anche sottolineare che nello slittino c’erano:
Giannelli Emanuele che, essendo nella categoria A, teoricamente
avrebbe potuto prendere fino a 90 milioni; Perrin Eddy che era
nella categoria A, sempre nuovi ingressi; Pieiller Daniele era
nella categoria B ma, malgrado ciò, visti gli importi non
importanti, abbiamo cercato in accordo con la federazione di
mantenere lo stesso tipo di trattamento, poi ci sono altri due
nuovi ingressi, che però sono di altre categorie, e sono i Signori
Bonaldi Sergio e Zini Mara. Mi pare quindi che queste siano delle
scelte che sono state operate con attenzione, senza la volontà di
penalizzare nessuno, in particolare la polemica specifica più
legata ad un confronto con un atleta sponsorizzato
nell’anno precedente non sta assolutamente in piedi
perché questo atleta erano anni che otteneva la sponsorizzazione
gareggiando a dei livelli certamente superiori dal punto di vista
dei risultati, ma poi non può essere fatto il paragone in una
situazione dove un anno le richieste possono essere per dieci
atleti, l’anno successivo per quindici e, quando le
disponibilità di bilancio permettevano situazioni più positive di
gratificazione rispetto a questi atleti, che
quest’anno, anche quelli che da anni beneficiano
della sponsorizzazione, hanno ottenuto una diminuzione.
Il paragone però non è proponibile perché nel primo ingresso non
viene sponsorizzato quanto è stato fatto, uno acquisisce solo i
requisiti per poter accedere, mentre è l’anno
successivo che si verifica, dopo il primo anno di ingresso nella
sponsorizzazione, quali sono stati i risultati ottenuti per poi
poter - sempre tenuto conto dei limiti di bilancio e
dell'importanza della disciplina - andare ad una sponsorizzazione
in via definitiva dal punto di vista dell’importo.
Questo è quanto è stato fatto, anche in base all elaborazione dei
dati dell’ufficio, e quanto la Giunta ha ritenuto
serenamente di dover distribuire; non ci sono dei criteri oggettivi
matematici, però l'impostazione delle scelte è questa e la linea è
quella di avere comunque un trattamento equo ed omogeneo a seconda
delle singole categorie.
Président
La parole au Conseiller Curtaz.
Curtaz (PVA-cU)
Mi premeva soprattutto con questa
interrogazione che venisse chiarita una cosa e su questo punto
posso addirittura dichiararmi soddisfatto perché, a seguito di
questa polemica, polemica che ha generato la mia interrogazione -
anche se è soltanto il pretesto, tant’è che non
faccio nessun riferimento a nominativi o a casi particolari -,
c’è stata una reazione da parte della Giunta.
L'Assessore ha fatto riferimento ad una legge regionale e quindi ad
un procedimento "automatico" per cui nessuno aveva da lamentare
niente; questa è stata la versione della Giunta, di fronte alle
proteste di un atleta data all'opinione pubblica.
Oggi l’Assessore, più correttamente, mi dice che
c’è una discrezionalità molto ampia prevista dalla
legge, perché l’articolo 30 stabilisce che
l’entità della sponsorizzazione è determinata in
relazione all’efficacia promozionale
dell’intervento, quindi, niente di più soggettivo
nell’individuare un atleta come veicolo di
pubblicità per la Valle d’Aosta.
Per questo sono grato all’Assessore oggi di aver
fatto chiarezza su questo punto.
Fatta questa premessa però, e dato atto
all’Assessore di questa versione, che è conforme a
quanto effettivamente previsto dalla legge, devo contestare quanto
l’Assessore ha detto in maniera piuttosto abile: che
non ci sono criteri matematici, che ci sono differenziazioni fra le
varie discipline, poi ha insistito su un "difficilmente" ci
sarebbero differenziazioni fra atleti delle medesime discipline,
eccetera.
Purtroppo devo rilevare - e tanto per evitare equivoci eviterò
di fare l’esempio dello slittino perché non voglio
essere strumentale a polemiche di altri -, che proprio nella
deliberazione che voi avete approvato alla fine del 2001
relativamente alle sponsorizzazioni 2001-2002 - e qui vorrei fare
un inciso: forse sarebbe meglio deliberarle un po' prima queste
cose perché un atleta che deve cercarsi uno sponsor non può
aspettare, non dico a metà stagione, ma a un terzo di stagione ? -,
ma chiudo la parentesi, per dirle, Assessore, che scorrendo
l’elenco degli sponsorizzati, ci sono per le
discipline sciistiche degli atleti in squadra A nazionale che
prendono meno di atleti in squadra B nazionale, poi lei mi dirà che
ci sono delle giustificazioni e io non so quali sono, ma questo è
scritto qui.
Ci sono degli atleti, ripeto, in squadra A nazionale che
prendono meno di atleti in squadra B nazionale! Allora non mi si
può dire che uno che è in squadra B, che non fa la Coppa del mondo
se non raramente, che non fa gare di una certa importanza, che non
ha nessuna possibilità di andare alle Olimpiadi, veicola
promozionalmente la Valle d’Aosta meglio di uno che
è in squadra A perché questi sono i dati.
Allora diciamo che ci sono delle valutazioni discrezionali e che
questa è la realtà che emerge dai dati. Anche il discorso del primo
ingresso è molto discutibile, è un criterio, ma è molto discutibile
perché se nasce un nuovo Tomba, al primo ingresso gli diciamo:
"No, tu non puoi prendere più di 7 milioni lordi?"
. Mi
sembra una cosa assurda e un criterio discutibile anche questo?
(interruzione dell’Assessore Lavoyer, fuori
microfono)
? il problema del bilancio è diverso, stiamo parlando di
ripartizione, di trattamento differenziato per situazioni analoghe.
Anzi, se vuole, dopo il mio intervento, Assessore, le farò anche
nome e cognome di persone, che hanno non una categoria di legge, ma
una capacità riconosciuta dal punto di vista sportivo inferiore,
che ricevono più soldi di chi ha una qualificazione superiore.
Vede, e finisco subito, se il Presidente mi concederà trenta
secondi, quello che mi dà più fastidio in questa vicenda non è
tanto il "caso di Tizio, Caio o Sempronio", ma è che ragazzi
giovani che si avvicinano all'attività sportiva, che dovrebbe
essere per definizione un'attività dove tutti concorrono con le
stesse armi, dove tutti devono avere uguali potenzialità, uguali
mezzi, in questo caso uguali sponsorizzazioni in caso di situazioni
analoghe, si trovano di fronte ad una realtà diversa, ad un mondo
che nel suo piccolo produce ingiustizie. Secondo me questa è la
cosa grave perché si dà un cattivo esempio a questi ragazzi che
fanno sport, credendo in certi principi. Questa è la cosa più
brutta in tutta questa vicenda. Chiedo che nei prossimi anni da
parte dell’Assessore competente e della Giunta ci
sia più attenzione su queste cose.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK