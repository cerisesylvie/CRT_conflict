Consiglio Regionale della Valle d'Aosta - Oggetto del Consiglio n. 2001 del 6 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
CREDITO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2001 del 6 aprile 2016 - Resoconto
OGGETTO N. 2001/XIV - Approvazione di risoluzione: "Impegno a
sollecitare gli istituti bancari presenti sul territorio regionale
ad informare le aziende del comparto agricolo sulle opportunità
previste dall'accordo MIPAAF /ABI".
Viérin M. (Presidente) -
Punto n. 51.03 all'ordine del
giorno, ricordo a tutti che si discute sul secondo testo
distribuito. La parola al collega Nogara per l'illustrazione.
Nogara (UVP) -
Qui mi riallaccio all'interpellanza, o
interrogazione, fatta ieri su questo accordo stretto dal Ministro
Martina per il Ministero delle politiche agricole, alimentari e
forestali con il presidente dell'ABI Antonio Patuelli.
Con questa risoluzione che abbiamo avuto modo nella seconda
stesura di concordare anche con l'Assessore Testolin, l'Assessore
Perron e il Presidente, forse in un primo tempo non era stata
impostata correttamente, però ci siamo accordati per sollecitare
gli istituti bancari presenti sul territorio valdostano che hanno
aderito all'accordo nazionale tra ABI e MIPAAF. Questo per dare una
diffusione di informazioni su questo accordo molto importante per
il settore agricolo.
Però vorrei fare una piccola divagazione, nel senso che queste
sono banche, noi però qui in Valle d'Aosta ci ritroviamo che spesso
i mutui passano per Finaosta.
Io mi auguro - come è stato fatto anche nel caso degli
albergatori, che si sono fatte delle moratorie per i mutui che
dovevano pagare - che il Governo regionale abbia la stessa
sensibilità anche nell'ambito agricolo e sia possibile interloquire
con Finaosta. Non vedo grosse differenze. Infatti Finaosta potrebbe
fare la stessa cosa - come ha sempre fatto anche con gli
albergatori - fare una moratoria nel senso di sospendere le rate di
mutuo anche per gli agricoltori che hanno acceso un mutuo con
Finaosta.
Questa è una richiesta che si fa, che non c'entra assolutamente
con questa risoluzione, però mi sembra abbastanza logico che alla
luce di una situazione del genere, anche Finaosta possa avere un
occhio di riguardo per il mondo agricolo in difficoltà, come poteva
essere per il mondo degli albergatori in difficoltà in questi
anni.
Presidente -
Siamo in discussione generale, la parola al
collega Chatrian.
Chatrian (ALPE) -
Il collega Nogara ha già illustrato
molto bene la risoluzione. L'obiettivo da parte nostra è andare in
una direzione simile, per quanto di competenza, e comunque
incastrare l'accordo firmato a livello nazionale. L'accordo a
livello nazionale prevede: "il meccanismo per la sospensione dei
pagamenti dei mutui sottoscritti dalle imprese allevatoriali
attraverso le misure del fondo latte per la ristrutturazione dei
debiti degli allevatori del Ministero e l'accordo per il credito
2015". Quindi questa è un po' la sintesi dell'accordo. In più, le
imprese che non accedono ai benefici del fondo latte, anche
appartenenti ad altri comparti del settore agroalimentare, possono
comunque ottenere la sospensione del pagamento della quota capitale
della rata di mutuo, secondo quanto previsto dall'accordo per il
credito 2015 o alle condizioni migliorative che sono in via di
definizione da parte del Ministero con le singole banche. Questo è
il passaggio fondamentale - non so se condivide l'Assessore
Testolin - dell'accordo firmato tra Patuelli e Martina.
Oltre a questo protocollo siglato il 16 marzo, servono
comunque risposte nuove ad una delle più forti crisi strutturali
del settore lattiero casearia europeo.
Ma non dimentichiamoci del nostro, perché, non so se a voi
capita di sentirlo, più volte in questo momento a livello nazionale
si parla di prezzo del latte, da noi con un disciplinare
particolare, blindato e con dei costi di gestione molto più
elevati, la differenza tra costi e ricavi è nettamente più alta che
non a livello italiano, dove comunque i numeri la fanno da padrone
e i grandi ettari fanno la differenza.
Per questo, si sta lavorando da mesi alla situazione degli
allevatori e l'accordo di oggi per la moratoria dei mutui per due
anni e mezzo è un concreto passo in avanti.
Ancora un'ultima considerazione che va in questa direzione.
L'intesa mira anche a diffondere una maggiore conoscenza delle
soluzioni descritte e a indicare la possibilità che i benefici da
essi previsti possano essere cumulati per realizzare il massimo
vantaggio per le imprese. Questo è un altro tassello comunque
importante. Speriamo questa nostra risoluzione sia approvata dal
Governo, ma soprattutto che ci sia la possibilità di diffondere e
informare di queste opportunità tutti gli allevatori e tutte le
aziende agricole.
Presidente -
La parola al collega Grosjean.
Grosjean (UVP) -
Per ribadire un concetto, visto che il
bilancio non è più quello di una volta, sicuramente dobbiamo tenere
d'occhio tutto quello che succede a livello nazionale e a livello
europeo. Quindi non possiamo più permettere che i nostri
agricoltori rimangano a bocca asciutta di fronte a qualsiasi
opportunità. È chiaro che molte prospettive per le nostre piccole
aziende non sono paragonabili a quelle delle grosse aziende a
livello nazionale, ma io sono sicuro che nelle pieghe di tutte
queste iniziative, parlavamo anche di ISMEA nell'altro Consiglio,
qualche possibilità di finanziamento probabilmente riusciamo a
trovarla, invitando anche ad approfondire, per esempio, tutto
quello che riguarda il finanziamento dei consorzi.
Non è detto che a livello ministeriale non ci siano delle linee
o delle possibilità di agganciarsi a qualche finanziamento. Quindi,
in questo momento dove le finanze locali sono quello che sono,
credo che l'impegno dell'Assessore all'agricoltura in questo caso,
ma direi della Giunta, dell'Assessore alle finanze in particolare,
sia proprio quello di approfondire tutte le prospettive, tutte le
possibilità che vengono messe sul mercato.
Presidente -
Non ci sono altre richieste, chiudiamo la
discussione generale. La parola Assessore Testolin, per la
replica.
Testolin (UV) -
Evidentemente la risoluzione così com'è
stata strutturata, va da sé che la sottoscriviamo, l'abbiamo
scritta a quattro mani, l'abbiamo condivisa, ci siamo confrontati
anche per capire quale doveva essere il senso di questa risoluzione
che assolutamente condividiamo. Solo due precisazioni. Una, che
questo tipo di iniziative sono circoscritte a dei progetti che lo
Stato aveva, tramite il Ministero, già messo in opera a livello
nazionale e proprio per sottolineare anche il peso che vogliamo
dare a questo tipo di iniziativa - così come peraltro per quella
presentata la volta scorsa su ISMEA, anche questi sono dei fondi
che poi vengono erogati su garanzia ISMEA - mi sono preso la briga
già di sentire i referenti dell'ABI per capire a che punto erano
anche le procedure operative da questo punto di vista.
In realtà, su questo discorso manca ancora un decreto attuativo
da parte del Ministero. Ma, al di là di questo, sarà assolutamente
nostra premura svolgere tutte quelle azioni di sensibilizzazione,
così diceva anche il collega Grosjean, su altre puntuali iniziative
di ogni istituto, proprio per cercare di coinvolgere al massimo il
mondo del credito rispetto agli attuali bisogni delle aziende
agricole, di tutte le aziende che sono a disposizione. Anche
tenendo conto che per tutta una serie di motivi c'è bisogno, da
parte del credito, di sostenere l'industria, anche agricola
evidentemente, e che le condizioni da un punto di vista commerciale
penso possano essere interessanti anche per il privato, non
soltanto per le finanziarie regionali, che sono sovente deputate ad
intervenire in questo ambito.
Quindi la piena collaborazione e la piena disponibilità anche a
confrontarsi su quelli che saranno eventuali ulteriori sviluppi o
proposte che arriveranno dallo Stato o da altri organismi a livello
internazionale. Quindi questo è un accoglimento pieno di questa
risoluzione.
Presidente -
La parola all'Assessore Perron.
Perron (UV) -
J'interviens pour un simple complément
d'information, dans le sens que le collègue Nogara a raison quand
il affirme qu'ici on cite le passage avec le système des banques,
mais en réalité en Vallée d'Aoste de très grandes parties de
pratique ont transité à travers le système de Finaosta. Donc,
aujourd'hui je ne suis pas dans la mesure de donner des réponses
concrètes, mais je prends très volontiers l'engagement de vérifier
et de mettre en place, en tant que gouvernement, toutes les
procédures nécessaires pour aller dans la direction de donner des
résultats et des réponses aux secteurs qui nécessitent évidemment
de toute l'attention que vous venez de citer.
Presidente -
La parola al collega Nogara.
Nogara (UVP) -
Ringrazio gli Assessori, e ringrazio
particolarmente l'Assessore Perron per la sensibilità che dimostra
per quanto ho richiesto, che è al di fuori della risoluzione
presentata. Quello che è stato richiesto è proprio per la grossa
difficoltà che in questo momento sta attraversando il mondo
agricolo valdostano, perciò penso che siamo tutti consapevoli che
un'azione del genere possa rendere un grande servizio ai nostri
agricoltori.
Presidente -
Possiamo aprire la votazione.
Presenti: 30
Votanti: 30
Favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK