Consiglio Regionale della Valle d'Aosta - Oggetto del Consiglio n. 423 del 10 febbraio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 423 del 10 febbraio 1999 - Resoconto
SÉANCE DU 10 FÉVRIER 1999 (APRÈS-MIDI)
OGGETTO N. 423/XI Notizie in merito alla costituzione di un
nuovo gruppo di lavoro intersettoriale per la redazione di un testo
normativo in materia commerciale. (Interpellanza)
Interpellanza Premesso
- che il D. Lgs. 31 marzo 1998, n. 114, meglio conosciuto come
Legge Bersani, ha introdotto una nuova disciplina relativa al
settore del commercio;
- che tale normativa ha attribuito alle regioni determinati
poteri e soprattutto notevoli responsabilità in merito all gestione
delle politiche di sviluppo locale;
- che, a fronte di una mozione presentata nel settembre scorso
dal nostro Gruppo, l'assessore regionale al commercio si era
impegnato, entro la fine del mese di dicembre (1998), di presentare
un disegno di legge in materia e di trasmetterlo all'esame della 4ª
Commissione permanente ?Sviluppo economico';
- che, qualche giorno dopo la presentazione della mozione sopra
citata, l'assessore ha provveduto a costituire un gruppo di lavoro
intersettoriale per avviare l'elaborazione del testo di legge;
- che l'assessore ha provveduto, qualche settimana fa, ad
affidare un incarico di consulenza alla società Centro Sviluppo di
Saint-Christophe, per la stesura di un testo normativo in materia
commerciale, a fronte del "modico" impegno di spesa di lire 100
milioni;
- che a tutt'oggi non risulta pervenuto ai componenti della 4ª
Commissione alcun documento in materia;
tutto ciò premesso, i sottoscritti Consiglieri regionali
Interpellano
l'Assessore regionale al commercio per conoscere
1) se, visto il ritardo accumulato, ritiene di riuscire a
rispettare i termini fissati dalla Legge Bersani; in caso
affermativo, entro quando pensa che la 4ª Commissione possa essere
coinvolta nell'esame del testo di legge regionale;
2) quali sono le linee guida che stanno emergendo dal lavoro del
gruppo intersettoriale;
3) come si concilia il lavoro del gruppo intersettoriale con la
consulenza che dovrà fornire il Centro Sviluppo.
F.to: Tibaldi - Frassy
Président La parole au Conseiller Tibaldi.
Tibaldi (FI) Questo argomento è già stato toccato in maniera
marginale dal collega Marco Viérin, che ha avuto già parziali
risposte su alcuni punti. L'interpellanza che abbiamo presentato
noi vuole però mettere in luce anche altri aspetti della procedura
di redazione di una bozza di legge integrativa della disciplina
introdotta dal decreto Bersani in materia di commercio.
Essendo componente della IV Commissione, di quella commissione
che istituzionalmente si occupa anche di commercio, mi sarebbe
piaciuto se entro fine anno, come l'Assessore aveva annunciato,
prendere visione della bozza di legge relativa al commercio. Così
dichiarava lui, rispondendo a una nostra mozione, che impegnava la
Giunta a redigere la legge regionale integrativa, impegnandosi a
sottoporla all'esame della commissione competente entro
dicembre.
Purtroppo non è stato così. Siamo ormai a metà febbraio e di
questa bozza di legge si sente solamente un parlare sui giornali,
ma noi ancora non la possediamo.
Per la sua redazione l'Assessore ha costituito un gruppo di
lavoro intersettoriale particolarmente nutrito, con tutte le
persone più rappresentative delle varie categorie commerciali e
piccolo-imprenditoriali della Regione, e autorevolmente integrato
da una serie di dirigenti regionali.
Un gruppo composto da lui stesso con funzione di Presidente e
con la possibilità di stabilire che "questo gruppo di lavoro - come
si legge in una delibera del 21 settembre 1998 - sia integrato ai
fini della consulenza giuridica dal Direttore della Direzione
affari legislativi della Giunta regionale o suo delegato". Se entro
fine anno non abbiamo avuto l'opportunità di vedere la bozza di
legge, significa che ci sono novità. Infatti l'Assessore ha
formalizzato il 30 dicembre 1998 un incarico di consulenza, di cui
si fa cenno nell'interpellanza allegata, che nomina una serie di
esperti - così sono definiti - di diritto, di materia urbanistica,
di materia commerciale, un esperto "senior" del Centro Sviluppo, un
esperto "junior" del Centro Sviluppo, e quindi 5 persone in tutto
che per la modica cifra di 100 milioni hanno il compito di fornire
l'assistenza tecnica necessaria alla redazione di una proposta di
legge regionale.
Di fronte a tutta questa monumentale movimentazione da parte
dell'Assessore, sia nella costituzione del gruppo intersettoriale
del 21 settembre, sia nell'incarico di consulenza per 100 milioni a
posteriori il 30 dicembre, ci chiediamo oggi, a metà febbraio,
quali siano le intenzioni dell'Assessore.
Speriamo che la commissione possa essere adeguatamente coinvolta
in tempo utile prima che scadano i termini fissati dalla stessa
"legge Bersani".
Se possibile, vorremmo sapere inoltre come si concilia
l'attività di questi due gruppi, uno di consulenti e uno di lavoro
intersettoriale; sembrava infatti che l'incarico tecnico-giuridico
dovesse essere assolto da tutti gli esperti che abbiamo a livello
di dirigenza amministrativa, e invece così non è stato, perché "le
strutture sono tutte quante impegnate - si legge nella delibera in
premessa - nella loro attività funzionale e istituzionale".
Infine, oltre a capire come si conciliano i lavori del gruppo
intersettoriale con i consulenti, vorremmo sapere se l'Assessore è
già in grado di esprimere qualcosa sulle linee guida che stanno
emergendo dal gruppo di lavoro.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Il primo punto dell'interpellanza esprime la
preoccupazione da parte del Consigliere Tibaldi che non vengano
rispettati i termini stabiliti dalla "legge Bersani", cioè il 24
aprile 1999, e al primo punto chiede entro quando la proposta di
legge regionale verrà sottoposta agli organi consiliari.
Posso tranquillizzare il Consigliere Tibaldi che il testo di
legge sarà presentato in tempo utile per rispettare i tempi
previsti dal decreto Bersani, dando contemporaneamente un congruo
periodo legittimo alle commissioni per poter esaminare a fondo la
bozza di legge che approverà la Giunta.
Al riguardo va osservato che è vero che c'è un leggero ritardo
rispetto alle prime indicazioni fornite in occasione della mozione
del mese di settembre, ritardo che è da ascrivere alla complessità
della materia e anche alla necessità di effettuare una verifica che
coinvolge tutti i comuni, come peraltro prevede il decreto
Bersani.
Quindi il fatto di avere predisposto tutta una serie di schede e
d'informazioni, che sono state inviate ai comuni, alcuni di questi
enti locali hanno risposto con sollecitudine, per altri abbiamo
dovuto ripetutamente sollecitare la risposta per avere il quadro
complessivo della situazione esistente. Comunque è vero che un
leggero ritardo rispetto a quelle previsioni c'è.
Parzialmente ho già risposto precedentemente in occasione della
discussione della mozione; in ogni caso diciamo che è stilato un
calendario a ritroso che prevede l'approvazione da parte della
Giunta regionale, quindi la trasmissione alla commissione
competente del testo di legge entro la fine di febbraio, i primi di
marzo, quindi abbiamo ancora un mese o un mese e mezzo prima che
scada il termine ultimativo del decreto Bersani per
l'approfondimento all'interno delle commissioni.
Il secondo punto dell'interpellanza chiede quali siano le linee
guida che stanno emergendo dal gruppo di lavoro intersettoriale. Mi
limiterò ad elencarne alcune; in primis la valorizzazione delle
realtà commerciali nei centri minori, prevedendo la creazione e
l'incentivazione di empori polifunzionali di servizio,
caratterizzati dalla presenza di un'unica struttura, un complesso
unitario di attività di vendita di prodotti vari, di prodotti e
servizi per la promozione del territorio, di attività di
artigianato e di servizio, di pubblico esercizio, di vendita di
giornali, di servizi d'informazione e telecomunicazione, compresi i
servizi pubblici e d'interesse pubblico da affidare eventuale in
convenzione. Quindi diciamo un centro che supera ampiamente lo
schema attuale delle tabelle di vendita e che potrebbe contenere al
suo interno anche tutta una serie di servizi che darebbero la
possibilità di avere un ritorno economico a chi gestisce questo
emporio polifunzionale.
Questo prevalentemente riferito al piccolo commercio e alla
piccola distribuzione nelle realtà di media montagna e di montagna
poco significative dal punto di vista turistico.
Una seconda linea guida riguarda invece la salvaguardia di tutte
quelle piccole attività che caratterizzano in particolare i centri
storici dei centri di fondovalle, con particolare riferimento alla
città di Aosta, perché riteniamo che questo tessuto socioeconomico
non vada assolutamente smembrato, che vada sostenuto perché
riteniamo che sia molto importante. Parallelamente la legge
prevederà anche degli indirizzi di programmazione e di limitazione
a quelle che sono le grandi infrastrutture dei supermercati.
Un'altra linea è la promozione di un'adeguata assistenza tecnica
alle piccole e medie imprese commerciali, favorendo e sostenendo la
diffusione di strumenti, metodologie e sistemi finalizzati a
sviluppare sia i processi di ammodernamento della rete
distributiva, migliorando i sistemi aziendali, anche al fine di
ottenere le certificazioni di qualità ed elevarne il livello
tecnologico.
E ancora, la creazione di tutta una serie di servizi che vanno
nella direzione di semplificare le procedure anche dal punto di
vista fiscale e soprattutto contribuire ad abbassare nei limiti del
possibile gli oneri che queste piccole attività commerciali devono
sostenere al pari di attività commerciali molto più attrezzate.
L'altro aspetto molto importante sarà l'istituzione di un unico
osservatorio regionale, che sarà un osservatorio regionale del
commercio e del turismo, quindi anche se la legge è prevalentemente
finalizzata al commercio, utilizzeremo questo testo di legge per
istituire anche l'osservatorio del turismo, per sottolineare le
strette interazioni esistenti nella nostra regione fra questi due
importanti comparti economici e per realizzare opportune scelte di
scala.
Vi è poi l'individuazione dei fondamentali indirizzi di natura
urbanistica, per la collocazione e - proprio in merito a quanto
dicevamo prima - per la regolamentazione ed eventualmente anche la
limitazione, in coerenza con il PTP regionale, delle grandi e delle
medie strutture di vendita, in relazione alle quali vengono inoltre
dettate alcune disposizioni fondamentali in materia di aree di
parcheggio e di spazi di verde attrezzato.
Quindi in linea di principio generale, vi è la massima
attenzione alle esigenze del consumatore che deve avere la
possibilità di usufruire anche delle grandi infrastrutture
commerciali, contemporaneamente però una grande attenzione a un
tessuto socioeconomico esistente molto importante, che caratterizza
soprattutto i centri storici e che sono strettamente legati anche a
una fruizione turistica degli stessi.
La stesura di un testo unico completo delle disposizioni in
materia di commercio su aree pubbliche, in modo da costruire un
riferimento normativo chiaro ed univoco anche in questo senso, la
determinazione dei criteri fondamentali per l'organizzazione di
un'adeguata attività di formazione e aggiornamento per il settore
alimentare, ecco questi a grandi linee sono gli indirizzi che la
Giunta e l'Assessore in qualità di coordinatore del gruppo ha dato
a coloro che dovevano materialmente stendere l'articolato.
Per quanto infine concerne il quesito relativo ai rapporti
intercorrenti fra il lavoro del gruppo intersettoriale e l'incarico
al Centro Sviluppo, va chiarito che quest'ultimo fornisce al gruppo
intersettoriale, dal quale scaturiscono comunque le indicazioni su
contenuti e obiettivi del provvedimento normativo, quel necessario
supporto operativo senza il quale il gruppo stesso, tenuto conto
anche della sua dimensione e composizione, avrebbe difficoltà a
produrre un articolato tecnicamente corretto.
Quindi diciamo che volutamente si è costituito un gruppo che
prevedesse al suo interno la più ampia rappresentanza delle varie
categorie interessate, sottolineo anche che la designazione dei
rappresentanti è avvenuta su richiesta delle singole associazioni,
nel senso che l'Assessorato ha comunicato l'intenzione di
costituire questo gruppo e ha chiesto alle varie associazioni di
designare il loro rappresentante.
Pertanto la funzione del gruppo intersettoriale è quella di
dare, insieme alle indicazioni del Governo regionale e le linee di
indirizzo della Giunta, il proprio contributo di esperienza, di
proposte e anche di suggestioni su quella che può essere la
definizione dell'articolato.
È ovvio che necessitava per una materia così complessa avvalersi
di competenze specifiche. Per quanto riguarda l'utilizzo del Centro
Sviluppo, anche se la cifra può sembrare importante però di per sé
devo dire che i vari esperti che sono stati contattati, il dr.
Barbagallo, l'architetto Bellone e il dr. Girardi hanno fatto delle
richieste di compensi molto in linea e anche modeste rispetto a
tanti altri incarichi di consulenza, e il dr. Barbagallo in
particolare si sta occupando dell'aspetto relativo all'utilizzo
completo e totale delle competenze che la Regione ha in materia di
commercio.
Quindi correggerei la definizione che ha dato il Consigliere
Tibaldi nella sua premessa, questa non è una bozza che va ad
integrare il decreto Bersani; dà attuazione al decreto Bersani ma è
una legge che sarà costruita sulle esigenze della nostra regione,
cosa di cui il decreto Bersani se non in alcuni piccoli spunti
assolutamente non tiene conto. Di conseguenza la figura del dr.
Barbagallo è indiscutibile dal punto di vista della competenza.
La scelta dell'arch. Bellone: visto che l'aspetto urbanistico
della programmazione che dovrebbe andare anche nella direzione di
delimitare dal punto di vista fisico e geografico la possibilità di
distribuzione delle grandi attività commerciali, tale scelta è
avvenuta anche perché lo stesso era componente all'interno del
gruppo che ha redatto il PTP, perché queste scelte di tipo
urbanistico avranno tutta una serie di interconnessioni con il PTP
e vorremmo evitare che il disegno di legge che andiamo ad approvare
fosse in contrasto con la programmazione di indirizzo del PTP.
Infine, il dr. Girardi è un esperto che ci è stato suggerito
dalle associazioni organizzate del commercio, ed ho potuto in
questi mesi di lavoro apprezzarne la competenza. La cifra di per sé
poi deve tenere conto di tutto un lavoro di raccolta dati, di
coordinamento su tutti quei dati che abbiamo richiesto ai comuni,
dati che vanno elaborati e che vanno interpretati in vista della
definizione del testo di legge.
Président La parole au Conseiller Tibaldi.
Tibaldi (FI) Per una breve replica. Ringrazio l'Assessore
perché, per quanto riguarda le linee guida ha tracciato in via
anticipata le intenzioni politiche in materia di commercio e anche
se in forma sintetica, ha permesso agli interpellanti di avere un
quadro più o meno definito dell'intervento. Per quanto riguarda le
altre due domande, sulla prima c'è stata un'ammissione esplicita
del ritardo che è stato accumulato e di questo ne prendiamo atto.
Per quanto riguarda la terza restano alcune perplessità. Lungi da
me il voler disquisire sulle qualità professionali delle persone
che sono state incaricate con la delibera n. 4860 del 30 dicembre
1998, rimangono comunque tre questioni poco chiare.
La prima concerne i tempi: se il gruppo intersettoriale è stato
costituito il 21 settembre, come mai il gruppo di consulenti arriva
solo 100 giorni dopo, cioè vengono bruciati, a causa del ritardo,
quasi 4 mesi di tempo utile perché sappiamo che il decreto Bersani
ha fissato inderogabilmente una data che è l'aprile di
quest'anno…
(interruzione dell'Assessore Lavoyer, fuori microfono)
… lo so,
però… Questa è la prima, i tempi, 100
giorni di ritardo sono poco giustificati!
La seconda riguarda le strutture regionali che esistono e che
sono più che mai competenti in materia legislativa e quindi anche
"di commercio". Questo gruppo intersettoriale è stato integrato da
un pool di dirigenti e di esperti in materia legislativa e
commerciale. Sembra quasi che si vogliano svilire le
professionalità regionali, qui si fa riferimento in premessa al
fatto che "le professionalità regionali sono impegnate nella loro
attività funzionale", ma allora ciò si poteva sapere già 100 giorni
prima, perché l'impegno delle strutture dirigenziali era noto il 21
settembre come lo era il 30
dicembre…
(interruzione dell'Assessore Lavoyer, per una precisazione,
fuori microfono)
… sì la prima delibera prevede
l'integrazione, però a maggior ragione si poteva risparmiare tempo
e magari anche avere in commissione, a oggi, la possibilità di
esaminare con una certa pacatezza di animo e di pensiero la bozza
di legge.
La terza rimane il prezzo: la considerazione sarà squisitamente
soggettiva, ma 100 milioni non sono pochi e sappiamo che questo
prezzo si allinea purtroppo allo standard delle consulenze
iperpagate dalla Regione, senza nulla togliere ai professionisti
coinvolti.
Ripeto, sono tre osservazioni che mi sembra legittimo e doveroso
fare in questa sede.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK