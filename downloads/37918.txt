Consiglio Regionale della Valle d'Aosta - Oggetto del Consiglio n. 1565 del 5 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1565 del 5 novembre 2015 - Resoconto
OGGETTO N. 1565/XIV - Approvazione di mozione: "Impegno per
l'attuazione di interventi urgenti per il rilancio del settore
edilizio".
Presidente
- La parola al Consigliere Laurent Viérin.
Viérin L. (UVP) -
Merci Monsieur le Président.
Questa iniziativa, che si somma ad altre iniziative, la cui
numerazione viene modificata di Consiglio in Consiglio
semplicemente per il fatto che è stata rimandata, ha un tema che
avevamo deciso di trattare in Consiglio anche a seguito del
dibattito scaturito sulla questione della legge sul reddito minimo
garantito. A nome anche dei colleghi dell'ALPE, che hanno
sottoscritto assieme a noi questa mozione, l'idea è quella di
sollecitare gli Assessori competenti, il Governo in generale, su un
tema e su un settore che per noi è cruciale; l'abbiamo evocato
ieri: è il tema del rilancio economico, dello sviluppo economico,
soprattutto con riferimento al piano straordinario di investimenti
di ampio respiro - che avevamo proposto nello scorso bilancio - sul
settore edilizio.
Presidente
- Colleghi, un po' di silenzio. Prego, collega
Laurent Viérin.
...allora, durante la discussione del bilancio di previsione
2015 e sul triennale, diverse iniziative erano arrivate dalle forze
di opposizione, dalle forze politiche singole piuttosto che in
coalizione, e una delle iniziative era
in primis
un
emendamento, poi trasformato in un ordine del giorno per motivi
tecnici, che chiedeva al Governo un impegno formale di rilanciare
questo settore, ed era stato accettato. La considerazione qual era?
Ricordiamo che è quasi passato un anno, un anno, perché ci
accingiamo a discutere il bilancio di previsione 2016 e il
triennio...la nostra considerazione di un anno fa, quando forse i
buoi erano già un po' scappati dal recinto, ma non proprio, era che
ci eravamo resi conto, prima ancora del grido d'allarme apparso
sugli organi di informazione in queste settimane del Presidente
degli industriali del settore edile...insomma, di diverse categorie
che si sono volute schierare in compattezza per lanciare un grido
di allarme su una considerazione che è semplice: se non si riparte
dal settore edilizio, e sollecitiamo gli Assessori competenti,
in primis
l'Assessore Baccega, con la consapevolezza...e
questo vale per ogni settore, che spesso noi speriamo o, meglio,
spereremmo, è stato dimostrato questa mattina nel settore agricolo,
quando abbiamo parlato del settore socio sanitario...che perlomeno
i singoli Assessori difendano il proprio settore. Poi lo sappiamo
che in Giunta ognuno cerca di portare avanti le proprie istanze,
non è facile soprattutto quando la coperta è corta; però, se in una
capacità di sintesi e di affermazioni trasversali dei propri
dicasteri esiste almeno un ordine di priorità che è codificato
attraverso degli ordini del giorno discussi in questo Consiglio,
noi vorremmo...Presidente, chiedo anche un po' di silenzio
nell'atrio, perché veramente, tanto vale rimettere la
buvette
come negli anni '80, facciamo prima...
Presidente
- Prego gli uscieri di andar a verificare
nell'atrio, grazie. Un po' di silenzio! Prego collega...
...sennò, Presidente, proporrei di istituire la ricreazione, non
sarebbe male, come a scuola, perché dopo un po' si vede...
Presidente
- Ha abbastanza ragione, collega...
...si sente l'esigenza, al di là della temperatura un po' calda,
oltre i temi in quest'aula, perché lei in ogni seduta si impegna a
dire che sta facendo qualcosa per questo clima, ma saranno i
cambiamenti climatici...
Presidente
- Il clima è surriscaldato.
...ci appelliamo all'Assessore Bianchi, che adesso è impegnato
in altre questioni, per migliorare un po' la qualità di lavoro in
quest'aula. Siamo fuori legge, Presidente Viérin, lei è stato anche
Assessore, e con certe deleghe, sa che ci sono delle normative, e
quando i gradi superano certe temperature, al di là dello scontro
politico, si rischia di andare in ebollizione! Allora noi non
vorremmo poi metterla in difficoltà, se andiamo in ebollizione mi
sa che poi lei magari si agita...
Al di là delle battute, torniamo a temi più seri per dire,
Assessore Baccega, che veramente al di là di tutto, il settore
edilizio, lei lo sa probabilmente più di noi, sta
vivendo...Assessore, ex Assessore Marquis, mi scusi se mi
sostituisco al Presidente del Consiglio, ma diventa veramente
difficile lavorare in queste condizioni! Se lei ha qualcosa da
dire, doveva schiacciare il bottone, anche lei come tutti, sul tema
del Casinò e su altri temi e poteva dire la sua...grazie! Magari il
settore edilizio non interessa a tutti, ma noi stiamo parlando di
temi seri...allora, a parte le battute, ho cercato di
sdrammatizzare mettendola un po' sul ridere...per favore, noi
chiediamo un po' di attenzione, perché crediamo che non ci sia
nessun tema più importante di altri o, meglio, che siano tutti
importanti.
Allora, il settore sta boccheggiando, il settore edilizio è il
primo settore motore dell'economia che sia poi applicato al
turismo, al settore pubblico, a qualsiasi tipo di settore, è un
settore cruciale dove vivono le famiglie, dove vive l'indotto, dove
vivono le famiglie valdostane. Noi chiediamo...e questo grido
d'allarme che abbiamo anche cercato di recepire incontrando,
sebbene in modo informale, parte delle categorie in vista del
bilancio per farci portavoci del malessere che era stato così
codificato attraverso certe interviste...noi vorremmo condividere
con voi questa preoccupazione che, ne siamo certi, è una
preoccupazione diffusa; è diffusa proprio perché voi siete i primi
che avete accettato, l'anno scorso, questa nostra iniziativa.
Allora, se un'iniziativa viene accettata durante il bilancio,
significa che ha una valenza molto politica. Abbiamo parlato ieri
di questo fondo nell'inclusione sociale, era stato previsto poi
durante l'anno che si può modulare, si può rivedere, c'è
l'assestamento, e noi avevamo sollecitato più volte - sappiamo poi
che qualcosa si è messo in moto - questo piano straordinario di
piccoli lavori, magari a cottimo fiduciario, o magari rilanciando i
FOSPI con altre formule comunali. Sappiamo che l'indotto comunale,
che tagliando ai Comuni si va spesso a colpire al cuore l'economia
e soprattutto l'edilizia, e non sono quelle grandi opere che tutti
oggi siamo consapevoli, anche dopo sollecitazioni, di dover
abbandonare, perché non creano per forza indotto, ci possono essere
anche le grandi opere, ma solo le grandi opere non fanno vivere
l'economia, che è fatta di piccoli numeri, piccole imprese per la
conformazione del nostro territorio. Il nostro territorio è fatto
di valli, di piccole imprese che rimangono sul posto, che cercano
di essere competitive con le possibilità che hanno. Oggi questo
grido di allarme, che forse è arrivato un po' tardivo anche da
parte loro, si sentiva nella comunità, si sentiva questo grido
anche per il settore dei riordini fondiari, per capirci...era
indotto per le imprese, qualsiasi tipo di intervento, ma con la
riduzione dei soldi pubblici bisogna che ci si inventi una parte di
intervento pubblico e una parte di rilancio del settore attraverso
iniziative che possano sostenere i privati che accedono alla parte
di imprese locali.
Per quanto riguarda l'Amministrazione, oggi, questo è il nostro
tema che proporremo sul bilancio assieme a tutte le altre cose; noi
crediamo che questo settore oggi non possa più derogare ad
un'assunzione di responsabilità da parte vostra. Abbiamo imprese
che hanno chiuso, abbiamo il settore edilizio in Italia che è
calato del 50 percento, come anche in Valle d'Aosta; da quanto ci è
stato esposto proprio dagli operatori del settore, in Valle d'Aosta
sappiamo che tantissime famiglie del settore edilizio sono a casa,
non esiste più neanche quell'indotto dei cantieri forestali
in
toto
che da un punto di vista logico andava a recuperare chi -
over
40 o
over
45 - in grossa misura aveva ancora
delle professionalità da spendere nel settore ma non aveva più la
possibilità nel privato di essere competitivo. Oggi questo settore
non solo boccheggia, ma vede imprese che chiudono per non fallire,
magari solo per vivere del patrimonio vivo, o magari chiudono anche
per fallimento.
Chiediamo un impegno molto semplice e chiediamo agli Assessori
competenti di riferire in commissione in merito all'attuazione di
questo piano...anche se effettivamente ci dispiace che ci si metta
un anno per fare un piano! Il bilancio viene fatto a dicembre; in
primavera, quando viene la bella stagione...io avevo un nonno, che
era del 1918, che mentre faceva la vigna dalla parte di Jovencan
misurava l'economia vedendo le gru che c'erano a Sarre; forse poi a
Sarre hanno costruito anche troppo, tant'è che il tessuto sociale
si è leggermente modificato, noi abbiamo 700 abitanti e Sarre ne ha
5 mila, ma, la di là di questo, la semplicità di una persona
anziana che capiva che 20 gru e dei martelli che battevano
dall'altra parte della Dora significavano sviluppo economico o
significavano ripresa...oggi, se qualcuno si mette in primavera a
potare i meli e a guardare dall'altra parte non c'è neanche un
privato che va a battere un chiodo, purtroppo! Questa è una
temperatura, è un misuratore semplice, semplice di come la nostra
economia non stia girando in Valle d'Aosta! Che poi sia stata nel
tempo un'economia in maggior parte sostenuta dal pubblico e che
oggi bisogni rivederla...forse, anzi sicuramente, ne siamo tutti
consapevoli, ma che tutto l'intervento pubblico si riduca da un
giorno all'altro mette in difficoltà queste imprese, i
professionisti e tutto l'indotto legato al settore edilizio.
Noi non vogliamo insegnare sicuramente a chi gestisce i
Dicasteri, gli Assessorati competenti, o qual è la ricetta, noi
avevamo semplicemente cercato di proporre qualcosa. Questo piccolo
piano straordinario di investimenti ci sembrava...si parlava del
2015-2016, oggi si parlerà del 2016-2017 al fine di finanziare
interventi regionali di piccola e media entità - come l'avevamo
riportato - da effettuare in economia mediante il cottimo
fiduciario, tenendo conto del principio della rotazione degli
affidamenti...era per dire: "Bene, facciamo in modo
equilibrato".
Aggiungiamo, al di là del settore pubblico, il settore delle
famose "partecipate". Ogni tanto ci ricordiamo che sulle
partecipate esiste anche una legge che non sappiamo ancora oggi che
fine ha fatto; anche qui sollecitiamo di nuovo la maggioranza...se
magari ci dite qualcosa! Passano i mesi, passano gli anni ormai, e
questa legge sulle partecipate è lì e...altro che il bilancio
consolidato, arriverà il bilancio consolidato e non ci sarà più
bisogno di fare la legge sulle partecipate! Adesso non c'è
l'Assessore alle partecipate e neanche il Presidente della
commissione, ma su questo
dossier
bisogna avanzare, perché è
chiaro che anche le imprese cominciano a dire: "Nel pubblico non
c'è più niente, nelle partecipate c'è qualcosa, ma non sempre è
accessibile"...c'è da mettere un po' di ordine in modo equilibrato.
Se l'Amministrazione deve tagliare...è chiaro che poi nelle
partecipate ci sono magari delle particolarità dove certi lavori
devono essere propedeutici ad altre cose, e va bene, però il
settore edilizio in generale, che sia pubblico, che sia pubblico
delle partecipate, che sia privato di sostegno attraverso mutui che
poi però sostengono settori che si rivolgono all'edilizia per poter
espletare la propria finalità, sono tutti crismi che noi
vorremmo...veramente, al di là di alzarsi e di dire: "Sì, veniamo
in commissione, sì, facciamo, sì faremo, poi vedremo...", che si
faccia qualcosa!
Va bene la casa, Assessore Baccega, la prima casa, la seconda
casa, va bene tutto, ma qui stiamo facendo case che poi nessuno
compra, nessuno vuole e poi c'è l'emergenza abitativa, ma anche il
suo settore della casa è legato profondamente al settore edilizio!
Allora c'è l'edilizia residenziale, c'è l'emergenza, c'è tutto, ma
anche questo va coordinato con tutto il resto, perché non possiamo
vivere, anche lì, solo di emergenza! La gente deve avere la
possibilità di farsi la propria casa e poi eventualmente di avere,
se in difficoltà, l'emergenza abitativa come gli imprenditori; si
deve cioè avere la possibilità di sapere se in Valle d'Aosta
conviene ancora portare avanti un discorso di ripresa. Qualche anno
fa avevamo cercato di creare la figura sul percorso integrato di
formazione professionale del perito edile, su sollecitazione del
settore...meno male che alla fine quella che era una buona idea non
ha avuto i numeri, perché oggi avremmo formato figure professionali
che non erano in linea con l'economia, col mondo che avanzava,
perché se l'Amministrazione non investe più in quel settore è
inutile che formiamo dei giovani dicendo loro, relativamente
all'edilizia: "Metti su un'impresa e fai qualcosa"! Anche qui, solo
sapere se l'edilizia è ancora una priorità per la Valle d'Aosta, i
nostri imprenditori sapranno che è così. Noi siamo convinti che
questo è un settore cruciale. Aspettiamo da voi delle risposte per
capire che cosa state facendo. Grazie.
Presidente
- La parola al collega Roscio.
Roscio (ALPE)
- Grazie Presidente. Sì, a nome del gruppo
ALPE, dico che è stata già ben illustrata dal collega Viérin la
parte che riguarda il settore edilizio per quanto concerne le nuove
costruzioni.
Ora, com'è stato ricordato, il settore delle nuove costruzioni
in questo momento è in una crisi profonda - che non è il caso di
ribadire, ma è un dato di fatto - e se il nonno del nostro collega
anni fa misurava l'andamento del mercato guardando dal versante
opposto della Valle, oggi con ogni probabilità questa cosa non può
più succedere, anche perché in certi casi si è ormai arrivati a
saturazione di quello che si può costruire effettivamente, perché
ormai, soprattutto nelle zone della pianura, i terreni scarseggiano
ed effettivamente diventa difficile.
C'è un altro settore che potrebbe dare uno slancio interessante
al settore edilizio e alle imprese, che alla fine sono quelle che
portano ricchezza alla regione e che danno delle ricadute su tutta
l'economia regionale, ed è tutta quella parte del patrimonio
attualmente esistente, non tanto quello pubblico, quanto quello
privato che, negli anni, ha subito innovazioni tecnologiche che
solo 20-30 anni fa erano impensabili. Oggi, soprattutto nelle zone
alpine - e io sto pensando come spesso succede alle zone del Nord
Est d'Italia - queste nuove innovazioni sono diventate una fonte di
sviluppo molto interessante, perché si sono cominciati a fare dei
ragionamenti prima sull'isolamento e, spingendo sempre più questa
cosa, si è andati addirittura oltre il concetto di passività delle
case, cioè case che non consumano più niente ma addirittura case
attive che producono più di quello che consumano. Questo è un
settore ad oggi in grande espansione che potrebbe avere delle
ricadute molto positive sul settore edilizio, non solo perché
verrebbe stimolata una nuova mole di lavori, ma anche perché i
lavori che ne deriverebbero dovrebbero essere fatti sia da
professionisti che da esecutori di alta professionalità, il che è
sempre una garanzia per il futuro, perché la formazione e la
professionalità di chi opera nel settore dà maggiore forza anche
quando si deve contrastare la concorrenza che viene per esempio da
fuori regione.
Ora, questo è un settore su cui il nostro gruppo si è soffermato
non molto tempo fa presentando una proposta di legge su cui si è
discusso molto in commissione; ahimè, ve lo ricorderete, la
maggioranza non ha inteso recepirla perché in quel momento c'era un
altro disegno di legge - legge europea - quello che allora era il
disegno di legge n. 56 che poi è stato convertito nella legge
regionale n. 13/2015, dove ci sono una serie di articoli
riguardanti proprio la parte sul risparmio energetico applicata
agli edifici e dove, tra l'altro, ci sono anche degli strumenti
finanziari consistenti, perché si dice che la Regione favorisce
questi interventi. È stata una scelta, noi avremmo preferito farne
un'altra ritenendo che la nostra opzione fosse più pregnante, però
la maggioranza ha inteso andare in un altro senso, mettendo
comunque delle risorse su questo settore.
Solo per ricordare: il testo approvato in Consiglio prevedeva
due milioni di euro per il 2015, cinque milioni e mezzo per il 2016
e quattro milioni e mezzo per il 2017; ecco, di questi soldi quanti
sono poi andati veramente a buon fine? Quanti hanno sortito
l'effetto di muovere le imprese e rendere più efficiente il
patrimonio edilizio privato anche a opera di quello strumento che
era la Compagnia di servizi energetici, le E.S.Co.? Perché, vi
ricordo, allora c'era l'Assessore Marquis che ha detto: "Questo
sarà uno strumento che consentirà anche per...", perché il problema
non era solo per le case piccole, ma anche per i condomini, quindi
diventava difficile finanziare in condomini, ma con questa
Compagnia di servizi energetici poteva diventare interessante
andare a fare interventi consistenti che muovevano ben altri
numeri, anche su condomini da 50-60 appartamenti e unità
abitative.
Recentemente poi anche l'Assessore Bianchi, in commissione, ha
ribadito che dal punto di vista politico è interesse della
maggioranza puntare su questo settore, cioè sul risparmio
energetico, perché può essere uno stimolo a sviluppare
imprenditoria e un tipo di imprenditoria altamente specializzata
che può avere veramente uno sviluppo futuro. Su questo il nostro
gruppo ha ribadito ancora una volta che siamo disposti al
confronto, siamo disposti anche a rivedere il testo della nostra
proposta se questo può avere...come dire? delle migliorie dal punto
di vista dell'applicazione, perché noi crediamo fortemente che
questo settore sia da spingere, da portare avanti, soprattutto
quando la Regione ha saputo trovare in passato anche gli strumenti
finanziari per portare avanti questo. Non vorremmo che, a fronte
degli stanziamenti, non si riesca poi a realizzare quel qualcosa
dove anche la maggioranza dice di voler andare, quindi su questo
vorremmo sentire: uno, se è intenzione venire a relazionare e se
l'intenzione politica è quella di perseguire questi scopi; due, se
su questa legge dove c'erano degli strumenti finanziari sono già
stati ottenuti dei risultati e quali percentuali dei soldi previsti
sono state impegnate o si pensa che saranno impegnate da qui a
breve. Grazie.
Presidente
- Grazie collega. La parola al collega
Chatrian.
Chatrian (ALPE)
- Sì, grazie Presidente.
Ho qualche elemento da aggiungere, è un tema che è sempre stato
trainante nella nostra regione, soprattutto nel dopoguerra, e poi,
fino a pochi anni fa, praticamente era un po' il motore vero della
ristrutturazione, della riqualificazione, non tanto nella parte
nuova dal punto di vista edificatorio, ma soprattutto nel
ristrutturare il patrimonio immobiliare esistente antropizzato.
Diverse leggi sono state fatte negli ultimi decenni per poter
agevolare, quindi i fondi di rotazione per quanto riguarda le zone
A, le vecchie zone A insieme alle modifiche fatte nei piani
regolatori per quanto riguarda anche le zone B, e non solo.
Successivamente, nel momento in cui indubbiamente la situazione è
mutata e il mondo è cambiato completamente, anche questo settore ha
sofferto e ha sofferto principalmente per due cause: la prima, per
meno risorse pubbliche e quindi meno cantieri e quindi meno denaro,
flussi di denaro che circolavano attorno al pubblico vero e anche
al para-pubblico, tutto il settore delle società partecipate e
controllate e, la seconda, legata invece a una crisi più
strutturale, quindi ha toccato anche l'edilizia privata che stava
poi investendo o ristrutturando nel patrimonio esistente. Questa è
la diagnosi già fatta anche dai colleghi che mi hanno
preceduto.
Quale la terapia, quali le possibilità da mettere sul tavolo per
i prossimi mesi, i prossimi anni? Sinceramente noi, come gruppo, in
questo periodo ci stiamo confrontando non solo con i colleghi
dell'UVP, ma stiamo cercando anche nuove vie alternative, perché
nel momento in cui la partita è difficile bisogna trovare anche
soluzioni alternative che vadano oltre - mi permetta, Assessore
Baccega - a questa mozione presentata. Occorre andare a rivedere le
regole nel momento in cui si sa che ci sono meno risorse
all'interno del pubblico e del para-pubblico. I nostri cugini del
Südtirol e della Provincia di Trento, soprattutto - non so se lei
ha avuto modo di verificarlo - stanno modificando sia i regolamenti
interni - devo dire in un'ottica ardita - sia le loro normative
provinciali; soprattutto il regolamento, che oggi è allo studio
della commissione competente nella Provincia di Trento, è una
proposta ardita, io dico, perché va a caricare di responsabilità
non solo il comparto, ma la politica tutta e le associazioni. E lì
c'è un discorso di responsabilità forte dove si dice: "Qui dobbiamo
fare squadra, qui dobbiamo cercare di innovarci, noi, come
strutture", ed è come dire che non dobbiamo declinare alla
politica, che è colpa della politica, che è colpa nostra, ma qui
dobbiamo trovare delle soluzioni, qui ognuno deve cercare di
trovare delle soluzioni per il proprio ruolo che ha. Il regolamento
che stanno confezionando, che stanno cercando comunque di mettere
in atto, è un regolamento che va in quella direzione; quindi da una
parte c'è innovazione, dall'altra c'è grande responsabilità delle
associazioni. Stanno cercando di inserire il principio della
rotazione, io dico scientifica, mi passi il termine "scientifica",
che vuol dire che la rotazione deve essere vera, deve essere reale,
non l'affidamento o la procedura negoziata per cinque aziende sul
muro a secco di 3 mila euro e invece la procedura negoziata di 500
mila euro. No! La rotazione deve essere vera, deve essere
partecipata, deve essere concreta. E l'altra cosa, invece, è
giocare la partita sull'innovazione. Io penso che "innovazione"
voglia dire che le imprese devono accogliere, investire nella
ricerca e anche nel metodo di ristrutturare, di costruire.
Mi riallaccio all'intervento fatto poc'anzi da Fabrizio sul
fatto che noi avevamo presentato quella legge dicendo che eravamo
disponibili ad allargare il fronte perché andava in quella
direzione, toccando anche l'edilizia privata esistente, quindi non
andare a utilizzare altro terreno edificabile vuol dire comunque
far girare l'economia, non solo i piccoli lavori, piccoli, medi e
grandi lavori nel settore edilizio. Sono uscito un po' dalla
traccia di questa mozione, ma era per dire che è un
input
di
cui comunque dobbiamo farcene carico e tocca a noi fare la nostra
parte, come tocca alle associazioni di categoria; è come dire:
inserire, mettere il fiato sul collo a noi eletti, a voi come
Esecutivo, a noi come Consiglio, per andare probabilmente a
rivedere anche le regole e trovare soluzioni alternative. Detto
questo, però, indubbiamente cercare allo stesso tempo di attuare
quello che le associazioni in questo momento chiedono, chiedono
veramente con una richiesta forte, certezza al pubblico; certezza
vuol dire: c'è 10, ci sono 5, ci sono 8, 7 cantierabili nei primi 6
mesi...quanto? Quindi concretezza da una parte e celerità
dall'altra. E poi il discorso dell'ennesima burocrazia, che esiste
ancora, sia per il settore pubblico che per il settore privato. Non
so se lei ha contezza, se vengono solo da noi a lamentarsi gli
artigiani o il singolo privato, perché comunque il nostro modello è
ancora sovraccaricato di eccessiva burocrazia...il "chi fa che
cosa" sovente è ancora dubbioso e alla fine chi ci perde è non solo
il mercato, ma il singolo utente che decide magari di ristrutturare
casa o un semplice appartamento.
Ascoltiamo con interesse la replica dell'Assessore, che speriamo
non sia solo mirata su questa mozione, perché comunque dobbiamo,
quest'aula deve affrontare anche le sfide del domani in questo
settore. Grazie.
Si dà atto che dalle ore 17,52 assume la presidenza il
Vicepresidente Rosset.
Rosset (Presidente)
- Grazie. Siamo in discussione
generale. Ha chiesto di intervenire il collega Marquis; ne ha
facoltà.
Marquis (SA)
- Grazie Presidente.
Credo che il punto all'ordine del giorno che è stato sottoposto
dai colleghi della minoranza sia estremamente importante perché
tratta del settore dell'edilizia, del comparto delle costruzioni
che è un'attività produttiva e ha un grosso peso nella nostra
regione. Ancorché abbia subito una pesante crisi in questi ultimi
anni e un progressivo processo di arretramento iniziato nel corso
degli anni '90, ancora oggi rappresenta circa l'8,8 percento del
valore aggiunto regionale e un terzo del valore che è prodotto
dall'industria nel senso più generale. Questi sono dati importanti
che testimoniano - come dicevo prima - la forza di questo settore,
nonostante la crisi che stiamo vivendo; è la Regione nella quale ha
più peso, perché basta pensare che nelle Province autonome di
Trento e di Bolzano assumono una percentuale di circa il 5,5
percento del valore aggiunto, quindi questo testimonia l'importanza
che ha qui da noi. Sicuramente è una grande tradizione, perché sin
dal dopoguerra questo è un settore che si è sviluppato e ha sempre
avuto un'importanza e una robustezza tale da avere un grosso
significato per l'economia valdostana, a partire dagli anni '60 e
'70, che sono stati quelli delle grosse infrastrutturazioni del
territorio, gli anni di realizzazione dell'autostrada, dei due
Tunnel, quello del Gran San Bernardo e del Monte Bianco, per poi
parlare di tutta l'infrastrutturazione del territorio che c'è stata
negli anni '80 e '90, quindi quelli delle grosse somme investite da
parte della pubblica amministrazione che hanno contribuito a dare
grosso sviluppo.
Il settore ha cominciato a avvertire i primi segnali di crisi
negli anni '90, quando si è concluso questo primo flusso, quando
hanno cominciato a sentirsi gli effetti nel '94 delle nuove
normative europee; normative che hanno stabilito che gli appalti al
di sopra di una determinata soglia dovessero essere di interesse
comunitario e questi hanno cominciato a mettere in crisi il nostro
settore produttivo, perché è un settore composto da tante imprese
di natura artigianale e di piccole dimensioni che si sono trovate
sfavorite sotto il profilo della concorrenza che hanno iniziato a
fare i grossi gruppi provenienti da fuori Valle. Diciamo che questa
crisi è stata ancora in quel periodo un po' mascherata perché ci
sono ancora stati dei grossi interventi da parte della pubblica
amministrazione: mi riferisco alla realizzazione di impianti
funiviari, a tutti gli interventi di
VdA Structure
, delle
riconversioni industriali, delle aree di Pont-Saint-Martin, della
Pépinière d'Entreprises
di Aosta, quindi dell'area Cogne.
Poi è sopravvenuta con tutta la sua tragicità l'alluvione del 2000
che, anche questa, ha comunque portato al settore - negli
interventi che hanno fatto seguito - sostanzialmente della linfa
per dei nuovi lavori che si sono presentati negli anni a venire.
Siamo arrivati con questo alla crisi, sostanzialmente alla
recessione, e oltre alla diminuzione delle risorse disponibili
della pubblica amministrazione si è manifestato anche il problema
degli investimenti da parte sostanzialmente di tutti i privati. I
privati sono stati anche in parte disincentivati dall'approccio che
ha avuto lo Stato nei confronti della proprietà, nei confronti
della casa, abbiamo visto nell'arco di 2-3 anni moltiplicare per
tre il livello di tassazione tra IMU e TASI. Ecco, tutto questo ha
influito sostanzialmente per bloccare questo tipo di attività.
Credo che oggi ci possano essere le condizioni per poter dare
dei primi segnali e per poter ripartire. È stato già fatto cenno in
questi giorni che il prossimo bilancio regionale metterà comunque -
con tutti i limiti delle risorse disponibili che ci sono da dover
gestire - a disposizione degli importi significativi rispetto a
quelli degli ultimi anni scorsi per dare un po' di ossigeno e di
rilancio al settore. Molto importante sarà anche tutta l'attività
che potrà essere attivata di riqualificazione del patrimonio
edilizio esistente, riqualificazione sotto il profilo energetico,
come in parte è già stato detto dai colleghi Roscio e Chatrian che
mi hanno preceduto; credo che questi possano essere interventi che
potranno manifestare interesse sin dalla prossima primavera, quando
verranno rese disponibili le risorse di cui si è parlato nei mesi
scorsi per riqualificare le grandi strutture, e in particolare mi
riferisco ai condomini, alle proprietà condominiali che tra l'altro
hanno anche dei grossi consumi. Pertanto questi potranno essere
interventi che potranno portare anche benefici immediati a coloro
che andranno a investire.
Credo inoltre che ci sia dello spazio nell'ambito
dell'innovazione, dell'ecosostenibilità, della
green
economy
, ma tutto questo necessita di percorsi sostanzialmente
di riqualificazione anche del capitale umano, quindi della
formazione, e qui credo che si possano aprire dei mercati
interessanti, così come - è già stato anche evidenziato dal collega
Chatrian - credo che si dovrà fare molta attenzione anche a
velocizzare l'attivazione attraverso le pratiche dei tempi di
rilascio delle concessioni edilizie (mi risulta che anche il Veneto
in questi giorni stia provvedendo a un disposto legislativo che
cerca sostanzialmente di velocizzare queste procedure per
riattivare gli investimenti). Ritengo pertanto che questa sia una
problematica di interesse comune, così come sarà importante
valutare ogni forma di spinta che può essere data per riattivare
questo sistema. Si possono studiare delle soluzioni, soluzioni
anche innovative a livelli di mutui; ecco, su questo noi abbiamo
qualche idea e quando sarà il momento di discuterne credo che
daremo tutto il nostro contributo con la consapevolezza di quanto
per noi rappresenti questo settore e dell'importanza che riveste
per il rilancio economico produttivo per la Valle d'Aosta.
Grazie.
Presidente
- Grazie. Ci sono altre richieste di
intervento? Ricordo che siamo in discussione generale sul punto 37.
Chiederei se ci sono interventi da parte del Governo per la
risposta. Chiudiamo la discussione generale? È chiusa la
discussione generale.
Chiede la parola l'Assessore Baccega; ne ha facoltà.
Baccega (SA) -
Sì, grazie Presidente.
Il confronto su questa mozione si sviluppa su due direttrici:
una è dare risposte concrete a quello che in realtà la mozione
chiede, e poi un approfondimento in commissione - non ci sottraiamo
mai ad andare in commissione - e a relazionare rispetto a quanto si
è fatto; d'altra parte c'è già un'anticipazione di confronto e di
approfondimento su quello che sarà il futuro sul bilancio del 2016
e tutta una serie di considerazioni che sono assolutamente
condivisibili. Il grido di allarme che viene dalle associazioni di
categoria dei costruttori, dagli ordini professionali, lo abbiamo
recepito, ahimè! Mi sono anche preoccupato di rispondere attraverso
un'intervista su
La Stampa
, perché sistematicamente nel
periodo del bilancio ovviamente tutti quanti cercano di creare uno
spazio ed evidenziare problematiche; problematiche che
l'Assessorato, la Giunta e la maggioranza - ma vedo anche tutto il
Consiglio - ha fatto sue fin da sempre, anche con la sollecitazione
pervenuta nel bilancio scorso da parte della minoranza per questo
piano straordinario di investimenti di ampio respiro; credo che lì
vi sia stata un'attenta valutazione da parte di tutti che andava
nella direzione di dare risposte per finanziare gli investimenti
regionali di piccola e media entità da effettuare appunto in
economia.
Credo che qui, compatibilmente con le risorse disponibili,
abbiamo fatto la nostra parte, perché il 27 marzo 2015 abbiamo
approvato il provvedimento deliberativo n. 456 che, prelevando i
soldi dal fondo dell'inclusione sociale, aveva destinato 2 milioni
e 8 per i lavori pubblici e 400 mila euro per l'agricoltura, piano
integrato che vedeva proprio una scheda del piano operativo annuale
con interventi di piccola e media entità di cui 1 milione e 150
mila euro stanziati per opere stradali, 400 mila euro per
interventi su edifici di proprietà regionale, 500 mila euro per
interventi di riqualificazione energetica e messa in sicurezza di
manutenzioni straordinarie e, infine, 750 mila euro nel settore
della viabilità. Poi durante l'estate abbiamo fatto una serie di
approfondimenti, di verifiche, di sopralluoghi e, a seguito di
questi eventi che si sono anche verificati durante l'estate, è
stato avviato un altro piano di interventi che ha visto un impegno
di risorse di 2 milioni e 200 mila euro: 180 mila euro per
interventi urgenti in opere stradali e viabilità, 380 mila euro per
opere edili e 1 milione e 40 mila euro per opere di mitigazione del
rischio assetto idrogeologico e opere idrauliche, tutti finalizzati
alla salvaguardia della pubblica incolumità in relazione ai
possibili eventi e all'ottenimento del CPI di alcuni stabili.
Diciamo quindi che il lavoro si è fatto.
Va ancora sottolineato in questa sede il piano operativo
annuale, nato nel 2014 e nel 2015, che è un piano operativo certo,
ha risorse certe, individua con grande chiarezza gli interventi ed
è visibile, perché viene aggiornato ogni quattro mesi sul sito
della Regione e dà a tutti l'opportunità di verificarlo; siamo però
ben disponibili a tornare in commissione e a fare un
approfondimento su questo. Il piano operativo del 2014 vedeva 62
milioni di euro, mentre quello del 2015 contiene 184 interventi per
un importo complessivo di 88 milioni di euro. Certo, siamo molto
lontani rispetto a quello che evidenziava il collega Marquis sugli
anni d'oro, sugli anni ante 2000; poi, ahimè, è arrivata la
disgrazia dell'alluvione, che comunque ha scaricato 1.000 milioni
di euro sul percorso edilizio, sono nate una serie di imprese anche
dal nulla, perché c'erano risorse disponibili e questo ha generato
quello che a seguito della crisi drammaticamente viviamo tutti i
giorni, imprese che chiudono. Rispetto al grido d'allarme delle
associazioni, abbiamo però la
Chambre
che dice che c'è stata
un'inversione di tendenza quest'anno, e cioè che hanno chiuso meno
imprese nel settore rispetto agli anni precedenti, quindi
auspichiamo che quel dato sia effettivo.
Voglio citare un altro dato importante senza andare ad
intervenire su quelli macro (eventualmente li vediamo in
commissione): su un totale di 302 appalti la percentuale di quelli
affidati ad imprese in Valle d'Aosta risulta all'87,9 percento; dei
131 lavori in capo all'Amministrazione regionale, già affidati, il
90,08 percento è stato affidato ad aziende valdostane, quelli in
capo ai Comuni e alle Comunità montane sono l'84,80 percento. A
questo aggiungiamo - perché va detto - i fondi di rotazione, che
sono fondi importanti: 29 milioni nel 2013, 24 milioni nel 2014, e
nella Giunta di venerdì approviamo altre 76 domande per il 2015.
Direi quindi che c'è una situazione che va proprio nella direzione
di guardare con attenzione al settore e cerchiamo di fare del
nostro meglio. Si può fare molto di più, nel 2016 saranno adottate
delle strategie, e lo vedremo quando parleremo del bilancio 2016:
sono finanziamenti che vanno nella direzione di dare risposte anche
ad alcune sollecitazioni che sono venute fuori dagli
interventi.
Per quanto riguarda l'attuazione della legge n. 13, leggo una
nota del collega Donzel che ha collaborato: "
Per l'attuazione
della legge n. 13 è quasi completata l'elaborazione della proposta
della DGR che delinea i capisaldi per la concessione dei
mutui...non contestuale costituzione del fondo di rotazione. Nella
stesura del documento sono state incontrate delle difficoltà di
natura giuridica relative alle possibilità di intervento delle
E.S.Co., in quanto queste sono imprese non proprietarie degli
immobili e che, di norma, non intervengono sulla componente
edilizia, bensì solo sulla parte impiantistica. Analogamente, il
documento ha dovuto tener conto della necessità di garantire la
restituzione dei mutui e quindi delle ipotetiche insolvenze, tenuto
conto che gli stabili condominiali sono di norma organizzati in
proprietà differenziate. È stato infine previsto il coinvolgimento
delle associazioni di categoria prima dell'approvazione finale
della proposta di delibera, anche allo scopo di recepire utili
osservazioni legate alla compilazione delle diagnosi energetiche
propedeutiche alla concessione dei mutui che sottintendono a scelte
di indirizzo tecnico ai professionisti
".
Per tornare alla mozione, diciamo che, rispetto al piano
straordinario, nei due momenti dell'anno sono state date due
risposte: 3 milioni e 200 mila euro più 2 milioni e 200 mila euro
per il 2015 sono stati avviati, e sono tutti interventi di piccola
entità (100 mila, 150 mila, 40 mila), che vanno però a dare linfa a
quel settore che proprio lei, Consigliere Viérin, mi sembrava
evidenziasse in modo significativo. Come sapete - è già stato
annunciato - è stop alle grandi opere, quindi ci sarà una
rimodulazione delle risorse per il 2016, e quindi, sensibili allo
spirito di questa mozione, siamo sicuramente disponibili a venire
in commissione e anche ad illustrare intervento per intervento,
peraltro individuato nel piano operativo. Anche il piano casa -
queste sono informazioni che ci arrivano -, ha dato qualche
risposta.
Io credo che rispetto alla mozione le risposte siano state date
e c'è l'impegno di venire in commissione. Vi chiediamo di ritirare
la mozione, proprio per dire che l'approfondimento che si farà in
commissione sarà più specifico, se volete anche di sviluppo
rispetto agli obiettivi del 2016, altrimenti ci asterremo.
Grazie.
Presidente -
Grazie Assessore. Chiede la parola il
Consigliere Viérin, ne ha facoltà.
Viérin L. (UVP) -
In parte siamo leggermente soddisfatti
per ciò che è stato detto, e in parte crediamo che lei, Assessore,
abbia visto un film diverso rispetto a ciò che si è prodotto
quest'anno in Valle; diciamo che siamo leggermente soddisfatti per
l'impegno per l'anno prossimo, vedremo, siamo sicuramente
nell'attesa di vedere che cosa si può fare. Però, che lei venga qui
a dire che quest'anno è stato un anno in cui tutto è andato
bene...lasciamo stare il 2000, l'alluvione...ma, voglio dire, che
lei venga qui a dirci - al di là dei numeri e delle cifre - che
quest'anno è stato un anno in cui le cose sono andate abbastanza
bene, questo non ci soddisfa! Perché quando abbiamo detto che noi
vorremmo che ogni Assessore difenda il proprio Assessorato, non
vogliamo che difenda a tutti i costi il proprio lavoro anche di
fronte a una situazione che non è andata bene, magari anche per
difficoltà oggettive di mettere in campo certe cose! Avremmo
piuttosto gradito la sincerità o di due cose l'una...probabilmente
le categorie hanno visto un altro film rispetto al suo o...la
Chambre
può anche dire che rispetto all'anno prima hanno
chiuso meno imprese, ma se l'anno prima ne hanno chiuse 2 mila e
l'anno dopo 1.999, Assessore, mi scusi, eh! Ma le sembra una
risposta politica? La lasci dire alla Chambre questa cosa! Ma lei
sia almeno obiettivo, visto che ha i dati assieme all'Osservatorio
economico della Valle d'Aosta, che monitora tutto ciò che succede,
almeno ascolti il grido d'allarme di queste persone, di queste
categorie che hanno detto che in Valle d'Aosta si è sul
baratro!
Lei, poi, viene qui e dice che il mondo migliore è quello delle
imprese valdostane dell'edilizia, e noi ripetiamo: di due cose
l'una, e magari c'è anche una via di mezzo! Noi non ci aspettavamo
sicuramente che dicesse che tutto è un disastro, perché altrimenti
si sarebbe autobocciato, ma almeno venire a dire che ci sono state
delle difficoltà oggettive. Lei ha sicuramente più "amici" nel
settore, più contatti, vista la sua qualità di Assessore,
quotidiani o settimanali con il mondo delle imprese che verranno a
dirle qual è la vera situazione! Allora o come al solito il Palazzo
mette le mani sulle orecchie come la Pubblicità Progresso e fa
finta di non sentire, o almeno diciamo che, come dice lei, si può
fare meglio: "Ritirate la mozione, verremo in commissione"...la
solita ronfa! L'abbiamo detto in premessa: noi non vorremmo che poi
vi alzaste e diceste: "Va bene, andiamo in commissione, faremo"...
Lei ha seguito pari pari quello che noi non avevamo auspicato nella
sua replica, e ci dispiace, perché noi avremmo gradito un minimo di
sensibilità, al di là degli impegni per l'anno prossimo, che
vedremo, perché gli impegni, soprattutto quando si è in politica,
delle promesse...ci dispiace, ma noi non ci fidiamo finché non
vediamo le carte, vedremo le cifre...
I Comuni lasciamoli stare, perché i Comuni se li tagliate ancora
non so che interventi faranno, poiché sono sul lastrico e vedremo,
vedremo, eh...abbiamo i primi dati e abbiamo già intuito che i
tagli saranno soprattutto lì. Al di là di questo, almeno avere
l'onestà intellettuale di dire: "Guardate, stiamo facendo tutto il
possibile, però il settore effettivamente non funziona", ma non
difendere questi numeri, perché neanche il Canavese ha questi
numeri! Adesso dico un luogo per dirne uno, che sicuramente non è
paragonabile al 2000, ma neanche a ciò che è degno di una Regione
che dovrebbe fare ripartire la sua economia proprio dal settore
edilizio. Questo è quello che pensiamo noi, proprio per lo spirito
che ha animato anche questi due giorni di Consiglio. Si è cercato
di fare sinergia su tanti argomenti cercando di fare fronte comune
su molte cose, ma la sua ricostruzione ci sembra un po' di un altro
mondo! Poi, ripetiamo, capiamo tutto, le questioni politiche, ma
neanche andare a difendere l'indifendibile così, facendo vedere un
film che non è quello, soprattutto enunciando e annunciando numeri
che noi non vorremmo...perché questo è un lavoro della
commissione...Assessore, poi magari tireremo magari fuori tutti i
numeri anche con le categorie, ma secondo me...guardi, lei è
Assessore da un anno, ma forse le categorie e alcuni che operano
nel settore lo sono da tantissimi anni, quindi hanno sicuramente
più di noi tutti una fotografia di ciò che è stato il crollo, il
calo. Sappiamo anche noi che ci sono state imprese nate nel 2000,
noi non stiamo parlando delle meteore, noi stiamo parlando di
imprese solide, "solide", che sono in forte difficoltà e che
parlano con lei, parlano con noi, parlano con tutti, ma non perché
vogliono parlare in modo trasversale per piangere, bensì perché
stanno annunciando e stanno veramente vivendo un momento di
difficoltà, e imprese serie, che hanno mandato a casa 30-40
dipendenti ai quali un anno prima avevano magari cercato di far
durare qualche lavoro, e l'anno dopo di riprenderli un po' più
tardi, ma non ce la faranno più!
Allora, lei ci dice tutto va bene e che su 131 lavori il 90
percento rimane in Valle...beh, 131 lavori in una regione,
131...allora, noi non volevamo entrare nei numeri, perché era una
mozione politica, di indirizzo politico; lei ha voluto iniziare sui
numeri, ma se ci scateniamo tutti sui numeri non ne usciamo, non ne
usciamo! Noi non le chiedevamo una percentuale di lavori rimasti in
Valle, noi abbiamo chiesto agli Assessori competenti l'impegno a
riferire in commissione in merito all'attuazione di interventi
urgenti. E lei ha detto, "Ma abbiamo fatto questo, gli appalti...i
numeri...", ma non le abbiamo chiesto questo, non era il momento di
venire qui a buttare fuori dei numeri, perché poi come la
ascoltiamo noi la ascoltano anche gli imprenditori che dovranno poi
replicare...non è questo, non era questo il nostro obiettivo!
Il nostro obiettivo era di chiedere un impegno politico: andiamo
di là, dove possiamo "scornarci in modo più schietto", magari
parlare di numeri veri e reali, non venire qui, in aula, a farsi
bello con dei numeri che non hanno senso, perché domani mattina,
magari anche stasera, se io fossi il Presidente degli industriali
degli edili farei subito un comunicato che dice...cioè entriamo
nella
querelle
che non ha senso alla vigilia di un bilancio,
secondo il nostro modesto parere; non abbiamo niente da insegnare a
nessuno dal punto di vista politico, però noi saremmo stati più
prudenti. E poi abbiamo chiesto alla "
competente commissione
consiliare a procedere alla convocazione urgente
- urgente o
meno -
dei rappresentanti di categoria
" in un secondo
momento, cioè lei l'ha fatto qui! Prima fare in commissione questa
diagnosi, e poi chiamare le categorie con lei, non assieme, ma in
modo da avere un confronto! Questo era il senso politico di questa
mozione, perché non volevamo avere la fotografia solo del giornale;
noi li abbiamo sentiti dopo il giornale, anche per avere una voce
umana su quello che succedeva, e dopo avremmo voluto avere in
commissione la sua e la loro versione, dopodiché si sarebbe fatta
una sintesi, così saremmo stati anche capaci di decidere in
autonomia...anche se un'idea ce la siamo fatta...
Invece di chiedere di ritirare la mozione andando a spiattellare
i numeri, io l'avrei accettata, e sarei rimasto magari un po' più
vago su certe considerazioni, perché inneschiamo delle inutili e
sterili polemiche andando a tirare per la giacca la
Chambre
,
mettendola tra l'altro contro gli imprenditori; in questo momento
non abbiamo bisogno di questo, secondo noi. Noi manteniamo quindi
questa mozione e ci dispiace, anzi, le chiediamo di non votarla! Le
chiediamo di non votarla, visto che vuole innescare una
querelle
con tutti...a questo punto con noi, non accettando
la nostra mozione, ma anche con la
Chambre
, perché ha detto
una cosa e le ha messo contro gli imprenditori. Noi le avevamo
semplicemente chiesto un impegno a darci delle risposte politiche,
ma neanche qui...proprio per non creare quello che noi non avremmo
voluto.
Presidente -
Ha chiesto la parola il collega Chatrian; ne
ha facoltà.
Chatrian (ALPE) -
Sì, grazie Presidente.
Mi ha anticipato il collega, perché nell'intervento che ho fatto
poc'anzi, dopo Fabrizio, non ho voluto "condire" ulteriormente
questa mozione...ci sembrava scontato, ma scontato perché vista la
situazione e visto quanto è stato detto...noi abbiamo incontrato le
categorie pochi giorni fa, ma il fine è un altro, Assessore, il
fine è un altro! Dato che a noi, firmatari di questa mozione, la
spettacolarizzazione non interessa...noi siamo qui per trovare
delle soluzioni e portare nelle sedi opportune le sfide dei
prossimi anni, la spettacolarizzazione delle cose a noi non
interessa, e ci sembrava...come dire?
Ça va sans dire
, no? È
vero, sinceramente lei ha iniziato a darci qualche dato oltretutto
anche un po' scomposto, quindi...non lo so, è proprio per quello
che io avevo fatto già dei ragionamenti che andavano oltre, questo
è quello che hanno dato, per cui ci sono degli impegni
importanti...poi magari si chiude...comunque, se gentilmente ha
voglia di prendere la parola, noi la ascoltiamo.
Presidente -
Chiede la parola l'Assessore Baccega; ne ha
facoltà.
Baccega (SA) -
Sì, grazie Presidente.
In realtà ho subito detto che avremmo avuto piacere di andare in
commissione, ma non per dare quei minimi dati che ho fornito
quest'oggi e che mi sembrava potessero essere significativi
rispetto ad un percorso di carattere generale, bensì per darne
altri, molto più importanti, che potrebbero essere oggetto del
dibattito da sviluppare in commissione.
Si chiede di ritirare la mozione perché effettivamente c'è un
"
Tenuto conto
" che parla di "
immobilismo politico
" e
riteniamo che non stia nella correttezza delle cose; non si tratta
di immobilismo politico, poiché questo non riguarderebbe solo la
Giunta, ma anche tutto il Consiglio, questo Consiglio che si è
espresso anche con la vostra sollecitazione e che ha dato quel
minimo di risposte che le risorse economiche potevano dare. Andando
quindi in questa direzione noi potremmo emendarla, potremmo anche
decidere di rivalutare la questione in qualche modo, e poi quel
carattere di urgenza ci metteva un pochino in difficoltà, visto che
da lunedì cominciamo a parlare di bilancio 2016...era questo il
senso. Io magari chiedo alla maggioranza di ritrovarsi un attimo
per dare uno spunto in tal senso.
Presidente -
Se è per mozione d'ordine, prego...
Viérin L. (UVP) -
Sì, per mozione d'ordine, prima della
sospensione per la riunione di maggioranza.
Assessore Baccega, di due cose l'una: se voleva modificare il
testo...lei sicuramente conosce bene il Regolamento consiliare, ma
doveva farlo prima della chiusura della discussione generale.
Adesso non può venire a dirci, dopo che il Presidente ha chiesto
per tre volte se qualcuno aveva ancora qualcosa da dire e se poteva
chiudere la discussione generale, non può venire a dirci che ci
sono delle parole che non vanno bene! Tra l'altro, seconda
considerazione: con il "
Tenuto conto delle recenti prese di
posizione dei rappresentanti di categoria in tal senso che
denunciano preoccupazione
" abbiamo ripreso le parole loro, non
sono nostre! Noi non vogliamo insegnare l'italiano a nessuno, ma
"denunciano preoccupazione", "crollo del settore" e soprattutto
"immobilismo politico" erano scritti nel giornale...voleva che
aggiungessimo le virgolette, che li mettessimo via? Ma non c'era
nessun problema! Sì, però, anche un po' di attenzione...allora,
Assessore, se poi ha voglia di nuovo di replicare schiacci di nuovo
il pulsantino, si alzi e ce lo dica! Io voglio solo dire che ci
sentiamo un po' presi in giro perché abbiamo discusso di questa
cosa, si poteva modificare e lei viene qui a dire: "Ritiratela"...e
poi anche il carattere di urgenza che la spaventa e si poteva
togliere...
Ripeto: la questione è politica. Se lei ritiene che in questo
momento non ci sia un impegno ad andare in commissione con gli
Assessori competenti - e quindi non solo lei, penso che lei abbia
deciso anche per gli altri Assessori presenti sui banchi del
Governo - e non ritiene che la commissione competente possa poi
convocare questi...le ripeto, perché noi l'avevamo letto sui
giornali, volevamo sentire lei, in commissione, e volevamo sentire
le categorie per farci un'idea, ma non per mettere lei contro le
categorie. In quest'aula lei è venuto, ha buttato in pasto dei
dati, ha messo la
Chambre
contro gli imprenditori e noi in
difficoltà, perché noi questa mozione non la ritiriamo, non la
ritiriamo! Ci dispiace, e lei si metta pure nelle condizioni di
dire che non ha voglia di andare in commissione...magari altri
Assessori del suo Governo vorranno venire gentilmente, perché non è
niente di che! E, ripeto, non formalizziamoci sulle virgolette o
sull'immobilismo, perché "immobilismo" non l'abbiamo detto noi, e
lo ribadisco qui: noi non abbiamo parlato nel nostro intervento di
immobilismo, abbiamo semplicemente detto che aspettavamo una
prospettiva. Ci auspichiamo quindi che lei, con la saggezza che la
contraddistingue, possa accettare questa nostra richiesta.
Grazie.
Presidente
- Chiede la parola l'Assessore Baccega; ne ha
facoltà.
Baccega (SA)
- Sì, grazie Presidente.
Francamente io non ci sto a far manipolare le mie
affermazioni...la prima cosa che ho detto è che l'Assessore Donzel
e il sottoscritto hanno piacere di andare in commissione a
relazionare, e poi si è sviluppato un dibattito...non dica delle
cose che non ho detto! Ora, se vogliamo andare in maggioranza a
fare una riflessione su questa mozione - perché mi sembra che ci
sia anche la voglia di rivedere alcuni aspetti - io ho piacere di
fare una piccola riunione di maggioranza di 5 minuti. Presidente,
solitamente non è l'Assessore che lo chiede, è un Consigliere, ma
in questo caso, visto che mi trovo in questo senso...grazie.
Presidente
- Sospensione concessa.
Si dà atto che la seduta è sospesa dalle ore 18,27 alle ore
18,47.
Rosset (Presidente)
- Possiamo riprendere i lavori?
Qualcuno chiede la parola? Ha chiesto la parola l'Assessore
Baccega; ne ha facoltà.
Baccega (SA)
- Grazie Presidente.
Sì, è un dibattito che sicuramente ha avuto dei momenti
importanti e delle riflessioni e delle suggestioni di peso; poi
stava un po' cadendo nella sterile polemica e, proprio per evitare
questo aspetto, la maggioranza, tutta, ha deciso di votare questa
vostra mozione.
Presidente
- Grazie Assessore. Chiede la parola il
Consigliere Viérin; ne ha facoltà.
Viérin L. (UVP)
- Grazie. Per ringraziare l'Assessore, la
maggioranza e il Presidente per questa accettazione. Non volevamo
scadere nella polemica e ce ne scusiamo. Avevamo semplicemente
cercato di far percepire che la nostra era una volontà di discutere
seriamente del tutto in commissione, quindi non avevamo neanche
interpretato il fatto di voler venire in commissione, anzi,
l'avevamo accettato.
Sul fatto di voler modificare il testo, magari per il futuro
parliamoci solo prima, noi siamo sempre disponibili a vedere se ci
può essere una sintesi, di modificare qualche parola e di
aggiungere qualcosa, perché quando c'è una sintesi chiaramente non
ci dev'essere solo la nostra idea, ma la nostra deve essere mediata
con la vostra. Ribadendo che questo è un
dossier
sul quale
bisogna intervenire con urgenza, al di là dell'audizione della
settimana prossima, noi crediamo quindi - e parlo anche a nome dei
colleghi che hanno sottoscritto questa mozione - che la saggezza
che lei, Assessore, e la maggioranza avete voluto mettere in campo
sia anche consona ai toni e al clima che c'è stato in questi due
giorni di Consiglio, che avevamo un po' notato come nota stonata in
una due giorni che, invece, aveva tutti i presupposti...speriamo
che li avrà anche nelle altre iniziative, avete accolto tantissime
iniziative che venivano dalle forze di opposizione e questo non può
che far bene, al di là dei proponenti, alla politica in generale.
Ci dispiaceva quindi che, magari per uno scatto di orgoglio, lei si
fosse chiuso a riccio su un'interpretazione che non voleva essere
assolutamente polemica. La ringraziamo, pertanto, e ringraziamo
tutta la maggioranza.
Presidente
- Consigliere Chatrian, per...? Mi dispiace
per lei, ma non è neanche proponente, mi dispiace. Possiamo mettere
in votazione? Votazione aperta. Avete tutti votato? La votazione è
chiusa.
Esito della votazione:
Presenti: 35
Votanti: 35
Favorevoli: 35
La mozione è accettata all'unanimità.
Come dall'accordo fatto in Conferenza dei Capigruppo, passiamo
al punto 40...c'è l'Assessore Marguerettaz...Passiamo al punto 45
dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK