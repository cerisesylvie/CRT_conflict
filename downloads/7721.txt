Consiglio Regionale della Valle d'Aosta - Oggetto del Consiglio n. 2101 del 25 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2101 del 25 giugno 1986 - Resoconto
OGGETTO N. 2101/VIII - STRUTTURA MONUMENTALE IN CORSO DI
REALIZZAZIONE SULLA PIAZZA E. CHANOUX DI AOSTA.
(Interpellanza).
PRESIDENTE:
Do lettura dell'interpellanza presentata dal
Consigliere Baldassarre:
INTERPELLANZA
Considerato che in piazza E. Chanoux del Comune di Aosta è in
fase di realizzazione una struttura metallica mastodontica e di
dubbio gusto che rischia di deturpare una delle piazze più belle
della città, con possibili conseguenze negative per il turismo e
per gli stessi cittadini di Aosta che si vedono privati di un'area
punto di riferimento e di incontro;
Ciò premesso il sottoscritto Consigliere regionale
Interpella
la Giunta regionale per conoscere:
1)
quali sono i motivi che hanno suggerito
l'opportunità di realizzare questa costruzione;
2)
a quanto ammontano i costi complessivi della
realizzanda opera e per quanto tempo i cittadini di Aosta dovranno
subire la presenza di questo "monumento" frutto della
megalomania.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Approfitto del tempo disponibile,
per tornare sulla richiesta fatta precedentemente dal sottoscritto
sulla mozione d'ordine. I motivi c'erano e non capisco
l'atteggiamento del Presidente del Consiglio: figli e figliastri,
Consiglieri di serie A e Consiglieri di serie B. Per presunzione mi
considero un Consigliere di serie A e come tale voglio essere
considerato: ho chiesto una mozione d'ordine perchè il Consigliere
Pedrini ha parlato 14 minuti, mentre il tempo a sua disposizione
era di soli 5 minuti in risposta alla interrogazione.
Approfitto anche per invitare il Presidente del Consiglio, che è
il responsabile di questo consesso, a prendere atto che il
Consigliere Pedrini ha ipotizzato un interesse privato nei
confronti di professionisti .....
PRESIDENTE:
Consigliere Baldassarre, la richiamo ai
termini del Regolamento perchè Lei deve parlare in relazione a
quella che è l'interpellanza che ha presentato.
Altrimenti Le tolgo la parola.
BALDASSARRE (P.S.D.I.):
Lei mi doveva dare la parola
quando l'ho chiesta per mozione d'ordine.
PRESIDENTE:
Non le ho dato la parola perchè non esiste la
mozione d'ordine sulle mozioni e sulle interpellanze.
Le ripeto che deve parlare sull'interpellanza che ha presentato,
altrimenti le tolgo la parola.
BALDASSARRE (P.S.D.I.):
Parlerò sulla interpellanza, ma
prima la invito a sottoporre agli organi competenti quanto ha
affermato il Consigliere Pedrini in quest'aula.
Sarebbe quasi inutile illustrare l'interpellanza perchè è stata
la gente a bocciare questa iniziativa che è il capolavoro di una
Giunta sprecona. Ieri sera, un uomo di cultura quale Giovanni
Arpino ha affermato testualmente: "Hanno deturpato la piazza di
Aosta, resuscitando fantasmi che non esistono, peggio che fossimo
in Scozia".
Questa è già una risposta alla grossa iniziativa culturale di
provocazione dell'Assessore Borbey, oltre alla risposta della gente
che è contro questo tipo di provocazione culturale.
Ma c'erano tre motivi che avrebbero dovuto consigliare
l'Assessore Borbey a non portare avanti una iniziativa del genere;
il primo è il costo eccessivo, e non sono i 170 milioni come
l'Assessore Borbey ha dichiarato al TG3; il secondo è il disagio
che questa opera ha provocato presso la popolazione di Aosta; il
terzo è l'impossibilità di usufruire della piazza in un periodo
particolare quale è quello estivo. Molta insoddisfazione ha destato
questa opera fra la popolazione di Aosta: piazza Chanoux è
considerata, a ragione, il salotto della città, invece è stata
trasformata in un cantiere di tubi, regionali e comunali, tubi
nuovi e vecchi.
Anche il Sindaco Bich, un pentito se lo vogliamo considerare
così, ha preso le distanze ed ha dichiarato: "Io stesso mi sento
distante da certe operazioni culturali", quando all'inizio aveva
dato l'autorizzazione a questa opera. Continua il Sindaco Bich
nella sua intervista: "È stato un si molto sofferto, abbiamo detto
no ad altre parti della proposta (...) non mi pare adatta la
ricostruzione volumetrica della chiesa, è poco comprensibile (...)
questa chiesa è un corpo estraneo ad Aosta. Per il futuro non ne
faremo di questi errori".
Queste sono affermazioni del Sindaco Bich che prende nettamente
le distanze. L'Assessore Borbey ha scoperto il turismo e per
rilanciarlo ha rilanciato i tubi in Piazza Chanoux.
Ma veniamo alla delibera: nella premessa si dice che in Piazza
Chanox verrà costruita una incasellatura leggera in tubi "Dalmine"
a reti tese, che riprodurrà il volume della chiesa e del suo
campanile. I lavori dovevano finire quindici giorni fa e mi era
arrivato l'invito per l'inaugurazione: a quell'ora sono andato in
piazza, ma non c'era nessuno, quindi di Chiesa non se ne parla.
Tale spazio diventerà per l'estate una specie di arredo fisso
per la piazza, e per quanto riguarda la spesa: 25 milioni per
allestimento, 55 milioni per il montaggio, 70 milioni di zavorre ed
un impianto elettrico da 15 milioni, per un totale di 175 milioni
più I.V.A., per cui arriveremo sui 200 milioni. Ma la cosa più
strana, a detta dei tecnici che stanno tirando su quei tubi, è che
ad un certo punto si sono accorti che Aosta è una città ventosa ed
hanno dovuto ricorrere alla Cogne per quei lingotti; poi si sono
accorti che caricando troppo di lingotti c'era il rischio che
sprofondasse la piazza. Questa è la cosa più assurda che si sia
verificata.
Tornando alle cifre, siamo a 177 più I.V.A., quindi oltre 200
milioni. Mentre nella premessa della delibera si parla solo di 177
milioni più I.V.A., nel deliberato l'Assessore Borbey e la Giunta
all'unanimità decidono di tirare su di altri 30 milioni, quindi
siamo quasi a 250 milioni.
Un altro problema che preoccupa è quello secondo cui la Regione
avrebbe acquistato quei tubi; quindi la Regione sarebbe diventata
proprietaria dei tubi in piazza Chanoux ed a quei 250 milioni
bisognerebbe perciò aggiungere la spesa dei tubi acquistati dalla
Regione. Spero che l'Assessore Borbey possa dirmi quanto l'acquisto
sia costato alla Regione.
Ancora a questi costi bisogna aggiungere quello per il catalogo
che l'Assessore Borbey gentilmente ha fatto recapitare a noi
Consiglieri e penso anche ad altre autorità, oltre a quello
sostenuto per fare la propaganda.
Se calcoliamo le cifre che poco fa ho letto, oltre alle spese
dell'acquisto (oltre ai capannoni e oltre a tutto ciò che trova da
acquistare, adesso la Giunta ha acquistato anche i tubi) arriveremo
sui 400 milioni. Se l'Assessore Borbey ci dà cifre inferiori a
queste, vuol dire che non conosce quello che è successo nel suo
Assessorato.
PRESIDENTE:
Ha chiesto di parlare l'Assessore Borbey, ne
ha facoltà.
BORBEY (D.C.):
L'interpellanza chiede quali sono i motivi
che hanno suggerito l'opportunità di realizzare questa costruzione.
I motivi li abbiamo più volte ribaditi e penso che tutto il
Consiglio regionale ed anche l'interpellante li abbia ascoltati
nelle dichiarazioni televisive. Tali motivi sono stati ripresi
anche dalle dichiarazioni degli esponenti di partiti politici che
hanno preso la parola in piazza al primo incontro, invece il
Consigliere Baldassarre in piazza va solo quando la piazza è
deserta. C'era un invito preciso alle forze politiche e il Comune
di Aosta ringrazia tutte le forze politiche che hanno preso parte a
quel dibattito; il Consigliere Baldassarre senz'altro non ha potuto
partecipare, e ce ne dispiace.
La risposta alla prima domanda è che si tratta di una proposta
che riteniamo a livello promozionale e pubblicitario molto valida,
come anche a livello culturale. Riguardo al fatto che ci siano
delle persone di cultura che la vedono in modo diverso, potremo
verificare in un secondo tempo quali saranno i commenti della
stampa specializzata, commenti che mi permetterò di far avere al
Consigliere Baldassarre.
Aspettiamo quindi i risultati perchè un domani i risvolti
potranno anche essere positivi. Dichiaro ufficialmente che abbiamo
giornalisti di "Repubblica", de "Il Giornale", del "Corriere della
Sera", i quali hanno chiesto appuntamenti per fare dei servizi, che
speriamo siano favorevoli; certamente non sponsorizzeremo o non
cercheremo di convincere questi giornalisti a parlare bene, mentre
lasceremo a loro e a uomini di cultura il compito di parlare bene o
male, e speriamo che anche Arpino non sia stato indirizzato a
parlare male, ma che abbia espresso un suo punto di vista.
Sull'ammontare delle spese, l'ho dichiarato in televisione e lo
dichiaro adesso, ad oggi la documentazione datami dalla
Sovrintendenza (la dottoressa Montanari che ha seguito da parte
dell'Assessorato tutta la problematica della progettazione ed
esecuzione), porta una cifra di 170 milioni più I.V.A., questo
riferito alla struttura in piazza. Se poi parliamo del catalogo e
della mostra di S. Francesco è tutto un altro discorso. Mi permetto
soltanto di dire che il costo minimo di una mostra che si rispetti
va sui 2-300 milioni.
Riteniamo di aver fatto una mostra delle opere della Chiesa di
S. Francesco altamente valida, come è dimostrato dal responso dei
giornali e riviste specializzate. Invito il Consigliere Baldassarre
a vedere le opere, perchè so che ancora non le ha viste, mentre in
piazza c'è stato; è sovente in piazza, lui, si vede che ha più
tempo di me. Però è anche giusto andare in piazza a sentire le
critiche della gente. Per quanto riguarda la struttura in piazza
l'ho detto testè quanto costa.
Sul discorso degli acquisti posso garantire che non sono a
conoscenza della somma che la Sovrintendenza ha proposto e che in
Giunta abbiamo già deliberato. Abbiamo deciso l'acquisto di un
certo numero di tubi che non sono quelli della piazza, e li abbiamo
acquistati dalla Dalmine.
..... INTERRUZIONE DEL CONSIGLIERE BALDASSARRE....
L'Assessorato Agricoltura e Foreste ci ha chiesto se per caso
abbiamo a disposizione delle strutture tubolari perchè altrimenti
le devono acquistare.
... INTERRUZIONE DEL CONSIGLIERE BALDASSARRE....
Termino dicendo che se abbiamo acquistato dei tubi, non ricordo
adesso per quale importo, abbiamo fatto acquisti per quello che ci
occorre per lavori della Sovrintendenza a livello di archeologia e
restauro monumenti. Quando facciamo dei lavori in economia dobbiamo
per forza acquistare e questo non ha niente a che vedere con la
struttura in piazza. Se poi la polemica il Consigliere Baldassarre
la vuole fare, la continui pure, perchè lui altro che polemiche non
è capace a fare.
Viene chiesto per quanto tempo ancora i cittadini dovranno
ancora subire questo frutto di megalomania; l'autorizzazione è data
sino alla fine del mese di luglio e ci sono contatti con il Comune
che si stanno risolvendo favorevolmente per lasciare questa
struttura sino a dopo la visita del Papa in Valle d'Aosta.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Mi ritengo insoddisfatto perchè
da parte dell'Assessore al Turismo sono arrivate delle risposte
senza senso e imprecise. Non mi è stato risposto alla domanda, se
la Regione è diventata proprietaria dei tubi; che poi questi
servano all'Assessore Perrin, ne prendiamo atto, vuol dire che
questa sarà la cultura dei tubi. Sono soddisfatto invece perchè la
gente ha bocciato questa provocazione, e ribadisco che quella
tubatura in piazza costerà alla Regione circa mezzo miliardo,
tant'è vero che questa maggioranza non ha avuto neanche il coraggio
nelle delibere di essere precisa.
Non capisco inoltre con quale delibera sono stati comprati
questi tubi: chiesto la collaborazione del Consigliere Mafrica, il
quale le legge tutte, per sapere se era venuto a conoscenza di una
delibera per l'acquisto dei tubi, ma non riusciamo a rintracciarla.
Penso che prima si debba deliberare e poi comprare, anche perchè
dobbiamo venire a conoscenza di quanto sono venuti a costare questi
tubi che serviranno prima all'Assessore Borbey e poi all'Assessore
Perrin.
Ripeto che mi ritengo insoddisfatto della risposta, le
provocazioni dell'Assessore Borbey non mi toccano e mi ritengo
fortunato di non essere venuto in piazza a sentirlo; la gente non è
venuta, mentre sono venuti i soliti che sperano in qualche incarico
professionale.
Torneremo su questo argomento nel prossimo Consiglio
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK