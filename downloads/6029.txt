Consiglio Regionale della Valle d'Aosta - Oggetto del Consiglio n. 452 del 27 marzo 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 452 del 27 marzo 1984 - Resoconto
OGGETTO N. 452/VIII - ATTIVAZIONE PROCEDURA PREVISTA
DALL'ART. 8 DELLA CONVENZIONE CON LA SITAV PER LA GESTIONE DELLA
CASA DA GIOCO DI SAINT-VINCENT.
PRESIDENTE:
Do lettura della deliberazione presentata dal
Presidente della Giunta regionale, concernente l'oggetto:
IL CONSIGLIO REGIONALE
Ripresa in esame la vicenda della Casa da Gioco di Saint-Vincent
e, in particolare, i rapporti tra la SITAV, Società concessionaria
della stessa Casa da Gioco, e l'Amministrazione regionale regolati
dal contratto in data 16 febbraio 1978, rep. n. 5099, registrato ad
Aosta l'8 marzo 1978, al n. 922, vol. 266, mod. 1, e successive
integrazioni e modificazioni;
Vista la richiesta della Presidenza della Giunta regionale in
data 21 marzo 1984, prot. n. 1138/Gab., inoltrata alla SITAV per
richiedere il versamento a saldo delle somme dovute alla Regione
dal 1° maggio 1982 al 30 novembre 1983, pari a £ 10.901.120.455 di
cui £. 1.693.699.865 per il 1982 e £ 9.207.420.590 per il 1983;
Vista la raccomandata della SITAV in data 21 marzo 1984, prot.
n. 378, con la quale si provvede al versamento di f. 342.026.083 a
titolo di saldo dei debiti da parte della SITAV nei confronti della
Regione in base a una compensazione tra debiti certi e crediti
presunti;
Vista la deliberazione n. 1767 del 23 marzo 1984 con la quale la
Giunta regionale affida l'incarico all'avv. Franzo Grande Stevens
di Torino per l'accertamento della corretta applicazione delle
convenzioni stipulate tra la Regione e la SITAV per la gestione
della Casa da Gioco di Saint-Vincent;
Sentito il parere giuridico dell'esperto civilista sopra
citato;
Ritenuto di procedere formalmente alla costituzione in mora
della Società SITAV;
DELIBERA
1°) Di non accettare alcuna composizione fra i crediti di
questa Regione liquidi ed esigibili e quelli da dimostrare e
accertare della Soc. S.I.T.A.V.;
2°) di dare applicazione al contratto stipulato in data
16.2.1978, rep. n. 5099, mettendo formalmente in mora la Società
S.I.T.A.V. con invito all'immediato versamento di quanto dovuto a
saldo delle decadi dal 1° maggio 1982 al 30 novembre 1983, e così
di f. 10.901.120.455, fatte salve le maggiori somme eventualmente
dovute e riservati ogni altra decisione e provvedimento previsto
dalla legge e dalla convenzione;
3°) di chiedere, in caso di mancato pagamento, al Presidente del
Tribunale un decreto ingiuntivo di condanna della S.I.T.A.V. a
pagare le somme dovute alla Regione con gli interessi di legge e
salve le maggiori somme dovute anche a titolo di interessi;
4°) di dare mandato alla Giunta regionale e al suo Presidente
per la puntuale applicazione di quanto sopra;
5°) di dichiarare la presente immediatamente eseguibile, ai
sensi dell'art. 63 della legge 16.5.1978, n. 196.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
A la fin de la dernière séance, j'avais
lu l'avis de la commission du "coordinamento" à propos de la
délibération du Conseil où on donnait la possibilité à la SITAV de
payer les dettes jusqu'à le 15 avril: le 21 du mois de mars j'ai
envoyé une lettre à la SITAV pour demander tout de suite de payer
les dettes et, en même temps, on a cru que c'était correct et juste
que le Conseil délibère à propos de l'application de l'article 8 de
la Convention.
Pour avoir un avis à ce propos on a pensé bien consulter un
légal sur ce thème, tout en tenant compte qu'il y avait quand même
des considérations politiques à faire: les principales c'étaient
que les forces de la majorité, et je pense la plus part des forces
du Conseil, étaient préoccupées avant tout, par deux problèmes: de
garantir le revenue que est prévu selon la Convention de la Maison
de jeu de la part de la SITAV et, en même temps, garantir l'emploi
pour les travailleurs qui sont à l'intérieur de la SITAV.
Ce sont les deux préoccupations principales de l'Administration
Régionale, et toutes les forces politiques s'étaient déjà exprimées
dans ce sens, et c'était donc indispensable de savoir qu'on allait
prendre une décision de la part du Conseil en ayant bien présent
quelles étaient les risques qu'on couraient et qu'elles étaient les
possibilités que le Conseil même avait de s'exprimer dans un sens
plutôt que dans un autre, toujours en interprétant l'article 8 de
la Convention.
Après avoir entendu l'avis d'un légal de Turin, on a prédisposé
une délibération où on a prévu la nécessité de mettre tout de suite
en moratoire formelle la SITAV et, en même temps, il y a
l'engagement de prévoir une révision de la Convention même avec la
SI-TAV.
Je pense qu'à ce point c'est indispensable de prévoir une
intégration, ou quand même de changer ou d'améliorer certains
articles, qui selon la convention actuelle, sont difficiles à
interpréter et, en effet, s'il y a eu jusqu'à présent des querelles
et s'il y a encore des débats sur l'interprétation même de la
Convention c'est, peut-être, à cause du fait que ce n'est pas
tellement claire.
Donc, pour avoir la possibilité à l'avenir d'une gestion
correcte entre les deux, nous pensons que c'est indispensable de
prévoir un engagement même avec la SITAV. Je pense qu'à la suite de
cette délibération on aura la possibilité de reprendre les autres
discours avec la Commission même et nous pensons que pour l'avenir,
compte tenu même de la dernière délibération qu'on a approuvée sur
le système de verser à l'Administration Régionale les "decadi", on
aura la possibilité d'être plus sûr sur les revenus de la part de
la SITAV.
PRESIDENTE:
Signori Consiglieri, ci sono due correzioni
da apportare alla copia del deliberato che vi è stato consegnato:
al punto 1 del deliberato, nella prima riga, il termine
"composizione" va sostituito con il termine "compensazione". Al
punto 5 dello stesso deliberato, dopo le parole "immediatamente
eseguibile" va aggiunto: "per specifiche ragioni di urgenza, ai
sensi dell'art. 63 della legge 16 maggio 1978, n. 196".
PRESIDENTE:
Ha chiesto la parola il Consigliere Pedrini;
ne ha facoltà.
PEDRINI (P.L.I.):
Al punto 3, penultima riga, si legge:
"dovuta alla Regione con gli interessi di legge...".
E' bene togliere la parola "interessi", si può mettere: "come da
diritto di legge, salve le maggiori somme dovute". Punto e basta.
Abbiamo detto prima che avremmo tolto la parola "interessi", se la
ripetiamo qui annulliamo quanto detto. (... INTERRUZIONE...)
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Io credo che, così come è stato
modificato il punto due, sia opportuno, come suggeriva il
Consigliere Pedrini, togliere il riferimento agli interessi,
sostituendolo con le parole: "pagare le somme dovute alla Regione
ai sensi della convenzione", in modo da evitare il termine
"interessi", e l'eventuale richiesta di chiarimenti da parte della
Commissione di Coordinamento.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi diamo un giudizio positivo sul
fatto che sia stato portato in Consiglio questo provvedimento.
Per come interpretiamo dall'art. 8 della convenzione, a nostro
giudizio, la costituzione in mora della SITAV, trascorsi quindici
giorni dal mancato versamento di importi dovuti alla Regione, era
un atto necessario.
Siccome però la convenzione parla di Regione e il contratto era
stilato dal Consiglio regionale, crediamo sia stato opportuno
venire in Consiglio regionale in questa occasione per interpretane
le norme del contratto. Crediamo che sia significativo aver
convocato il Consiglio regionale anche perché il Governo regionale,
continuando a sbagliare, secondo la nostra opinione, avrebbe potuto
ricorrere al Tribunale Amministrativo nei confronti
dell'annullamento della delibera adottata dal Consiglio il 9
febbraio scorso. Quella delibera, a nostro giudizio, ha soltanto
provocato un ritardo rispetto al provvedimento che oggi, comunque,
si è costretti a prendere e ha, d'altra parte, costretto la
Commissione di Coordinamento a affermare alcune cose, in merito
alla situazione, che possono limitare la possibilità di
contrattazione da parte del Consiglio regionale. Continuare su
quella strada sarebbe stato sbagliato, forse sarebbe stato
opportuno adottare già il 9 febbraio l'atto che
oggi
il
Consiglio voterà.
Prendiamo comunque nota del fatto che la Giunta regionale ha
voluto consultare il Consiglio e si è decisa a prendere questo
provvedimento.
Ci rendiamo conto che la situazione non è facile, che possono
essere presenti all'interno della Giunta e della maggioranza dei
momenti di incertezza, anche perché dall'altra parte abbiamo una
società che istituzionalmente gestisce una Casa da Gioco e quindi,
quando è necessario, è anche capace di bluffare o di dire cose che
non corrispondono al vero, come quando ha affermato che solo la
SITAV avrebbe la possibilità di gestire la Casa da Gioco.
Invece la stessa convenzione stabilisce in modo chiaro che, alla
scadenza del contratto, la Regione deciderà se rinnovarlo o meno,
non credo che ci siano dubbi su questo fatto.
Anche se il provvedimento di oggi, in linea di massima, tranne
alcuni particolari che possiamo ancora verificare, ci trova
d'accordo, noi riteniamo opportuno rifare il punto della
situazione, perché consideriamo questo atto del Consiglio non
secondario e crediamo sia necessario partire da un giudizio sulle
attività della Casa da Gioco.
A nostro giudizio, il Casinò è una realtà che fa parte, ormai in
modo non eliminabile, dell'economia e della società valdostana. E'
quindi una realtà che bisogna tenere presente per i riflessi che
ha, da una parte rispetto alle attrattive turistiche della Regione,
dall'altra rispetto all'occupazione che quell'attività
consente.
Riteniamo rispettabile l'opinione di chi pensa che il gioco
d'azzardo sia un'attività immorale. A nostro giudizio, il gioco
d'azzardo è un'attività che l'Ente pubblico deve riuscire a mettere
sotto controllo per trarne tutti i benefici possibili, evitando
quelle degenerazioni che ci sono state e che ci possono essere, ma
che non necessariamente devono essere presenti.
Noi riteniamo che una casa da gioco possa essere gestita in modo
trasparente e con il controllo pieno dei pubblici poteri. Pensiamo
che se c'è una cosa da fare sia soprattutto quella di cambiare
l'atteggiamento che si è avuto in questi anni nei confronti della
Casa da Gioco, che noi giudichiamo rinunciatario.
In pratica, alla società che gestiva la Casa da Gioco si è
lasciata la possibilità di estendere il proprio potere anche in
altri settori della vita economica e dei rapporti sociali della
Valle d'Aosta. Non tocca a noi dare dei giudizi sul fatto che
alcuni dirigenti della Casa da Gioco siano o meno colpevoli dei
reati che oggi
la magistratura imputa loro, però riteniamo
che, dal punto di vista politico, sia indubbio che un gruppo di
persone stava ramificando il proprio potere attraverso società
immobiliari e finanziarie, tentando di entrare anche in attività
differenti da quelle del turismo, ad esempio nell'industria. Ci
sono stati capitali della SITAV che hanno finanziato industrie come
la TRINVER e l'ALLUVER, e anche tentativi di estendere i propri
interessi a società come l'Autoporto.
Rispetto, quindi, ad un gruppo di potere che è molto lanciato in
questo suo tentativo di mettere le mani sulla intera economia della
Valle d'Aosta, c'è stato un atteggiamento della Regione che, di
fatto, è stato subalterno. Noi crediamo che gli errori del passato
non debbano essere più ripetuti. Noi vediamo negli ultimi anni una
serie di cedimenti rispetto alle pretese di questo gruppo di potere
che non devono più essere ripetuti per il futuro: voglio ricordarli
rapidamente.
Nel 1977, in base alla convenzione, la Regione era entrata in
possesso dei terreni circostanti la Casa da Gioco: oggi, con
successivi provvedimenti del Consiglio, questi terreni sono
ritornati in mano alla SITAV e possono consentire anche dei
tentativi di ricatto da parte della società quando ci sono dei
conflitti.
Erano stati concessi alla Regione 24.000 mq. di terreno: nel
1979 erano diminuiti, con una variazione alla convenzione, fino a
14.000 mq. e nel 1980, con un tratto di penna tutti i terreni erano
ritornati alla SITAV.
C'è stato anche un cedimento sulle percentuali: nel 1977 si era
detto che oltre una certa soglia la Regione avrebbe avuto
costantemente il 72,5% degli introiti; nel 1979 si è deciso che
oltre i 50 miliardi non ci sarebbe stata più la percentuale fissa
del 72,5% ma si sarebbe applicata per 10 miliardi una percentuale
del 70%, per altri 5 una percentuale del 72,5%, poi ancora il 70% e
così via.
Il terzo cedimento è stato il prolungamento della concessione,
che nel 1978 era prevista per dodici anni e quindi sarebbe dovuta
durare fino al 1989, mentre di fatto durerà fino al 1992, perché
nel 1980, con l'ultima modifica della convenzione per la parte che
riguardava le opere, si è depennata la data di decorrenza del 1978
sostituendola con quella della stesura di quella modifica, per cui
gli altri tre anni di possibile concessione alla SITAV sono stati
regalati in quell'occasione.
Il cedimento più grave è stato comunque quello che poi ha
originato, credo, la maggior parte dei guai che oggi
la
nostra Regione si trova a dover affrontare, e cioè quello relativo
all'introduzione della SAISET. La convenzione con la SAISET, che
consente a questa società di versare percentuali molto ridotte
rispetto a quelle della SITAV, è una convenzione dannosa per la
Regione e rappresenta un cedimento del potere regionale rispetto a
quel gruppo di potere che detiene la maggioranza delle azioni della
SAISET e che era riuscita ad entrare con una percentuale rilevante
anche nella SITAV.
Noi pensiamo che i fatti di questi ultimi tempi richiedano un
atteggiamento fermo da parte della Regione che è l'unica titolare
della concessione per gestire dei giochi a Saint Vincent.
La Regione ha in mano un contratto, i contratti vanno rispettati
in tutte le loro clausole: la SITAV ha trattenuto 11 miliardi, a
nostro giudizio, indebitamente e deve quindi restituirli. Se non è
in grado di restituirli o se non vuole restituirli si metta da
parte.
A nostro giudizio, se la SITAV decidesse di abbandonare la
gestione dei giochi, la Regione è in grado di gestire per conto
proprio, per un periodo transitorio e con l'ausilio del personale
che oggi lì lavora, l'attività dei giochi, anche se il consiglio di
amministrazione della società non fosse più presente.
Se la SITAV vuole rimanere allora rispetti le convenzioni che ha
liberamente firmato e se rimane non può licenziare nessuno e non
può quindi fare minacce di questo tipo ai lavoratori: nel contratto
è previsto che, qualora il costo del lavoro sia superiore al 60%
degli introiti della Casa da Gioco, la eccedenza torna a carico
della Regione. C'è quindi questa norma che cautela la SITAV sul
costo del lavoro. La convenzione però prevede anche che la SITAV
deve mantenere in servizio il personale che è alle sue dipendenze.
Se quindi la SITAV rimane, rispetti il contratto.
Noi crediamo di dover distinguere il nostro ragionamento in tre
periodi, in tre tempi diversi. Facciamo alcune riflessioni sulla
situazione contingente, sulla situazione attuale, in relazione alla
quale noi chiediamo il rispetto del contratto, chiediamo che la
SITAV oggi sia messa in mora e che si facciano valere nei suoi
confronti le clausole del contratto, sia rispetto alle sovrattasse,
sia rispetto ai ritardi nei versamenti delle decadi.
Non siamo d'accordo, e l'abbiamo detto anche in altre occasioni,
che si possano compensare eventuali crediti della SITAV con quelli
che sono i suoi doveri rispetto alla Regione.
La Regione, a nostro giudizio, ha dei crediti chiari: gli 11
miliardi trattenuti dalla SITAV, le soprattasse che possono essere
calcolate in circa 36 miliardi fino alla fine di marzo e le
soprattasse dovute per quei ritardi sistematici con cui la SITAV ha
versato le decadi; invece di versare gli importi dovuti all'11°
giorno, li ha praticamente versati sempre al 31° giorno.
La formulazione del provvedimento avrà il nostro voto favorevole
se lascerà impregiudicati i diritti della Regione ad avvalersi
delle possibilità previste dal contratto, se non ci saranno
cedimenti a priori. Semmai dovranno essere le sedi competenti a
stabilire se i diritti della Regione sono richiesti in modo
eccessivo o inadeguato, ma noi crediamo che la Regione debba
comunque chiedere quello che il contratto prevede.
Per quanto riguarda le somme che la Regione deve alla SITAV, noi
pensiamo che siano divisibili in tre categorie: ci sono dei crediti
certi della SITAV, tipo l'indennità di rischio per il
cambio-assegni che la Giunta regionale deve pagare; ci sono delle
somme da verificare, per esempio il conguaglio sulle opere
previste: quando saranno terminati i collaudi di questa parte di
opere, regolarmente deliberate, la Regione paghi quanto deve; ci
sono delle richieste che non sono relative a questioni
legittimamente deliberate dal Consiglio: per il momento vengano
chiaramente computate dalla Regione in seguito potranno
eventualmente essere riprese in considerazione in altre sedi, ma
non sotto la forma di compensazione, che non è possibile per
l'amministrazione pubblica, tra le somme che deve riscuotere e le
somme che eventualmente deve pagare.
Quindi, per la situazione contingente, noi crediamo che si debba
semplicemente dire che la Regione vuole applicare il contratto,
nulla di più, nulla di meno.
Per la situazione a breve termine, dopo la messa in mora, le
eventualità sono due: se la SITAV non paga gli 11 miliardi che ha
trattenuto, noi pensiamo che si debbano iniziare immediatamente le
procedure per la decadenza e che si possa, per un periodo
transitorio, ricorrere a una gestione diretta da parte
dell'Amministrazione Regionale; se la SITAV invece pagherà gli 11
miliardi, si tratterà di verificare come ottenere anche, dalla
SITAV, le altre sue pendenze per quello che richiede il contratto.
Si ricorrerà a tutte le forme che il contratto prevede per
risolvere eventuali controversie.
A breve termine, se la SITAV deve rimanere e se non viene prima
dichiarata, da parte del Tribunale, la sua colpevolezza, si
tratterà di modificare la situazione esistente: noi siamo quindi
d'accordo perché si riveda comunque a breve termine, se la SITAV
rimane, la convenzione, che a nostro giudizio, va rivista almeno
per sei aspetti.
Innanzitutto non si può continuare a fare finta di niente per
quello che riguarda i giochi americani. Si è accertato che i giochi
americani sono gestiti da una società i cui azionisti sono gli
stessi, o almeno in parte, della SITAV. Non si può più sostenere
che le due società sono concorrenti, che occorre dare alla SAISET
condizioni di particolare favore. Occorre rivedere la convenzione
con la società che gestisce i giochi americani.
Si tratta poi di chiarire in modo definitivo la questione delle
mance: la Regione, in una revisione della convenzione, deve avere
la possibilità di controllare l'introito complessivo delle mance,
soprattutto per evitare che la società che gestisce la Casa da
gioco abbia a disposizione somme rilevanti, che non figurano in
alcun bilancio e che possono essere utilizzate in modo anche
dannoso per la società valdostana.
La terza questione che dobbiamo vedere è quella delle
assunzioni: è stato redatto un regolamento che, di fatto, non si è
rivelato efficace. Noi riteniamo che la Regione debba, nell'ambito
della formazione professionale, istituire dei propri corsi per
formare gli impiegati del gioco ed il personale. Riteniamo che
debbano essere riviste le forme di concorso perché queste diano il
massimo di garanzia per l'assunzione di personale competente, al di
fuori di ogni possibile lottizzazione politica.
Ancora altri aspetti della convenzione andrebbero rivisti.
Crediamo che debba essere ripresa la questione dei terreni: già nel
1977 la SITAV aveva aderito alla richiesta di concedere
gratuitamente i terreni circostanti alla Casa da gioco alla
Regione; il fatto di essere tornati indietro è stato un passo
falso, per cui oggi occorre ripristinare quella situazione per
impedire alla società che gestisce i giochi presso la Casa di
Saint-Vincent di poter sollevare obiezioni logistiche nel caso di
un cambiamento del titolare della gestione.
Crediamo che si debba rivedere anche la questione delle
manifestazioni: la Regione può organizzare manifestazioni ed
iniziative di tipo culturale a Saint-Vincent, e queste vanno
nettamente distinte da quelle organizzate dalla SITAV.
Pensiamo che altri due aspetti siano da rivedere al momento del
cambiamento della convenzione: la questione dei cambisti o
prestasoldi e quella dei controlli. Per quello che riguarda i
prestasoldi la norma del contratto dice che i giocatori di
professione devono essere tenuti fuori dalle sale da gioco. Secondo
noi già questa formula permetterebbe
oggi
di tenere fuori le
persone non gradite dal Casinò di Saint-Vincent. Pensiamo,
comunque, che debba essere previsto in modo esplicito il divieto di
ingresso dei cambisti all'interno delle sale dove si svolgono i
giochi e anche nelle sale adiacenti nelle quali comunque passa il
pubblico che accede ai giochi.
Non siamo dell'opinione che il cambio facile di assegni sia un
vantaggio indiretto per la produzione. Pensiamo invece che i buoni
clienti, se spendono ogni giorno una certa somma al Casinò di
Saint-Vincent senza essere strangolati in una volta, siano in grado
eventualmente di ripristinare risorse da giocare. Non pensiamo che
il fatto di portare via tutto in una volta ai clienti del Casinò
sia una politica giusta dal punto di vista produttivo.
Crediamo ancora che siano da potenziare i controlli regionali:
in questi ultimi tempi, il numero dei controllori è risultato
talora insufficiente per un efficace controllo ai tavoli, per cui
si tratta di aumentarne il numero e di studiare nuove condizioni di
retribuzione e un nuovo regolamento per il lavoro dei
controllori.
Eventualmente si può prendere in considerazione il sistema che
funziona a Venezia: la rotazione, dopo un certo periodo, dei
controllori.
Quindi, a breve termine, noi riteniamo che si debba procedere in
questo modo.
A lunga scadenza, e comunque per quando verrà a scadere la
concessione della SITAV, se non verrà già prima dichiarata decaduta
da atti chiari dei Tribunali, noi pensiamo che si debba arrivare ad
una soluzione differente.
La nostra preferenza, per un soluzione definitiva della Casa da
gioco, va verso una nuova società a capitale prevalentemente
pubblico: questa è la nostra opinione, che siamo disponibili a
confrontare con quelle degli altri, volta a creare una società in
cui la Regione abbia la possibilità di determinare gli indirizzi
della gestione. In una società di questo tipo potrebbero poi essere
ammessi dei privati, però con il controllo ed il gradimento da
parte dell'Amministrazione Regionale.
Noi, per quello che possiamo valutare, non riteniamo oggi una
soluzione adeguata l'ingresso minoritario della Regione nel
capitale sociale della SITAV perché una serie di azionisti della
SITAV sono oggi inquisiti dalla Magistratura torinese con
l'imputazione di aver recato danno all'Amministrazione Regionale.
Questa è una ragione: un'altra deriva dal fatto che al di là del
giudizio della Magistratura, abbiamo tratto comunque il
convincimento che, in tutti i modi possibili, la società di
gestione abbia cercato di trarre il massimo vantaggio, anche a
danno della Regione. Esempio di ciò è il prezzo dei biglietti di
ingresso, metà del quale veniva trattenuto come compenso per una
mostra e questo faceva incassare alla SITAV due miliardi all'anno.
Tocca al Consiglio regionale deliberare il prezzo del biglietto e
non si capisce perché questa quota rilevante di introiti doveva
essere sottratta alla Regione.
Noi riteniamo che se oggi la Regione entrasse nella SITAV si
troverebbe in una situazione equivoca, mentre se la società avesse
consentito dieci anni fa alla Regione, quando questi problemi non
esistevano, di avere una propria partecipazione, il discorso forse
sarebbe stato un altro. Entrare oggi in minoranza all'interno della
SITAV, dopo tutte queste vicende, a nostro giudizio significherebbe
mettere, troppo rapidamente e senza averci ragionato a sufficienza,
una pietra sopra ad una serie di fatti che non possono essere
dimenticati. Non pensiamo quindi che la cosa a lunga scadenza possa
essere risolta in quel modo.
Siamo invece disponibili a discutere la nostra proposta di una
società pubblica, o a capitale prevalentemente pubblico, che faccia
poi entrare in modo controllato l'azionariato privato.
Queste sono le cose che abbiamo ritenuto opportuno ribadire,
perché non ci sembra che la discussione di oggi possa essere
liquidata semplicemente con alcune considerazioni, che pure vanno
fatte su questo o quel termine del provvedimento.
Noi non dimentichiamo i fatti di questi mesi e riteniamo che la
Regione si trovi ad una svolta decisiva della sua storia: o questo
Consiglio regionale, che rappresenta la volontà popolare, sarà in
grado di volgere il male in bene, vale a dire di trarre
insegnamento dai fatti del passato per riprendere in modo corretto
la guida dello sviluppo economico e sociale della Valle d'Aosta,
oppure esiste il rischio che situazioni passate si possano ripetere
con grave danno per il prestigio della Regione, di partiti e di
persone.
Noi pensiamo che, se si avrà un atteggiamento di fermezza, se si
avrà chiaro l'interesse della Regione, possano essere compiuti dei
passi nella direzione di sottrarre il potere regionale a influenze
negative o alla subalternità rispetto ad altri poteri.
Al di là della nostra collocazione politica, noi riteniamo che
il Consiglio regionale debba dare tutto l'appoggio a iniziative che
vadano nella direzione della chiarezza, della capacità di
autogoverno da parte del popolo valdostano.
Recentemente, come può confermare il senatore Fosson, quando si
è trattato di votare in Parlamento perché non venissero danneggiate
le competenze della Regione in materia di urbanistica, il nostro
gruppo ha votato a favore dell'emendamento, poi approvato, che ha
lasciato la Valle d'Aosta fuori dal condono edilizio; in modo
analogo ci siamo comportati sul riparto fiscale.
Anche su questa vicenda vogliamo dire che siamo disponibili a
sostenere tutte le iniziative che vadano nella direzione della
chiarezza, della giustizia, della pulizia, della impostazione di un
modo corretto per governare questa Regione.
Se ci saranno provvedimenti in questa direzione, e riteniamo
che, a parte alcuni particolari che possono essere discussi, questo
provvedimento vada in quella direzione, ci sarà il nostro voto
favorevole.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Innanzitutto vorrei fare una
annotazione di carattere personale. Il mestiere di Consigliere
regionale diventa sempre più difficile e complicato: a metà tra
l'inquisitore e l'esperto in materia giuridica, il Consigliere deve
viaggiare con il codice penale in una tasca e quello amministrativo
dall'altra.
Io auguro a questo consesso che questa fase d'emergenza si
chiuda con una certa celerità perché il nostro compito non è quello
di interpretare convenzioni o di guardare tra le pieghe dei codici,
ma è quello di fare delle leggi e di operare a favore della Valle
d'Aosta: è un augurio che facciamo a noi stessi.
Con piacere constatiamo che il provvedimento che ci viene
sottoposto è un'inversione di tendenza rispetto al passato. Il
Presidente della Giunta e i colleghi Consiglieri ricorderanno la
battaglia che ha fatto l'opposizione per evitare che passasse
quell'altro provvedimento, in quanto ritenevamo allora che non
fosse sufficientemente motivato.
Ad una mia osservazione un Consigliere della maggioranza mi
rispose: "Abbiamo anche noi i nostri avvocati". Il Presidente della
Giunta ha fatto bene a cambiare questi avvocati e a citarli in
deliberazione, così ognuno è responsabile dei pareri che dà.
Il cosiddetto istituto della compensazione, che giustificava una
proroga del pagamento, era uno degli elementi che noi socialisti
abbiamo maggiormente contestato in quel provvedimento, perché
sapevamo benissimo che questa sorta di baratto tra quello che
doveva la Regione e quello che doveva la SITAV, non poteva essere
applicato, in quanto le norme del diritto non consentono ad un Ente
pubblico di attuare operazioni del genere.
In quell'occasione avevamo chiesto alla maggioranza di evitare
che il provvedimento seguisse il suo iter e di ripensarci un
momento sopra per non ritardare, in applicazione della convenzione,
l'analisi dei rapporti fra la SITAV e la Regione: ora è acqua
passata, il provvedimento è stato cassato dalla Commissione di
Coordinamento e quindi con correttezza il Presidente della Giunta
ha interpellato il Consiglio per dare applicazione concreta
all'art. 8 della convenzione.
Noi diciamo subito che voteremo a favore di questo
provvedimento, perché ci sembra sufficientemente motivato, perché
mette la Regione in una posizione di forza rispetto alla SITAV,
perché non consente alla SITAV di versare alla Regione 382 milioni,
come ci è stato detto, per dire: "Signori miei, siamo qui e abbiamo
liquidato le nostre pendenze".
E' stato inopportuno arrivare in Regione con una borsa piena di
soldi per dire: "Signori, tanto vi dovevamo. Abbiamo tirato giù
quattro somme, questo è il totale".
Ora invece rientriamo nell'ambito della convenzione, il
Presidente della Giunta metterà in mora la SITAV e quindi staremo a
vedere che cosa succederà. Io credo che sia perfettamente inutile
fare delle previsioni perché o la SITAV adempie a quello che è
previsto dalla convenzione o dovremo pensare al domani; noi non
facciamo delle ipotesi perché il processo alle intenzioni non
rientra nelle nostre abitudini.
Ci auguriamo che questo debito venga sanato, perché sarebbe una
grave iattura per l'intera regione della Valle d'Aosta la
rescissione della convenzione con la SITAV, con le conseguenze
occupazionali che ne deriverebbero per l'intera economia
valdostana, qualora ci trovassimo altre persone a chiedere un
lavoro. Visto che la SITAV e il suo indotto occupano oltre mille
unità lavorative, dobbiamo stare attenti perché sarebbe
imperdonabile da parte nostra un gesto destinato ad aggravare una
situazione occupazionale che è già ai limiti di rottura. Quindi
speriamo e ci auguriamo che non si arrivi ad una totale
applicazione dell'art. 8, e che la SITAV adempia i suoi obblighi
nei confronti della Regione.
A questo punto non vogliamo stilare, come ha fatto il collega
Mafrica, molto puntuale e molto preciso, il decalogo della buona
convenzione, vogliamo fare, molto più modestamente, alcune
considerazioni sul fatto che ci troviamo di fronte a due società,
la SITAV e la SAISET, sulle quali pende una vicenda giudiziaria
piuttosto drammatica e quindi riteniamo che il primo passo in
questo senso vada compiuto pretendendo dalle due società una
assoluta trasparenza degli azionisti, se il rapporto deve
continuare.
Noi dobbiamo sapere una volta per tutte chi sono gli
interlocutori e con chi dobbiamo trattare. Riteniamo però che
anziché basarci su una vecchia convenzione, che con tutti i pregi
ha denunciato anche i suoi limiti, sia preferibile non procedere ad
una revisione della stessa ma rinegoziare una nuova convenzione che
elimini la presenza della SAISET, in quanto noi riteniamo che il
Casinò debba essere gestito da un'unica società.
Riteniamo che la SITAV se riabilitata, con un azionariato che
sia ben visibile e ben trasparente, possa costituire ancora un
valido interlocutore per la Regione. Diciamo questo perché non
abbiamo mai condiviso la tesi di coloro che prospettavano una
gestione pubblica della Casa da Gioco di Saint-Vincent che è già
difficilmente gestibile tramite una società, ed inoltre io non
credo che rientri nei compiti istituzionali della Regione la
gestione di un Casinò.
Noi ribadiamo la nostra convinzione che l'Ente pubblico possa
avere dei controlli ben diversi da quelli che ha esercitato nel
passato e per questo sollecitiamo, in un quadro globale di
revisione delle convenzioni, anche una revisione delle norme che
regolano i controlli presso la Casa da Gioco di Saint-Vincent.
Riteniamo che quanto è stato adottato sinora ha posto il vecchio
corpo dei controllori in una posizione di sudditanza psicologica e
finanziaria tale da non consentire di effettuare un controllo
accurato ed indispensabile. Riteniamo che la Regione debba mettere
in atto, attraverso il corpo dei controllori, dei meccanismi tali
da evitare le forme degenerative che si sono verificate negli
ultimi anni. Noi riteniamo che non debba essere solo la Giunta, ma
il Consiglio, visto che è abilitato a modificare o meno le
convenzioni, ad attuare questa negoziazione delle due convenzioni.
Ora il problema che ci si presenta non è certamente di facile
soluzione, ma non mettiamo il carro davanti ai buoi: l'argomento
deve essere profondamente meditato dall'intero Consiglio, ma non
starò a ripetere quanto ha detto il collega Mafrica su ciò che è
avvenuto e che poteva non avvenire se avessimo avuto un altro
atteggiamento nei confronti della Casa da Gioco.
Il domani ci consentirà di fare luce su un diverso modo di
essere della Regione nei confronti della Casa da Gioco, ma per fare
questo bisogna tagliare i cordoni ombelicali col passato e
ricominciare da zero. Questa mia affermazione può anche contrastare
sul piano strettamente giuridico ma io credo che, se esiste la
volontà di riprendere un cammino con una società che abbia altre
caratteristiche, sia possibile farlo da una posizione non di forza
ma di dignità assoluta. Credo che sia questo il compito del
Consiglio nel suo immediato futuro.
Non abbiamo altro da aggiungere se non che voteremo a favore di
questa deliberazione.
Invito inoltre coloro che sono presenti nella Commissione di
Inchiesta del Casinò, compreso il sottoscritto, ad accelerare i
lavori, in quanto prima si chiude la vicenda del Casinò e prima
questo Consiglio torna ad essere se stesso. Invito, quindi, il
Presidente della Commissione, al quale in questa sede rivolgiamo un
encomio per come ha condotto i lavori, ad accelerarli al massimo al
fine di poter dire una parola conclusiva su di un argomento così
scottante, anche perché ci aspetta l'esame delle opere, cioè di una
materia estremamente contrastata che potrà costituire elemento di
ulteriore trattazione con la stessa SITAV.
Però in questa fase atteniamoci strettamente ai debiti e non
andiamo a confondere il diavolo con l'acqua santa: il problema,
impostato così, trova il nostro consenso e noi ci auguriamo che
questo atteggiamento di collaborazione, che la Giunta ed il suo
Presidente hanno dimostrato in questa occasione, si perpetui nel
tempo in modo da trovare una solidarietà costruttiva anche nelle
forze che attualmente si trovano all'opposizione.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Abbiamo assistito a degli elogi
da parte dei Consiglieri Mafrica e Torrione nei confronti del
Presidente della Giunta e di questa maggioranza che, secondo loro,
stanno cambiando atteggiamento.
Ma, Signori Consiglieri, che cambio di atteggiamento: questo
Consiglio Regionale è superfluo e lo dimostrerò.
Assistiamo ad una passerella demagogica, dove ognuno di noi
espone la propria linea che deriva dalla posizione politica o dal
seggio che occupa in questo Consiglio Regionale.
La convenzione è un atto amministrativo ed il Presidente della
Regione avrebbe dovuto adottare già molto tempo fa questo
provvedimento di messa in mora nei confronti della SITAV, prima
ancora dell'approvazione da parte di questo Consiglio
dell'autorizzazione alla SITAV della dilazione.
Ma c'è di peggio, e ciò che dirò è verbalizzato dalla
dichiarazione di un funzionario dell'Assessorato alle Finanze.
L'Assessore alle Finanze, nell'agosto del 1983, è venuto a
conoscenza delle illegali trattenute delle decadi da parte della
SITAV, per cui già allora, nell'agosto/settembre del 1983, doveva
mettere in mora la SITAV. Questo provvedimento non è stato preso e
si è data la possibilità e la si dà ancora, con questa delibera, di
prendere questo provvedimento.
Se per caso la Commissione di coordinamento non dovesse
approvare questa delibera, che cosa succederà? Dovremo riportare
un'altra volta in Consiglio regionale una nuova delibera oppure
l'Assessore alle Finanze o il Presidente della Giunta,
autonomamente, provvederanno a mettere in mora la SITAV? Nella nota
della Commissione di Coordinamento è chiaramente indicato che
l'autorizzazione contenuta nell'atto in esame contrasta con il
disposto di cui al primo comma dell'art. 7 della convenzione. La
stessa autorizzazione che si concede non fa alcun cenno alla
sopracitata sopratassa dell'1% da applicarsi, quindi è vero che la
delibera è diversa da quella che abbiamo concordato nella riunione
dei Capi-Gruppo, perché si riservasse ogni altra decisione e
provvedimento secondo quanto previsto dalla legge e dalla
convenzione.
La Commissione di Coordinamento indica specificatamente la
soprattassa dell'1% e la quantifica per cui la preoccupazione di
non volerlo quantificare nella delibera, mi sorprende. Quindi qui
la SITAV è debitrice nei confronti della Regione non solo dei 10
miliardi e 900 milioni e rotti ma di una cifra che può aggirarsi
oltre i 40-50 miliardi.
La Commissione di coordinamento quantifica l'1%, ma non ce n'era
bisogno, in quanto ciò è previsto dall'art. 8 della convenzione:
qui si continua a dare alla SITAV uno spazio che essa non
merita.
Dopo queste brevi considerazioni, naturalmente negli interessi
della Regione, io voterò a favore della delibera che ci è stata
presentata.
E' giusto che, finalmente, dall'agosto dell'83 al febbraio
dell'84, ci si sia decisi a prendere un provvedimento
indispensabile, che bisognava già prendere, nell'agosto o nel
settembre del 1983.
Non posso essere d'accordo con il Consigliere Mafrica quando
sostiene che è necessaria una gestione pubblica: non mi sembra che
la gestione pubblica possa dare dei buoni esempi. Noi
socialdemocratici, per la nostra ideologia, siamo per un'iniziativa
privata ma, se è il caso, saremo anche d'accordo per una gestione
mista, naturalmente con la prevalenza dell'iniziativa privata.
Per quanto riguarda l'altro argomento, trattato anche dal
Presidente della Giunta, relativo alla revisione della convenzione,
io direi di guardare l'atteggiamento che assumerà la SITAV a
distanza di sette e poi di quindici giorni.
Si può parlare anche in Consiglio Regionale di una eventuale
disdetta della convenzione, questo non perché il Consiglio
Regionale abbia une competenza specifica in questo caso, che è
sempre previsto dall'articolo 8 della convenzione.
La preoccupazione o le minacce di licenziamento
dell'Amministratore della SITAV non mi sembrano un atteggiamento
corretto, sono solo un'arma di ricatto che non deve intimorire noi
Consiglieri regionali e neanche i lavoratori presso la Casa da
gioco di Saint-Vincent. E' questo un atteggiamento nocivo che
oltretutto aggrava la già pessima immagine che la SITAV è riuscita
a dare in questi ultimi periodi.
Quindi io direi che si può parlare benissimo di disdetta della
convenzione: il Casinò di Campione d'Italia è stato chiuso un mese
e poi si è ripreso le stesse unità lavorative. Può esserci un'altra
convezione con un'altra società privata o privata e pubblica. Non
possiamo essere soggetti sempre a questo continuo e velato ricatto
da parte della SITAV.
Concludo dicendo, brevemente, che esprimo il mio parere
favorevole a questa delibera.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Io affronterò questo argomento, che
ritengo della massima importanza e serietà, dal punto di vista
prevalentemente tecnico e legale, specialmente nei confronti dei
rapporti che sono intercorsi tra la dirigenza SITAV e
l'Amministrazione Regionale. Trascurerò ciò che, in modo abbastanza
ampio, ha già citato il collega Mafrica sulla riorganizzazione
all'interno del Casinò, che è già oggetto di discussione da parte
della Commissione di inchiesta.
In queste ultime settimane abbiamo avuto modo di sentire strane
dichiarazioni rilasciate dal nuovo Amministratore delegato della
SITAV, il Dottor Conca, volte a definire unilateralmente tutte le
possibili interpretazioni sul contenzioso tra Regione e SITAV, come
se esso non fosse assoggettato ai normali canali del diritto
amministrativo e della vigente legislazione.
Apprendiamo di volta in volta dalla stessa fonte, che la
Regione, esigendo quanto previsto dalla convenzione, diverrebbe
usuraia e che la concessione dei giochi è legata all'esistenza
della SITAV, che sarebbe così l'unica depositaria di un diritto
all'esercizio dei giochi.
L'accelerazione dei lavori di ampliamento avrebbe consentito,
secondo la SITAV, una più sollecita e vantaggiosa apertura del
Casinò, come se nel frattempo il Casinò stesso fosse rimasto
chiuso. E' pacifico che la vicenda degli 11 miliardi non sia stata
un prestito, è stata invece un prelievo, per di più non autorizzato
da alcuna delibera di Giunta.
Le prese di posizione assunte dall'attuale dirigenza della SITAV
si configurano come pressioni che lasciano esterrefatti quanti
hanno a cuore il proseguimento dell'attività della Casa da Gioco
nel pieno rispetto della legge.
Esse, per la loro natura e per la forma offensiva e vessatoria,
costituiscono una indebita ingerenza sull'autonomia decisionale del
Consiglio Regionale e prevaricano il diritto della Regione Autonoma
a tutelare fino in fondo i propri legittimi interessi, sanciti da
regolari deliberati del Consiglio, che hanno il crisma della
legalità.
Il Consiglio, quindi, ha due chiare indicazioni da proporre in
questa materia così delicata.
La prima riguarda la legalità: la Magistratura, non
dimentichiamocelo, ha inviato mandati di comparizione con l'ipotesi
di reato all'ex Presidente della Giunta Mario Andrione, agli ex
Assessori alle Finanze Ramera e Chabod e all'Amministratore
delegato della SITAV Bruno Masi. Sono diversi quindi i reati
ipotizzati dalla Magistratura che sta già sperando e assolvendo il
suo compito.
Vi è poi un secondo aspetto da valutare, che è quello della
legittimità: sotto questo profilo, l'intervento della Commissione
di Coordinamento equivale quasi ad una sentenza. La motivazione con
cui viene negato il visto alla delibera contiene il chiaro invito a
ricondurre i conteggi di quanto dovuto nei termini chiaramente
esplicitati negli articoli 4, 7 e 8 della convenzione.
Il problema dell'arbitrato, quindi, non è proponibile per motivi
di legalità, perché la Magistratura lo ha già configurato come
reato, e per motivi di legittimità: bene ha fatto, quindi, Colleghi
Consiglieri, il Presidente della Giunta Regionale a richiedere
l'immediato conteggio dei prelievi, indebitamente percepiti,
riservandosi di esercitare i diritti nascenti dagli articoli 4, 7 e
8 della convenzione, così come di richiedere che venga versato il
dovuto, fino all'ultimo centesimo, sia delle somme prelevate
indebitamente, sia degli interessi maturati a seguito dei mancati
versamenti. La stessa procedura di indirizzare alla Regione un
bonifico di 342 milioni, con la causale: "a saldo delle spettanze",
è una ulteriore prova della mancanza di volontà da parte della
società SITAV di riconoscere appieno e correttamente le
responsabilità derivate dalla corretta applicazione del contratto a
suo tempo stipulato.
Opere di ampliamento, mai autorizzate e non previste, prelievi
illegittimi, per i quali già si è mossa la Magistratura, accuse di
usura alla Regione, minacce non solo di licenziamenti ma di
chiusura della Casa da gioco, conteggi fatti unilateralmente, come
se alla Regione ci fossero organi assoggettati alle decisioni già
assunte dagli uffici della SITAV: tutto ciò getta ombre sul potere
e dovere del Consiglio Regionale di assumere deliberati conformi
non già ai voleri della SITAV, bensì agli interessi della Regione
che debbono essere garantiti con i deliberati esistenti e con le
leggi in vigore. Non si vede, infine, come possano definirsi
prestiti gli oltre 10 miliardi di prelievi mai autorizzati o per i
quali esisteva una autorizzazione fasulla della quale l'unico
organo competente, il Consiglio Regionale, era stato
esautorato.
Né si dimentichi che i Consiglieri Regionali che dovessero, in
buona fede, essere tratti in inganno dalle pressioni e dalle
dichiarazioni rilasciate dalla SITAV, si troverebbero a decidere
sotto l'incubo di condizionamenti e di preoccupazioni, che
assomigliano molto a quelli posti in essere, secondo l'accusa
documentata dai Magistrati, nella circostanza dell'acquisto da
parte della SAISET di azioni pari al 21,21% delle quote societarie
della SITAV.
Per questi motivi appare utile un confronto aperto e leale della
Giunta e del Consiglio Regionale con il Consiglio di
Amministrazione della SITAV e con i legali rappresentanti della
Società SAISET. Da tale confronto deve poter scaturire non già un
compromesso illegale e fuorviante, bensì il riconoscimento degli
effettivi crediti della Regione avvalorati dalla corretta
applicazione della convenzione.
Può essere nel contempo avviata la pratica per il riconoscimento
dei rimborsi relativi ai lavori di ampliamento autorizzati dal
Consiglio Regionale ed eventualmente non ancora effettuati: per i
lavori non autorizzati è possibile addivenire ad una sanatoria solo
laddove è dimostrabile che essi sono funzionali alla Casa da Gioco
e quindi riconducibili al nomale iter deliberativo degli organi
regionali, previi i collaudi, i controlli amministrativi e la
prassi legittima che presiedono alla approvazione di opere di
interesse regionale.
In caso di mancato accordo, la Regione potrà tutelare i propri
interessi richiedendo il sequestro delle proprietà SITAV ed
avviando le normali procedure di legge per il recupero dei crediti.
Se la società SITAV dovesse avere dei problemi di liquidità, per
quanto attiene al pagamento degli interessi dovuti, si può studiare
una formula di pagamento che comprenda il controvalore in azioni,
oppure un sistema rateale di rientro consolidato alla data della
messa in mora con inizio del giugno '82: questo è un invito che
faccio alla Presidenza della Giunta, ed è molto interessante.
Che la società SITAV sia in mala fede lo dimostra il fatto che i
lavori di ampliamento sono terminati nel dicembre '82 e pertanto
sarebbe immotivato il prelievo verificatosi nell'anno 1983.
Per concludere, colleghi Consiglieri, noi oggi ci troviamo di
fronte ad una strada obbligata sia sotto il profilo della legalità,
sia sotto il profilo della legittimità.
Non è possibile esprimere un'opinione politica sul conteggio
degli interessi, è sufficiente fare eseguire il conteggio dagli
organi competerti della Regione e richiederne il pagamento.
La Società SITAV deve smetterla di ricattare l'opinione pubblica
con la minaccia del licenziamento, perché, colleghi Consiglieri, è
pacifico che i dipendenti attualmente in forza, sia della SAISET
sia della SITAV, non sarebbero comunque licenziati in quanto anche
una transitoria gestione regionale, in attesa di chiarire la
situazione, garantirebbe in primo luogo l'occupazione.
Con questo intervento, che è prevalentemente tecnico, io mi
ritengo soddisfatto della delibera presentata dal Presidente della
Giunta, perché penso che vada incontro alle aspettative di tutti
noi di risolvere il problema e di ripartire in una forma diversa,
in una forma gestionale più corretta, e quindi premetto che
esprimerò voto favorevole sulla delibera.
PRESIDENTE:
Ha chiesto la parola il Consigliere Pedrini;
ne ha facoltà.
PEDRINI (P.L.I.):
Signor Presidente, era da tempo che non
si sentiva in quest'aula, seppure con alcuni accenti polemici che
non voglio citare, un'atmosfera così idilliaca: è triste però che
proprio su di un argomento di questa pesantezza si debba trovare
questa atmosfera.
L'amico Torrione mi ha preceduto con la frase dei nostri vecchi:
"non mettere mai il carro davanti ai buoi". Posso anche associarmi
al fatto che qui si suoni il violino per il Presidente della
Giunta, in quanto finalmente vediamo una situazione chiara, per cui
si porta in Consiglio ciò che finora non abbiamo mai visto e di
questo io ne devo dare atto.
Quando però già si ipotizzi che cosa noi faremo nel futuro, io
direi che veramente andiamo oltre il Rubicone di un bel tratto
dando già delle impostazioni definitive quando non si sa ancora
come finirà la cosa.
Certo, il fatto di apprendere che in data 21 marzo 1984 si è
ricevuta una raccomandata, prot. n. 378, nella quale si trovano £.
342.026.083 mi sa veramente di presa per i "fondelli". Veramente io
pensavo che i dirigenti del Casinò avessero almeno un minimo di
quella educazione finanziaria, politica ed economica, da non fare
una cosa del genere o, perlomeno, da avere un qualsivoglia contatto
con la Presidenza della Giunta per trovare una soluzione, ma non in
questa maniera.
Io non accetto questo perché offende la coscienza di tutti i
rappresentati del popolo valdostano che sono qui seduti. E' un
insulto, come dire: "Noi vi mandiamo questi soldi perché siete dei
poveretti, vi dobbiamo solo questo e noi lo decidiamo".
Ma chi è la SITAV? Ma chi è questo signore che si permette di
mandarci una lettera del genere? Io sono sempre stato molto cauto e
tranquillo, anche perché quando uno non c'entra viene sempre tirato
in ballo, e non volevo che questa volta succedesse come già
successe nel passato. Però ad un certo punto quando si ha da dire
qualcosa non ci devono essere dei Don Abbondio, ma delle persone
che, coerenti con la posizione che hanno in questo Consiglio, come
tali rifiutino questa impostazione, sotto tutti i profili.
Se si tenta con una raccomandata di rinviare a domani quello che
si deve fare oggi, io penso che sia un'utopia, una cosa fuori dalla
realtà. Ci hanno forse preso per degli irresponsabili e
sprovveduti? Io dico che seno sprovveduti loro se pensano che
un'assemblea come questa possa accettare un'impostazione del
genere.
Non voglio entrare nel merito di quello che ha detto bene il
Consigliere Mafrica, anche se io penso che i tempi per certi
interventi siano prematuri.
Accetto invece quanto ha detto l'amico Torrione, che molto
politicamente si è barcamenato sull'onda e alla fine ha dato la sua
approvazione a questa delibera.
E' positivo quello che dice Ennio Pedrini a nome del Partito
Liberale, adeguandosi e dicendo che questa delibera va approvata.
Ci auguriamo effettivamente che non succeda, come da qualcuno
auspicato, che la Commissione di Coordinamento annulli questa
delibera, perché non vedo assolutamente possibilità di uscita
diversa rispetto a quella molto chiara, che il Presidente della
Giunta e la Giunta hanno preso per cercare di uscire da questa
"impasse". Giunti a questo punto non voglio dilungarmi, perché già
troppo è stato detto. Vorrei soltanto pregare il Presidente del
Consiglio di apportare il seguente emendamento alla delibera in
approvazione, così come ho accettato la modifica al punto 1
("compensazione al posto di "composizione") e così come trovo
giustissima, anche tecnicamente, la modifica al punto 5, relativo
all'immediata eseguibilità.
Al punto 3° si dice: "Di chiedere, in caso di mancato pagamento,
al Presidente del Tribunale un decreto ingiuntivo di condanna della
SITAV a pagare le somme dovute alla Regione con gli interessi di
legge e salve le maggiori somme dovute anche a titolo di
interessi", io propongo di dire: "Di chiedere, in caso di mancato
pagamento, al Presidente del Tribunale un decreto ingiuntivo di
condanna della SITAV a pagare le somme dovute alla Regione ai sensi
di legge, della convenzione e salve le maggiori somme dovute".
Questo allo scopo, lo dicevamo un momento fa il Consigliere
Fosson ed io, di seguire la stessa impostazione data nella riunione
dei Capi Gruppo al n. 2 del deliberato.
Ho sentito che qualcuno diceva: "Ci rivolgiamo al Presidente del
Tribunale". Signori, si tratta di farsi dire due cose da coloro che
non sono addetti: la prima è che se noi applichiamo quella
sovratassa, ci tacceranno tutti, sia quelli che
oggi
ci sono
vicini che gli avversari, di essere stati degli strozzini, sotto
tutti i profili verso la società, cosa che in realtà non è; la
seconda è che è giusto che, da parte nostra, si chiedano degli
interessi: ma quali interessi? Dobbiamo deciderlo noi, il 20% o il
25%? Chiunque opera nel campo finanziario sa che l'interesse reale
che chiede una banca è del 30,05%, in questo momento, come è
concordato
e
firmato dai Direttori Generali del San Paolo e
della Cassa di Risparmio di Torino.
Quando si chiedono in prestito dei soldi bisogna sì tenere conto
di quello che si paga alla Banca, ma anche di quello che paga il
privato il quale deve andando a ritirarli perdendo tempo,
consumando benzina, pagando chi manda al suo posto e via dicendo:
il tutto assomma al 30,05. Un quotidiano ha pubblicato questa cifra
riducendola al 30% non più tardi di tre mesi fa; non credo che ora
la situazione sia mutata.
E allora, se noi chiedessimo, per ipotesi, il 29%, qualcuno già
direbbe: "Potevano chiedere il 30%, hanno chiesto solo il 29%, ci
saranno delle manovre sotterranee, chissà quanti soldi hanno preso
i Consiglieri". Se poi arrivassimo sotto il 29%, apriti cielo!
E allora noi ci rivolgiamo al Presidente del Tribunale: meglio
far decidere ad un Tribunale la cifra che riterrà opportuna, visti
gli atti che presenteremo e visti i danni che la Regione ha avuto,
in quanto penso che nessuno possa eccepire, nessuno possa attaccare
quanto stabilito da un Tribunale. Penso che questa sia la vera ed
unica strada pulita, chiara e netta che ci esenterà dalle
critiche.
Ho spiegato il motivo di questa richiesta di emendamento e, a
nome del Partito Liberale, ripeto che voteremo a favore di questa
delibera augurandoci quello che hanno detto tutti gli altri. Non
sto a ripetermi ma, come ha detto prima il Consigliere Torrione,
"Prima chiudiamo, meglio è".
PRESIDENTE:
Ha chiesto la parola il Consigliere Berti; ne
ha facoltà.
BERTI (Art. e Comm. Vald.):
Contrariamente all'adunanza
precedente del mese di febbraio, quando dovevamo discutere se
accordare o meno la dilazione di questo pagamento alla SITAV, penso
che in questa giornata ci sia una unità di intenti ed una unanime
convergenza sul deliberato propostoci, al quale anch'io darò il mio
voto favorevole.
Vorrei ricordare brevemente alcuni punti, perché penso che molte
cose le abbia già dette chi mi ha preceduto.
Devo dare atto al Presidente della Giunta che, nonostante la
posizione assunta nell'adunanza dell'8 e 9 febbraio, quando
insisteva sulla concessione di questa proroga, ha rivisto oggi la
sua posizione e ha portato all'assemblea consiliare un deliberato
che penso sia doveroso da parte del Consiglio approvare.
Era inaccettabile, d'altra parte, la richiesta della SITAV di
operare una compensazione fra debito e credito, in quanto la cifra
assai limitata, secondo i calcoli della SITAV, rispetto al debito
liquido contratto verso l'Amministrazione regionale, era chiaro
dovesse avere un diniego.
Penso che questo tipo di compensazione potrà essere visto in un
secondo tempo, quando si saranno svolti degli accertamenti
effettivi sulle opere e sui lavori eseguiti, di competenza o meno
della Regione. Quindi, prima incameriamo il credito a nostro favore
accumulato dalla SITAV e poi si valuterà l'eventuale entità dei
lavori a nostro carico.
Penso che si sia giunti ad una svolta decisiva anche per
definire il rapporto tra Regione e SITAV e io mi auguro che la
delibera, votata dal Consiglio regionale, sia approvata dalla
competente Commissione di Coordinamento per porre definitivamente
termine a questa lungaggine burocratica e alla mancanza di volontà
della SITAV e di chi l'amministra nel cercare un idoneo pagamento
immediato sia nel capitale sia nella parte di interesse.
Quindi io preannuncio il mio voto favorevole a questa
deliberazione.
PRESIDENTE:
Ha chiesto la parola il Consigliere
Beneforti; ne ha facoltà.
BENEFORTI (D.C.):
Faccio brevemente alcune considerazioni
prima che sia chiusa la discussione sull'argomento.
La maggioranza di questo Consiglio regionale non è mai venuta
meno all'impegno di fare chiarezza sulla vicenda del Casinò: il
cammino percorso, dal blitz di San Martino ad oggi, dimostra la
volontà di questa maggioranza di giungere a questo obiettivo in
modo da rendere alla Valle d'Aosta quell'immagine e quel prestigio
che ha sempre avuto e che ha sempre meritato.
Qui si è detto che faceva piacere vedere questo cambio di
atteggiamento, questa inversione di tendenza. Noi riaffermiamo che
per cambiamento, per inversione di tendenza, noi intendiamo: fare
chiarezza. L'abbiamo dimostrato con la commissione di indagine
amministrativa, che ha lavorato e che sta concludendo in questi
giorni i suoi lavori, benché sia stata convocata a brevissima
scadenza. L'abbiamo dimostrato con la collaborazione che ha dato la
Presidenza della Giunta, la Giunta stessa nel suo insieme, alla
magistratura perché svolgesse il proprio ruolo. L'abbiamo
dimostrato anche nelle deliberazioni che sono state portate in
questo Consiglio, come quelle relative al pagamento delle decadi
che, se non precise come qualcuno si aspettava, sono però un
ulteriore passo avanti verso la chiarezza che vogliamo fare. La
delibera relativa ai biglietti di ingresso del Casinò è un altro
aspetto di come la Regione intende collocarsi nei confronti della
società che gestisce il Casinò di Saint-Vincent.
Ma quello che più conta è che, da parte di questa maggioranza e
della Giunta in particolare, si è cercato sempre e comunque di
investire il Consiglio regionale di tutti i problemi inerenti il
Casinò: quando si modificano le convenzioni stipulate dal
Consiglio, è giusto e doveroso che sia il Consiglio stesso, che le
ha approvate, a modificarle.
Però è anche vero che, da parte della Giunta regionale e della
maggioranza, c'è stata la volontà di aprire una discussione sui
problemi che sono sorti, dopo la notte di San Martino, nei
confronti della SITAV e di Saint-Vincent.
Tornando per un momento alla delibera odierna io mi auguro, e
penso che ce lo auguriamo tutti, che venga approvata dalla
Commissione di Coordinamento, così come noi ci attendevamo che
anche la precedente delibera fosse approvata dal Coordinamento
perché nessuno, nel votare a favore di quella delibera, intendeva
venire meno agli interessi della Regione. Approvata la delibera,
come maggioranza, abbiamo fatto un comunicato per la stampa in cui
si ribadivano i principi ispiratori e le motivazioni, perché in
quel momento non c'era necessità di giungere a rotture, in quanto
si sarebbe potuto creare un danno al turismo e all'occupazione
della nostra Regione.
Devo dire che mi ha meravigliato il fatto che, da parte della
Commissione di Coordinamento, la delibera non sia stata approvata e
si sia invocato, fra l'altro, l'articolo 8 della convenzione. Il
Coordinamento in precedenza aveva vistato delibere simili, in cui
si approvavano i ritardi nei pagamenti delle decadi, anche se non
erano stati applicati certi interessi: anche allora si doveva dare
applicazione all'art. 8, ma il problema non è sorto. Non si capisce
perché la Commissione di Coordinamento usi due pesi e due
misure.
Oggi noi, nell'approvare questa delibera, riteniamo di compiere
un ulteriore passo verso la chiarezza, dimostrando la svolta che
intendiamo dare ai rapporti con la SITAV.
Riteniamo anche noi che debba essere rivista la convenzione,
alla luce delle storture che ci possono essere al suo interno e
alla luce anche delle indicazioni che la Commissione darà nella sua
relazione finale.
Quindi io confermo, a nome della maggioranza, il voto favorevole
nei confronti della delibera presentata dalla Giunta.
PRESIDENTE:
Ha chiesto la parola il Consigliere
Maquignaz; ne ha facoltà.
MAQUIGNAZ (Féd. D.P. - U.V.P.):
Molto brevemente, voglio
dire che la Federazione D.P.-U.V.P. condivide la lettera che è
stata inviata dal Presidente della Giunta, in data 21 marzo 1984,
alla SITAV per richiedere il versamento a saldo delle somme dovute
alla Regione dal 1 maggio al 30 novembre 1983. Condividiamo
soprattutto il fatto che il Presidente della Giunta abbia portato
la discussione sulla messa in mora della SITAV in Consiglio
regionale. Si tratta di una decisione molto importante perché, nel
caso in cui la SITAV si rende inadempiente, la Regione ha la
possibilità di revocare la convenzione.
Quindi bene hanno fatto la Giunta ed il suo Presidente a portare
in discussione questo argomento molto importante. Noi come
Federazione ci riserviamo, per quanto riguarda la definizione dei
rapporti generali che riguardano la SITAV e la Regione, di
esprimere la nostra opinione. Il Partito Comunista, attraverso il
Consigliere Mafrica, e il Partito Socialista, attraverso il
Consigliere Torrione, hanno già dato delle indicazioni.
Noi ci riserviamo di fare una proposta precisa e di aprire un
confronto con le forze politiche della maggioranza sui vari
argomenti che io voglio ricordare: sui rapporti che riguardano la
SITAV e la SAISET e soprattutto sul ruolo che la SAISET deve avere,
sempre posto che la SAISET possa ancora avere un ruolo, dopo quanto
è successo; sul problema che riguarda i terreni, perché la maggior
parte delle proprietà immobiliari, come sembra, sono nelle mani
della SAAV.
Un'altra questione che vorremmo affrontare con oculatezza ed
attenzione è il problema della interpretazione della convenzione.
Io credo che l'Assessore Martin potrebbe dire meglio di me quante
volte ha dovuto faticare e lavorare, per interpretare questi
articoli. Quindi, in questa ottica, anche alcuni articoli della
convenzione vanno modificati per poter avere una interpretazione
chiara e precisa, soprattutto nel caso in cui non tutelino più gli
interessi della comunità valdostana, e quindi della Regione; lo
stesso dicasi per quanto riguarda le manifestazioni, i controlli
regionali e il problema della composizione societaria della SITAV e
della SAISET.
Detto questo, noi ci riserviamo di fare una proposta molto
precisa, di confrontarla con le altre forze della maggioranza e
quindi anche con le forze dell'opposizione. Per quanto riguarda
questa delibera, ribadisco il nostro voto favorevole, dicendo che
essa rappresenta un passo avanti, testimoniando la volontà della
Giunta e della maggioranza di fare chiarezza e ribadendo l'autorità
della Regione nei confronti della Casa da Gioco.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Io volevo fare alcune brevissime
considerazioni perché molte cose sono già state dette e credo sia
inutile ripetere concetti già espressi da altri Consiglieri.
La prima considerazione riguarda il fatto che è forse la prima
volta che questo Consiglio regionale viene chiamato a pronunciarsi
su una questione che poteva essere affrontata e risolta
direttamente in Giunta, essendo già regolamentata da una
convenzione ed essendoci quindi la possibilità, da parte del
Presidente della Giunta e della Giunta, di procedere con un atto
autonomo ai provvedimenti necessari.
Quindi si tratta di una procedura che è diversa da quella che
solitamente viene seguita. E' una procedura che però noi
condividiamo, nel senso che riteniamo che sia stata una scelta
opportuna quella di investire il Consiglio regionale di un atto che
comunque, autonomamente, la Giunta ed il suo Presidente potevano
adottare.
Noi vorremmo chiedere e raccomandare che questo comportamento
non si limiti a questa vicenda, a questo argomento, a questa
questione circoscritta ma diventi un modo nuovo della Giunta di
comportarsi e di rapportarsi nei confronti del Consiglio regionale,
in modo che quest'ultimo possa riacquistare quella centralità che
gli spetta in base allo Statuto e in base alla legge: quindi la
prima riflessione riguarda proprio la vecchia questione dei
rapporti fra Giunta e Consiglio.
Per quanto riguarda il merito, anzitutto va osservato che si
tratta di un provvedimento opportuno ma tardivo. Evidentemente la
Giunta regionale poteva e doveva assumere il provvedimento di messa
in mora della SITAV parecchi mesi fa, già alla fine dell'83, quando
è emerso alla conoscenza di tutti i membri della Giunta che
esisteva questa situazione e ancor più quando è decorso il 31
dicembre 1983 e a quel punto la SITAV non poteva vantare neanche
più una sorta di autorizzazione verbale. Se c'era infatti una
autorizzazione verbale alla SITAV di trattenere queste somme, per
quanto illegittima, aveva come limite il 31 dicembre 1983, oltre al
quale non c'era più nessuna giustificazione, neanche sul piano
della comprensione, nei confronti della SITAV: doveva pagare e
basta.
E' stato un atto sbagliato da parte della maggioranza portare in
Consiglio la proposta di una dilazione. Tale proposta, come era
stato previsto dall'opposizione, non poteva avere un seguito, in
quanto sarebbe stata annullata dalla Commissione di Coordinamento.
Così è stato e oggi ci troviamo a decidere, come Consiglio, la
messa in mora della SITAV, atto che poteva essere compiuto mesi
fa.
Ho sentito prima il Consigliere Beneforti e anche altri
Consiglieri dire che in questo caso si può parlare di una
inversione di tendenza nell'atteggiamento della maggioranza nei
confronti del Casinò. Sì, può anche darsi che ci sia una inversione
di tendenza, ci sono degli atti che sono più chiari, come la messa
in mora, come la decisione di fare suddividere interamente fra
Regione e SITAV l'intero ammontare del biglietto e non solo più il
50%, come il fatto che si danno soltanto dieci giorni di tempo e
non venti alla SITAV per pagare le sue decadi... Si tratta di atti
che vanno certamente in una giusta direzione.
Il problema, la nota negativa che dobbiamo sottolineare in
questo Consiglio, è che tutti questi atti giungono in conseguenza
di una costrizione che ci siamo trovati a dover affrontare, una
costrizione di carattere amministrativo e di carattere giudiziario.
Se non ci fossero stati determinati interventi dell'autorità
giudiziaria e dell'autorità amministrativa, noi non ci troveremmo
di fronte a questi nuovi atti: non ci troveremmo in questo momento
a discutere sulla messa in mora, se la Commissione di Coordinamento
non avesse annullato la precedente deliberazione del Consiglio;
probabilmente non avremmo creato la commissione di inchiesta,
perché in un primo momento non la si voleva fare, se l'autorità
giudiziaria non avesse preso determinati atteggiamenti.
Evidentemente sulla scelta che ci viene proposta dalla Giunta e
che andrà a fare oggi il Consiglio, pesa anche il fatto che dal
mese di febbraio ad oggi, da quando era stata votata dalla
maggioranza quella proposta di dilazione ad oggi, non c'è stato
solo l'annullamento della deliberazione consiliare relativa alla
dilazione, ma ci sono stati anche due nuovi mandati di cattura,
relativi proprio alla vicenda che discutiamo e c'è stata una serie
di mandati di comparizione che hanno coinvolto la Giunta qui
presente e lo stesso Assessore Chabod.
Questi sono fatti che non dobbiamo dimenticare per valutare il
valore di determinate scelte, che sono obbligate: se la Giunta non
fa queste scelte aggi, se il Presidente della Giunta non mette in
mora la SITAV, il Presidente e la Giunta rischiano di essere
incriminati per omissione d'atti d'ufficio. Questa è la realtà che
non dobbiamo nascondere e a cui la Giunta e il Consiglio non
possono sfuggire.
Quindi, capiamo la realtà limitata entro la quale si muovono
questi provvedimenti, dopodiché si potrà anche dire che sono
opportuni, che vanno nella direzione giusta e che si possono
condividere, anche se si muovono all'interno di una strada che,
purtroppo, è già stata tracciata e che non scopriamo noi
oggi
.
Nel merito dell'articolato, anche in seguito alle modifiche che
sono state introdotte nella riunione dei Capi Gruppo, il nostro
giudizio è, di massima, favorevole con un'unica riserva che
riguarda la formulazione del punto 2. Evidentemente la nostra
richiesta rimane tale, ma comprendiamo le esigenze che ci sono da
parte di tutto il Consiglio, in quanto penso che sarebbe opportuno
che questo provvedimento venisse votato da tutto il Consiglio: è un
esigenza indicataci anche dalla Commissione di Coordinamento,
quella di precisare chiaramente l'applicazione integrale della
convenzione, e quindi anche dell'articolo 8, così come era una
richiesta specifica della Commissione. Quindi bisogna che questo
discorso sia formulato in modo sufficientemente chiaro, senza
parlare di interessi, perché questi ultimi non sono contenuti né
previsti dalla convenzione.
Non voglio invece soffermarmi su tutte le altre questioni: se la
SITAV pagherà o meno, sulla revisione della convenzione ecc. perché
io sono convinto che su questo, quanto prima, la commissione di
indagine appositamente costituita presenterà la sua relazione e
quindi credo che in quell'occasione potremo discutere come è stata
applicata la convenzione o, per meglio dire, come non è stata
applicata e quali saranno le proposte di ogni forza politica e
dell'insieme del Consiglio rispetto all'avvenire e ai destini del
Casinò.
PRESIDENTE:
Ha chiesto la parola il Consigliere
Segretario Tamone; ne ha facoltà.
TAMONE (U.V.):
Oui, brièvement, pour dire qu'évidemment
nous ne voulons pas, en ce moment, reprendre la discussion sur
l'argument, qui a été d'ailleurs très approfondie et, à notre avis,
très détaillée, dans le sens que cette réunion, qui paraissait à
quelqu'un inutile ou de routine, a démontré les différentes
positions des forces du Conseil Régional vis-à-vis du problème
complexe du Casino de Saint-Vincent, mais elle a démontré aussi
qu'on peut trouver un chemin commun pour le résoudre.
L'Union Valdôtaine souhaite que l'unanimité, qui a été atteinte
ce soir dans ce Conseil sur un argument si difficile, puisse être
un signe positif pour le travail que nous devons encore accomplir
vis-à-vis du problème de la Maison de Jeu de Saint-Vincent et que
ce ne soit pas seulement d'aujourd'hui, mais qu'elle puisse
continuer pendant toute la durée du travail et que nous puissions
nous rencontrer pour trouver des solutions valables au problème que
nous allons analyser ce soir.
En faisant ce souhait, le groupe de l'Union Valdôtaine déclare
qu'il est favorable à cette délibération du Gouvernement
Régional.
PRESIDENTE:
Se non vi sono altri Consiglieri che vogliono
intervenire, dichiaro chiusa la discussione generale.
Ha chiesto la parola il Presidente della Giunta Rollandin; ne ha
facoltà.
ROLLANDIN (U.V.):
Je pense que les Conseillers ont dit
clairement que c'est une tâche du Conseil revoir les rapports entre
la Région et la SITAV.
En effet, au début j'avais dit qu'il y avait la disponibilité de
la part de l'Administration Régionale à s'engager dans ce sens et
que toutes les forces politiques auraient discuté sur la
possibilité de revoir ces rapports, en tenant compte d'un fait
assez clair et même souligné par d'autres Conseillers: la nécessité
de la part de la Région d'avoir un Casino qui fonctionne que je
pense c'est la condition absolue, c'est une nécessité que nous
avons déjà plusieurs fois soulignée.
Nous retenons qu'il est indispensable de maintenir le niveau
d'emploi à l'intérieur de la Maison de Jeu; en effet, on a la
possibilité de le faire, en tenant compte que l'article 13 de la
Convention le prévoit, et nous le devons donc prétendre.
N'oublions pas que les Conseillers qui se sont exprimés
aujourd'hui n'avaient pas la peur de voir le Casino fermé, mais il
faut tenir compte qu'il y a même cette possibilité. Si on arrive
aux voies légales entre la Région et la SITAV, ce cas peut se
vérifier et ce serait sans doute un dommage incalculable pour la
collectivité valdôtaine.
Donc, nous retenons que, s'il y a l'exigence de revoir cette
Convention, il y a dans le même temps l'exigence de maintenir le
Casino ouvert.
A ce but, pendant les mois que nous restons en charge, nous nous
engagerons surtout pour la révision de la Convention en la
discutant entre les forces politiques. Le Conseiller Mafrica a
présenté les choix possibles, mais il faut voir quelle sera
l'attitude de l'autre partie, car, et cela a été souligné par le
Conseiller Mafrica même, il y a une convention qui durera jusqu'à
1992, il ne faut pas l'oublier.
En même temps, nous pourrons reprendre chaque point de la
Convention pour nous éclaircir les idées car chaque Conseiller,
dans les différentes séances, a révélé d'en avoir besoin.
A propos de l'exigence que ce soit le Conseil à s'exprimer, je
pense qu'il faut préciser que c'est une question de choix avant
tout politique et, à l'avis de plusieurs, c'est nécessaire que,
dans un cas comme l'affaire du Casino, toutes les forces politiques
puissent s'exprimer et présenter leur avis.
A propos de la délibération, je pense qu'on pourrait très bien
revoir le point 2 et 3, dans ces termes: Al punto 2°) dopo le
parole "£. 10.901.120.455" sono soppresse le parole che seguono e
sono sostituite dalle seguenti: "riservandosi ogni altra decisione
e provvedimento previsti dalla legge e dalla convenzione".
Al punto 3°) dopo le parole "a pagare le somme dovute alla
Regione" sono soppresse le parole che seguono e sono sostituite
dalle seguenti: "... fatte salve le maggiori somme dovute e
riservati ogni altra decisione e provvedimento previsti dalla legge
e dalla convenzione".
Je pense qu'avec ces changements on pourra très bien reprendre
les observations qui ont été faites de la part des Conseillers et
ne plus parler d'intérêts.
PRESIDENTE:
Qualche Consigliere intende prendere la
parola per dichiarazioni di voto? Ha chiesto la parola il
Consigliere Pedrini; ne ha facoltà.
PEDRINI (P.L.I.):
Io approfitto della mia dichiarazione
di voto, perché mi ero segnato un appunto a proposito della
revisione della convenzione. Su questo punto noi siamo
perfettamente d'accordo, essendo una base di partenza sulla quale
già prima, parlando di quanto era successo, volevo soffermarmi.
Mi sia consentito di dire un'altra cosa: io ho appreso soltanto
pochi minuti fa il nome di chi ha firmato quella lettera di
richiesta di versamento dei 342.026.083 di lire e mi sono veramente
stupito. Io do al mio amico Max Tani, comandante partigiano, tutta
la mia stima e la mia considerazione come tali; anche se la mia
amicizia rimane intatta sul piano personale, non posso dargliela
invece su questo fatto, che, indubbiamente, è al di fuori del
normale per cui debbo dire che quasi non lo riconosco. Era doveroso
da parte mia dire questo e le ho dette perché mi piace sempre
chiarire molto il mio pensiero.
Concludendo ricordo che avevo preannunciato il mio voto
favorevole alla deliberazione, con l'accettazione dell'emendamento
richiesto dal sottoscritto.
PRESIDENTE:
Ha chiesto la parola il Consigliere Fosson;
ne ha facoltà.
FOSSON (D.C.):
Dichiaro il voto favorevole, come già
preannunciato dal Consigliere Beneforti, da parte della Democrazia
Cristiana; voto favorevole anche, e soprattutto, alla deliberazione
così come è stata modificata dall'intervento del Presidente della
Giunta, richiesto e sollecitato dai precedenti interventi del
Consigliere Pedrini e di altri Consiglieri. E' una modifica che fa
maggiore chiarezza e non comporta degli eventuali appigli per
interpretazioni che potrebbero essere favorevoli alla controparte
della Regione.
Voto favorevole, perché questa delibera dopo quella che questo
Consiglio ha votato nella scorsa seduta sul biglietto di ingresso,
è un ulteriore passo verso la chiarezza e la trasparenza dei
rapporti tra la Regione e la SITAV, come il sottoscritto, a nome
del suo gruppo, aveva già chiesto in occasioni passate. Chiarezza e
trasparenza che dovevano puntare alla revisione della convenzione
con la SITAV, ad una società unica che gestisce la Casa da Gioco e
a tutta un'altra serie di atti che non è il caso di stare a
discutere in questo momento, visto che la commissione di indagine
sta concludendo i suoi lavori e porterà la sua relazione
all'attenzione di questo Consiglio.
C'è una cosa che alcuni hanno sottolineato e che io intendo
riprendere in maniera pressante e cioè: la centralità della Regione
e del Consiglio regionale.
Altri hanno ringraziato il Presidente della Giunta per aver
portato questo atto, che poteva al limite essere di competenza
della sola Giunta, all'attenzione del Consiglio. Io penso che
questa sia un modo serio e corretto di coinvolgere gli eletti del
popolo valdostano, e cioè tutto il Consiglio regionale, che, al di
là delle diverse posizioni che possono esserci al suo interno, deve
poter decidere delle sorti di questa Regione.
Io penso che si debba sottolineare che il futuro di questa
Regione debba essere governato, per quanto è possibile e per quanto
è nelle sue capacità, da questo Consiglio regionale. Le pressioni
di potentati economici e le pressioni di gruppi di potere, quale
può essere, nel caso specifico, la SITAV, non devono trovare posto
in questo Consiglio regionale.
E' questo Consiglio che liberamente e autonomamente deve saper
scegliere il futuro della Regione Valle d'Aosta: io spero che lo
saprà fare, come lo sta già facendo oggi, prendendo questa
deliberazione che noi approviamo. Lo saprà fare domani di fronte a
tutti i passi successivi, che qualcuno ha già ipotizzato, per
tenere alti il prestigio e la dignità suoi e della Regione Valle
d'Aosta.
PRESIDENTE:
Ha chiesto la parola per dichiarazioni di
voto il Consigliere Aloisi; ne ha facoltà.
ALOISI (M.S.I.):
Prendo la parola per dichiarare il voto
favorevole del Movimento Sociale Italiano- Destra Nazionale, con
l'augurio che questa collaborazione che si è avuta oggi tra tutte
le forze politiche, possa continuare per il bene della nostra
Regione.
PRESIDENTE:
Ha chiesto la parola per dichiarazioni di
voto il Consigliere Riccarand; ne ha facoltà.
RICCARAND (N.S.):
Nel dichiarare il voto favorevole alla
deliberazione, con le modificazioni che sono state introdotte,
volevo chiedere un ultimo chiarimento. Nella premessa si dice:
"Vista la richiesta della Presidenza della Giunta regionale in data
21 marzo..." Non vorrei che in quella lettera si parlasse anche
della questione degli interessi.
PRESIDENTE:
Ha chiesto la parola per dichiarazioni di
voto il Consigliere Mafrica; ne ha facoltà.
MAFRICA (P.C.I.):
Poiché gli emendamenti proposti dal
Presidente della Giunta vanno incontro a quelli da me presentati,
ritiro i miei emendamenti e dichiaro il voto favorevole del Gruppo
comunista a questo provvedimento.
PRESIDENTE:
Ha chiesto la parola per dichiarazioni di
voto il Consigliere Berti; ne ha facoltà.
BERTI (Art. e Comm. Vald.):
Prendo la parola per
confermare il mio voto favorevole, anche alla luce di questi due
emendamenti proposti dal Presidente della Giunta, che vanno in una
direzione di maggior salvaguardia dell'intero deliberato.
PRESIDENTE:
Passiamo ora alla votazione della
deliberazione. Gli emendamenti presentati dal Consigliere Pedrini e
dal Consigliere Mafrica sono stati ritirati.
Pongo pertanto in votazione gli emendamenti presentati dal
Presidente della Giunta, di cui do lettura:
Al punto 2°) dopo le parole "£. 10.901.120.455" sono
soppresse le parole che seguono e sono sostituite dalle seguenti:
"riservandosi ogni altra decisione e provvedimento previsti dalla
legge e dalla convenzione".
Al punto 3°) dopo le parole "a pagare le somme dovute alla
Regione" sono soppresse le parole che seguono e sono sostituite
dalle seguenti: ".. fatte salve le maggiori somme dovute e
riservati ogni altra decisione e provvedimento previsti dalla legge
e dalla convenzione".
ESITO DELLA VOTAZIONE
Presenti, votanti e favorevoli: 33.
Il Consiglio approva all'unanimità.
PRESIDENTE:
Do ora lettura della deliberazione così come
emendata ricordando che sono state apportate due correzioni: una
alla prima riga del punto 1, in cui la parola "composizione" è
stata sostituita con la parola "compensazione"; l'altra al punto 5
dove, dopo la parola "eseguibile", è stato aggiunto "per specifiche
ragioni di urgenza", e lo pongo in votazione.
IL CONSIGLIO REGIONALE
-
ripresa in esame la vicenda della Casa da gioco di
Saint-Vincent e, in particolare, i rapporti tra la Sitav, Società
concessionaria della stessa Casa da gioco, e l'Amministrazione
regionale regolati dal contratto in data 16 febbraio 1978, rep. n.
5099, registrato ad Aosta l'8 marzo 1978, al n. 922, vol. 266, mod.
1, e successive integrazioni e modificazioni;
-
vista la richiesta della Presidenza della Giunta regionale
in data 21 marzo 1984, prot. n. 1138/Gab., inoltrata alla Sitav per
richiedere il versamento a saldo delle somme dovute alla Regione
dal 1° maggio 1982 al 30 novembre 1983, pari a L. 10.901.120.455 di
cui L. 1.693.699.865 per il 1982 e L 9.207.420.590 per il
1983;
-
vista la raccomandata della Sitav in data 21 marzo 1984,
prot. n. 378, con la quale si provvede al versamento di L.
342.026.083 a titolo di saldo dei debiti da parte della Sitav nei
confronti della Regione in base a una compensazione tra debiti
certi e crediti presunti;
-
vista la deliberazione n. 1767 del 23 marzo 1984 con la
quale la Giunta regionale affida l'incarico all'Avv. Franzo Grande
Stevens di Torino per l'accertamento della corretta applicazione
delle convenzioni stipulate tra la Regione e la Sitav per la
gestione della Casa da gioco di Saint-Vincent;
-
sentito il parere giuridico dell'esperto civilista sopra
citato;
-
ritenuto di procedere formalmente alla costituzione in mora
della Società Sitav;
DELIBERA
1)
di non accettare alcuna compensazione fra i crediti
di questa Regione liquidi ed esigibili e quelli da dimostrare e
accertare della Società Sitav;
2)
di dare applicazione al contrat
to
stipulato
in data 16.2.1978, rep. n.
5099,
mettendo formalmente in
mora la Società Sitav con invito all'immediato versamento di
quanto
dovuto
a saldo delle decadi dal 1° maggio 1982 al 30
novembre 1983, e così di lire 10.901.120.455, riservandosi ogni
altra decisione e provvedimento previsti dalla legge e dalla
convenzione;
3)
di chiedere, in caso di mancato pagamento, al
Presidente del Tribunale un decreto ingiuntivo di condanna della
Sitav a pagare le somme dovute alla Regione fatte salve le maggiori
somme dovute e riservati ogni altra decisione e provvedimento
previsti dalla legge e dalla convenzione;
4)
di dare mandato alla Giunta regionale e al suo
Presidente per la puntuale applicazione di quanto sopra;
5)
di dichiarare la presente immediatamente eseguibile
per specifiche ragioni d'urgenza, ai sensi dell'art. 63 della legge
16.5.1978, n. 196.
ESITO DELLA VOTAZIONE
Presenti, votanti e favorevoli: 33.
Il Consiglio approva all'unanimità.
La seduta è tolta.
L'adunanza termina alle ore 18,10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK