Consiglio Regionale della Valle d'Aosta - Oggetto del Consiglio n. 1047 del 25 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
EDILIZIA
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1047 del 25 febbraio 2015 - Resoconto
OGGETTO N. 1047/XIV - Interpellanza: "Istituzione di un
tavolo specifico e permanente per supplire e rilanciare
l'imprenditoria valdostana".
Presidente
- Per l'illustrazione, la parola al
Consigliere Gerandin.
Gerandin (UVP
) - Merci Président.
Questa interpellanza nasce dall'aver letto con assoluta
preoccupazione i dati che arrivavano dal Tribunale di Aosta in
merito alla richiesta dei decreti per la cancellazione dal Registro
Imprese, che sono passati da 22 del 2013 a 201 del 2014, un aumento
dell'813,6 percento. È un argomento che altri colleghi hanno
trattato, seppur magari con sfumature diverse, ma sempre guardando
il settore imprese, il settore edilizio, il settore commerciale e
che fa parte di quell'analisi che puntualmente noi vogliamo
continuare a fare per quel che riguarda quegli indirizzi che
abbiamo condiviso tutti. Le ricordo, Assessore, condivisi
all'unanimità, all'atto dell'approvazione del bilancio di
previsione, con una proposta dell'UVP, quella che impegnava il
Governo regionale a reperire risorse al fine di attuare un piano
straordinario di investimenti di ampio respiro per gli anni 2015 e
2016 per finanziare investimenti regionali di piccola e media
entità da effettuare in economia, mediante cottimo fiduciario, e
tenendo conto del principio della rotazione degli incarichi. Noi
l'avevamo scritto e, tra le altre cose, avevamo anche presentato un
emendamento che poi non è stato accettato per mancanza di copertura
finanziaria (così ci è stato detto), ma noi pensavamo che fosse
necessario dare un segnale diverso, un segnale forte, un segnale
che indirizzasse l'attività amministrativa in una direzione
diversa. Noi chiedevamo che per due anni, 2015 e 2016, si fossero
impegnati 30 milioni all'anno per finanziare investimenti su tutti
i Comuni valdostani per un importo massimo, per ciascun lavoro, non
superiore ai 200 mila euro, 50 mila euro per la direzione lavori e
collaudo, con la presentazione del progetto a carico del Comune e
da effettuare in economia mediante cottimo fiduciario, tenendo
conto del principio della rotazione. Ora, di quell'impegno che è
stato condiviso all'unanimità, noi vorremmo capire che ne è stato,
anche perché la situazione, se permettete, sta precipitando.
Nel frattempo sono usciti fuori i dati relativi all'Osservatorio
del mercato, dove si dice che 238 aziende dal 2001 al 2011 sono
morte, vale a dire il 32 percento del settore edilizio, che è un
settore che generava l'11 percento dell'indotto, il prodotto
valdostano, e in questi momenti sappiamo qual è l'importanza di
avere un indotto valdostano, tenuto conto che noi viviamo con la
fiscalità valdostana, quello che noi introitiamo dai nostri
imprenditori e da chi paga le tasse in Valle. Allora, questo
indotto che generava l'11 percento è crollato al 5,4, per cui siamo
veramente in una situazione a dir poco drammatica. Dal 2008 questo
comparto ha perso 47 milioni di PIL, che si traduce
nell'eliminazione del 20 percento di fatturato aziendale. Da metà
del 2011 alle imprese si sono tolti quasi 32 milioni di crediti,
per cui c'è anche un problema di solvibilità, di aperture di linee
di credito con le banche.
L'Assessore Baccega ci ha detto e ha sottolineato l'importanza
del piano dei lavori pubblici, è indubbio che è una boccata di
ossigeno, però io sottolineerei e ricorderei all'Assessore che il
piano triennale da lei illustrato è quanto la Regione spendeva
prima in un anno. Lei si era dimenticato di sottolineare questa
piccola differenza: quel che noi spendevamo...il piano dei lavori
pubblici di un anno adesso è il nostro triennale. Dai censimenti
risulta che dal 2001 al 2011 abbiamo perso circa 1.800 unità, vale
a dire il 23,1 percento degli addetti. Altri dati che ci
preoccupano sono quelli che poi, parallelamente con questo, si
magnificano con i tavoli tecnici e quant'altro, quando poi
leggiamo, nostro malgrado, titoli che ci dicono che i tavoli
tecnici stanno andando a rilento, la velocità che necessiterebbe
l'intervento da parte della pubblica amministrazione non è la
velocità che in questo momento necessiterebbe il rifinanziamento,
quello che necessiterebbe l'imprenditoria, non è la velocità della
pubblica amministrazione.
Ora, detto questo, a noi dispiace veramente...noi avremmo voluto
che quell'ipotesi di difficoltà oggettiva che avevamo manifestato
all'atto dell'approvazione del bilancio fosse smentita dai fatti,
ma non è così, non è così! Noi siamo stati, nostro malgrado,
profeti di una situazione che si è concretizzata e
caratterizzata.
Ora, la politica non può più permettersi di aspettare, su questo
non c'è ombra di dubbio, chi mi ha preceduto l'ha detto, e noi lo
crediamo fermamente, noi crediamo che sia il momento di mettere in
campo e rilanciare l'imprenditoria valdostana, perché - lo ricordo
per l'ennesima volta - è dalla tassazione, dalla fiscalità e
dall'introito della fiscalità regionale che derivano le risorse di
bilancio. Oltre il 95 percento delle risorse che noi abbiamo
approvato nel bilancio derivano da fiscalità proprie. È finito il
tempo di sperare che qualcuno abbia magari la bontà di darci
eventualmente un aiutino, magari un aiutino romano; o siamo in
grado di voltare pagina adesso...e voltare pagina adesso, le
ricordo, Assessore, significherà avere i primi ritorni di carattere
di tassazione nel 2017. Noi distribuiremo poi solo nel 2017 i primi
ritorni, se mai riusciremo ad invertire questa tendenza; nel
frattempo ci sono famiglie in difficoltà, imprese che chiudono e
quant'altro.
Ora lo dico: noi riteniamo che i tempi delle promesse siano
finiti. Noi oggi dovremo avere delle risposte, ma delle risposte
effettive, o faremo delle iniziative a partire da una risoluzione,
non so quello che succederà, ma i tempi che voi pensate, o i tavoli
che voi pensate di trattare prendendo tempo con sufficienza, non
sono più i tavoli dell'imprenditoria, delle famiglie e delle
categorie in difficoltà che in questo momento non riescono a vedere
una luce in fondo al tunnel. Ogni giorno che passa è un bagno di
sangue, ogni giorno che passa è un grido di aiuto in più, ogni
giorno che passa è un giorno perso dalla politica per rispondere a
questo. Io voglio, credo e chiedo che venga data una risposta a
quell'impegno che voi avete sottoscritto all'unanimità sugli
intendimenti e sulla proposta che l'UVP ha fatto in sede di
approvazione del bilancio di previsione. Grazie.
Presidente -
Per la risposta, la parola all'Assessore
Marquis.
Marquis (SA)
- Grazie Presidente.
Ho ascoltato con attenzione l'istanza che è stata presentata e
devo sottolineare che alcune cose sono attinenti all'interpellanza;
per altre sicuramente non sono forse in grado di dare delle
risposte puntuali, in quanto esorbitano dall'argomento che era
stato presentato. Comunque è un'iniziativa importante che ci
consente di fare chiarezza su dati che sono stati recentemente
diffusi a seguito di una dichiarazione relativa alla richiesta di
cancellazione di imprese sostanzialmente da parte del Registro
Imprese.
Va evidenziato che questa è una situazione eclatante, quanto
preoccupante, tant'è che ha ispirato l'iniziativa predisposta e
presentata dal collega Gerandin. A chiarimento, c'è da rilevare che
ogni anno la
Chambre
(la Camera valdostana) è tenuta, per
normativa nazionale vigente, ad effettuare l'operazione di
rimozione dal Registro Imprese di tutte quelle situazioni che si
configurano come prolungata inattività d'impresa e che, con il
passare del tempo, generano dei pesi morti all'interno del
Registro. La normativa nazionale vigente prevede che, dopo tre anni
di inattività per un'impresa, al 4° anno la Camera valdostana
proceda ad accertamenti presso l'Agenzia delle Entrate e,
successivamente, trasmetta l'elenco delle richieste di
cancellazione al Tribunale, il quale, fatte le proprie valutazioni
mediante decreto, cancella definitivamente l'impresa dal Registro.
L'elenco fornito al Tribunale si riferisce all'inattività quindi
dei tre anni antecedenti la stessa trasmissione.
C'è da segnalare inoltre che la Camera valdostana, nell'anno
2013, a causa dell'entrata in vigore di novità normative, non ha
potuto provvedere ai consueti accertamenti massivi trasmettendo al
Tribunale soltanto alcune situazioni eccezionali emerse durante le
normali attività di sportello; ecco perché nell'anno 2013 le
richieste di cancellazione trasmesse al Tribunale sono state in
quel caso solo 22. Ne consegue che le richieste di cancellazione
trasmesse nell'anno 2014, oltre a rappresentare l'esito delle
inattività relative al 2011, ha raggruppato anche le situazioni di
inattività dell'anno 2010 che avrebbero dovuto essere state
presentate nel 2013; portando di fatto il totale complessivo a 201.
Va inoltre sottolineato che in ogni caso le richieste di
cancellazione dovranno ancora essere valutate in un'istruttoria per
essere definitivamente cancellate mediante il decreto che avevo
citato prima. Questo dato rientra nella fisiologica media annuale
di circa 100 cessazioni per inattività, e questo è un dato storico
che viene riscontrato dalla
Chambre
, e credo che, per quanto
significativo possa essere questo dato, non abbia correlazione con
l'attuale congiuntura economica che stiamo vivendo di grande
difficoltà, in quanto la bonifica con un maggior numero di
cancellazioni risale al 2008 che ammontava a 364 cancellazioni di
imprese e che quindi si riferivano al periodo ante-crisi. Va
inoltre sottolineato che la media delle cessazioni che avviene in
Valle d'Aosta è al di sotto della media che avviene su scala
nazionale; questo non ci conforta particolarmente, ma comunque è
una dimostrazione che stiamo vivendo non solo noi una difficoltà,
bensì viene vissuta a livello nazionale. Questo è quanto in
relazione ai dati che sono stati pubblicati. Quanto invece a un
discorso più generale, va evidenziato che viviamo un momento di
grande crisi, un momento di trasformazione che, sicuramente, muta
anche l'assetto del sistema economico produttivo. Ci sono
sicuramente delle azioni che favoriscono il rilancio, che possono
essere intraprese a livello locale e ci sono delle azioni che non
possono essere prese su questo livello, ma devono avvenire su scala
più alta, e mi riferisco: alle riforme che stiamo attendendo da
parte dello Stato, alle riforme del mercato del lavoro che sono
state intraprese in questi giorni, alle riforme di snellimento, di
semplificazione, alle riforme fiscali e ad una nuova politica
industriale.
Per quanto riguarda la situazione locale, c'è da dire che sono
state messe in atto delle misure a livello trasversale e se ne
stanno mettendo in atto per dare rilancio al comparto produttivo,
questo a livello - come dicevo prima - trasversale, perché quando
si parla di sistema produttivo tocchiamo un po' tutte le categorie
e si passa dall'agricoltura al commercio, al turismo,
all'industria, al credito, ai servizi, e quindi sono tutte attività
che poi hanno la necessità di politiche di tipo specifico. Per
quanto concerne, dicevo, le azioni di tipo trasversale che sono
state messe in atto, è stata definita la RIS3 (di cui abbiamo già
discusso in Consiglio) che orienterà le azioni nell'ambito della
ricerca e sviluppo, perché dobbiamo ricercare delle azioni che
diano un rilancio economico di tipo strutturale al Sistema Valle
d'Aosta. Non possiamo pensare che esistano delle ricette che ci
possano dare la soluzione al problema dalla sera al mattino, perché
questa è la situazione che condividiamo anche con il resto del
Paese. Dicevo prima che la RIS3 è propedeutica all'allocazione
delle risorse sull'innovazione e la ricerca nell'ambito dei fondi
strutturali.
In questi giorni, in seguito all'approvazione dei programmi
europei, si stanno definendo le azioni che dovranno essere attuate
dalla programmazione 2014-2020, e immaginiamo che già nei prossimi
mesi potranno essere messe a disposizione per favorire il rilancio
economico. C'è poi da dire che ciascun settore dovrà predisporre le
singole strategie e confrontarsi chiaramente con coloro che sono
gli attori, coloro che gestiscono le situazioni imprenditoriali.
Quanto a livello trasversale, c'è da segnalare che è stato
costituito un importante tavolo di lavoro con le associazioni
datoriali che poi ha portato alla definizione di tre gruppi di
lavoro, e che si sono rispettivamente occupati di: occupazione,
accesso al credito e semplificazione (e si stanno occupando
tuttora). Ci sono già stati dei primi atti portati all'attenzione
della Giunta regionale, e mi riferisco a quello che è uscito dal
tavolo occupazione, è stata revisionata la materia in ambito di
agevolazioni IRAP, già poi deliberata dalla Giunta regionale, e
stiamo attendendo anche che ci siano le nuove iniziative previste
dagli altri tavoli. Sicuramente si hanno dei ritardi rispetto a
quelle che potevano essere le attese, perché è facile portare
avanti delle priorità, delle iniziative a livello politico, però,
quando si costituisce il tavolo tecnico e si entra sul problema,
attuare poi delle soluzioni non è sempre così facile. Voglio
ricordare che questi tavoli tecnici sono partecipati sia dalle
parti datoriali, e quindi le rappresentanze di Confindustria, di
Chambre,
che dagli uffici dei vari Dipartimenti interessati
della Regione. Quindi credo che la situazione sia abbastanza
complicata, perché non è così semplice dare rilancio all'economia
in un momento di grande cambiamento. Abbiamo un sistema abbastanza
fragile rispetto anche ad altre realtà italiane, dobbiamo lavorare
per dare maggiore apertura al nostro sistema economico rispetto a
quello che ha avuto fino ad oggi, perché occorre puntare
soprattutto all'internazionalizzazione, in un momento in cui la
domanda interna langue ed è stagnante.
Per quanto riguarda la predisposizione di ulteriori tavoli, io
credo che questi tavoli aperti dovranno portare a delle conclusioni
e mi auguro possano contribuire allo sviluppo, perché non esiste
norma che da sola possa garantire il rilancio delle attività
produttive. Ogni iniziativa è un'iniziativa che può dare un
contributo fattivo e positivo e, per questo, confidiamo sulla bontà
di quello che ci verrà presentato. Devo anche evidenziare che non
sono tavoli a tempo, e quindi, una volta che verranno predisposte
queste iniziative, avremo anche modo, dal confronto con le parti
datoriali, di capire se occorrerà implementare con ulteriori tavoli
questo rapporto oppure andare avanti nella direzione intrapresa.
Grazie.
Presidente
- Per la replica, la parola al Consigliere
Gerandin.
Gerandin (UVP)
- Oui, merci Président.
Vede, Assessore, che la situazione fosse preoccupante non avevo
dubbi, ecco, non avevamo nessun dubbio in merito. Poco mi rassicura
il fatto che noi abbiamo perso un anno nel trasmettere questi dati
al Tribunale, e che poi, di fatto, alla fine questa percentuale
abnorme di aumento sia legata a questo. Io penso che lei viva in
Valle d'Aosta come ci viviamo noi, per cui è una situazione che si
vive quotidianamente. Io penso che la situazione della Valle
d'Aosta sia palese, in questo momento siamo in una situazione di
grandissima difficoltà; che poi queste richieste di cancellazione
vadano valutate e che poi magari qualcuno non sia cancellato è una
magra soddisfazione, Assessore, veramente! Io mi sarei aspettato
che prendesse degli impegni, degli impegni pratici per risolvere
questo!
Ora, che lei mi citi i tre tavoli di concertazione...io le
riprendo cosa ha dichiarato la Presidente Pirovano di questi tre
tavoli! Dice (e parlo del tavolo dell'occupazione): "abbiamo
iniziato a giugno e a febbraio non abbiamo ancora ricavato molto,
chiedevamo solamente un po' di celerità e alla domanda "che cosa è
emerso" è difficile dire cosa stia emergendo, per ora ci sono tante
buone intenzioni". E quando avete spostato il tavolo al 9 di
febbraio si diceva...capiamo che in mezzo ci sono stati
l'approvazione del bilancio e le festività natalizie, ma noi
dobbiamo rispondere, dare risposte alle imprese! Come l'ho letto
io, l'ha letto lei, questo, probabilmente glielo avranno detto!
Allora lei non può venire qua a dire a noi che ci sono tre tavoli,
sono tre tavoli che non hanno prodotto niente, non hanno prodotto
nulla! Se da giugno a febbraio la situazione è questa, la
situazione non ha prodotto nulla e non può venirci a dire che la
situazione della percentuale in Valle è meno che da altre parti! Il
tasso di natalità delle imprese valdostane risulta inferiore a
quello nazionale, attestandosi al 5,5 percento rispetto al 6,1 del
nazionale! Il tasso di mortalità è il più elevato, 6,3 percento
rispetto al 5,6 percento del nazionale! Allora è inutile che
giochiamo sui numeri! O avete qualcosa in testa...io mi auguro che
prima o poi qualcuno riesca anche a farvi capire che la situazione
non è più sostenibile, per cui magari qualcosa fate, oppure qua
stiamo a raccogliere i cocci, raccogliamo famiglie che non hanno
più lavoro, imprese che chiudono, questa è la realtà che stiamo
vivendo in questo momento!
Le dico ancora qualcosa in più: l'Assessore Baccega, prima, in
una risposta, ha detto che noi non possiamo fare riferimenti
territoriali sull'aggiudicazione...ebbene, io adesso le leggo solo
un passaggio: due Comuni della Provincia di Trento, i Comuni di
Romallo e di Cles, nel sistema hanno applicato la territorialità.
L'Assessore regionale del Comune di Trento, Gilmozzi - che non ho
il piacere di conoscere, magari lei lo conosce - ha detto "bravi" a
questi ed ha citato l'articolo 54 del Regolamento che permette la
localizzazione delle imprese alle quali affidare i lavori e ha
detto che questa è una norma del Regolamento. Se va il Regolamento
a Trento...Trento fino a prova contraria è in Italia, non è fuori
dall'Italia! Se questi possono fare affidamenti territoriali e
hanno un Regolamento che lo permette, mi dite qual è la differenza?
Perché noi creiamo problemi? Noi non possiamo fare cottimi
fiduciari, non possiamo fare aggiudicazioni a lotti, non si può
fare nulla! State vivendo una realtà che è tutta vostra, una realtà
dove voi siete fuori dal mondo! Prendete esempio da chi magari ha
avuto un po' più di coraggio come questo Assessore che dice: "io
non posso obbligare i Comuni ad applicare questo Regolamento, ma a
quelli che lo applicano io dico loro bravi"! Noi diciamo loro no,
noi creiamo ancora mille dubbi tra i pochi che hanno il coraggio di
dire...non so, "provo tra le pieghe del Regolamento a trovare la
scappatoia per fare l'aggiudicazione e per far lavorare le imprese
locali"... No! Noi creiamo loro un dubbio: "fate attenzione, eh,
perché non so in che cosa andate ad incorrere"...ma queste sono le
risposte che noi aspettiamo, sono risposte che aspetta la gente,
che aspettano gli imprenditori, che aspettano le imprese! Di essere
convocati a dei tavoli che non decidono ne hanno tutti le scatole
piene! Ma veramente, non se ne può più! È un sistema che sta
morendo, apriamo gli occhi! A noi ce ne frega di sentirci dire
dopo: "avevate ragione"...noi speriamo di avere torto, ma che
riparta l'impresa valdostana, l'imprenditoria, l'occupazione in
Valle!
Presidente -
Punto 23 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK