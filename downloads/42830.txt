Consiglio Regionale della Valle d'Aosta - Oggetto del Consiglio n. 321 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 321 del 10 febbraio 2021 - Resoconto
OGGETTO N. 321/XVI - Interpellanza: "Adozione del nuovo piano
socio-sanitario della Valle d'Aosta".
Marguerettaz (Presidente) -
Punto n. 27 all'ordine del
giorno. Per la presentazione, la parola alla collega Spelgatti.
Spelgatti (LEGA VDA) -
Considerata la definizione
presente sul sito della Regione Autonoma Valle d'Aosta dove alla
voce "Programmazione socio-sanitaria" si legge: "La programmazione
è quella attività attraverso la quale, a fronte dei bisogni
evidenziati da una popolazione residente di un dato territorio, si
individuano degli obiettivi politici specifici e quindi dei
programmi d'azione operativi e si allocano le risorse finanziarie
umane, tecnologiche e strutturali necessarie a conseguirli".
Ritenuto che anche alla luce delle nuove esigenze nate a seguito
della pandemia la scelta in merito alle sorti dell'Ospedale Parini
non possa prescindere da una previa e puntuale analisi delle reali
esigenze della popolazione sanitaria valdostana, delle criticità
del nostro sistema sanitario e delle soluzioni che si intendono
adottare, ancor di più alla luce di quanto accaduto a causa della
pandemia.
Noi interpelliamo la Giunta per conoscere:
se sia intenzione della Giunta regionale redigere il piano
socio-sanitario della Valle d'Aosta, atteso che l'ultimo piano
regionale per la salute e il benessere sociale è quello 2011-2013
e, in caso di risposta affermativa, con quali tempistiche; inoltre
- domanda molto importante - se non si ritenga che questo studio,
con le relative scelte strategiche, debba avvenire prima di
decidere le sorti dell'Ospedale Parini; in ultimo, sulla base di
quali dati oggettivi si pensa di operare la suddetta scelta.
Qual è il punto essenziale? Il punto essenziale è... a parte il
fatto che non abbiamo un piano socio-sanitario se non appunto
quello 2011-2013 e quindi è passato moltissimo tempo, vogliamo
capire se si vuole fare questo ma prima di fare questo vogliamo
sapere se - prima di decidere che cosa volete fare dell'Ospedale
Parini, e quindi decidere del contenitore - vogliate anche decidere
e capire qual è il contenuto di questo contenitore, perché di
contenitori in Valle ne facciamo sempre tanti, si fanno prima gli
immobili e poi si decide che cosa metterci dentro e poi
sostanzialmente nascono tutte le problematiche.
Questo sarà un punto essenziale perché voi dovrete decidere -
come abbiamo già evidenziato in precedenti iniziative e in altre
sedute del Consiglio - che cosa vogliamo fare della sanità
valdostana e un ulteriore problema è questo, evidenziato anche in
altre sedute di Consiglio, ma soprattutto da quello che avevamo
posto in essere quando noi eravamo al Governo. Che cosa avevamo
fatto? Sostanzialmente nel momento in cui l'allora Assessore alla
sanità si era dimesso, per 15-20 giorni avevo avuto in mano la
delega dell'Assessorato alla sanità e in quel momento avevamo
ritenuto molto importante dare un segnale molto forte della
direzione in cui saremmo voluti andare per la sanità, pur sapendo
che non avremmo avuto il tempo per mettere in atto le nostre
azioni. Qual era l'azione essenziale? Partire dai dati perché non è
la politica che deve decidere solo ed esclusivamente che cosa si
deve fare della sanità sulla base di decisioni che non si capisce
mai bene da dove vengano prese, da dove vengano attinte, in quale
direzione si debba andare, sulla base di quali motivazioni, ma si
deve partire dai dati. Senza i dati non si capisce che cosa si deve
fare.
La politica dovrebbe teoricamente stare fuori da queste scelte,
nel senso che è chiaro che la politica deve scegliere, ma le
decisioni non dovrebbero essere politiche, dovrebbero essere
tecniche e per poter adottare delle soluzioni tecniche ci vogliono
gli strumenti.
All'epoca infatti lei si ricorderà - in quanto, appunto, era
primario - sapeva benissimo che avevo convocato sostanzialmente
tutti i primari, sia della Medicina dell'Ospedale sia del
territorio, per chiedere delle relazioni tecniche sullo stato di
ogni reparto, in maniera tale che venissero mandate all'Assessorato
e fossero poi a disposizione di maggioranza, minoranza e di
chiunque, avendone diritto, volesse accedere a questi dati.
Ma, al di là di questo, quello che avevo annunciato era che
sostanzialmente si sarebbe dovuto fare un bando, in maniera tale da
chiamare società esterne che si occupano esattamente di
ristrutturazione di aziende USL sul territorio nazionale, perché
esistono appunto delle realtà, chiamate queste società, che
analizzano tutti i dati di tutti i reparti e poi individuano delle
soluzioni per rilanciare la sanità dicendo: ci sono delle criticità
in queste direzioni, si potrebbe andare in quest'altra direzione.
Poi è chiaro che mettono sul piatto varie scelte che si potrebbero
adottare per risolvere determinate criticità e a quel punto la
politica decide che cosa fare sulla base dei dati.
Se però non abbiamo in mano i dati non possiamo fare delle
scelte politiche che siano però tecniche, cioè basate su dati.
Questa per me è la soluzione che si dovrebbe adottare se si
vuole evitare che si faccia politica sulla pelle dei Valdostani e
che si faccia politica in Ospedale, decidendo di allocare delle
risorse di qua piuttosto che di là a seconda dell'appartenenza
politica, a seconda del "mi sta simpatico, non mi sta simpatico" e
a seconda delle dinamiche di forza personali all'interno
dell'Ospedale e non sulla base delle reali esigenze e degli
obiettivi verso cui la sanità deve andare, appunto, per ragioni
legate alla consistenza della nostra sanità e soprattutto alle
esigenze dei pazienti, alla situazione e alle criticità
esistenti.
Quindi le chiedo di focalizzare bene soprattutto la risposta:
oltre che sul piano socio-sanitario, dite se volete invertire la
rotta rispetto alla scelta dell'Ospedale, nel senso se prima volete
fare il piano e poi scegliere sull'Ospedale oppure se volete andare
avanti a spron battuto in questa direzione senza sapere prima di
che cosa abbiamo bisogno.
Presidente -
Per la risposta, l'assessore Barmasse.
Barmasse (UV) -
Riguardo al piano socio-sanitario,
giustamente, come lei ha fatto notare, l'ultimo è dell'anno
2011-2013, quindi una cosa abbastanza vecchia, ma diciamo che
questa Giunta e questo Assessorato se ne sono fatti carico
subito.
È intenzione sicuramente della Giunta regionale redigere un
nuovo piano socio-sanitario, "Piano per la salute e il benessere
sociale per la Valle d'Aosta", trattandosi del principale documento
di programmazione politica pluriennale che l'Assessorato ha il
compito di curare con attenzione alle tempistiche, queste sono
conseguenti alla metodologia di lavorazione del piano stesso,
approvata con deliberazione della Giunta regionale n. 52 del 21
gennaio 2019, recante l'approvazione della metodologia di
lavorazione del piano secondo un percorso di programmazione locale
partecipata.
Rammento solo brevemente in questa sede che nello specifico la
metodologia - validata da Agenas e risultata efficace già in altri
contesti regionali - prevede quattro fasi: nella prima un gruppo di
lavoro interno all'Assessorato, dopo aver ricevuto il mandato
politico dall'Assessore con assegnazione di alcune priorità
strategiche - per il Governo - della salute e delle politiche
sociali, elabora una prima bozza di piano, che, rispetto alle
priorità ricevute, individua delle macroaree d'intervento con delle
possibili azioni a queste collegate.
Nella seconda fase, questa bozza di lavoro, fino a questo
momento ancora tutta interna all'Assessorato, si apre ai soli
addetti ai lavori, cioè Azienda USL ed enti locali principalmente,
per ricevere da questi soggetti ulteriori indicazioni e
integrazioni riferite alle criticità e alle necessità presenti a
livello di loro competenza.
Nella terza fase, il gruppo di lavoro interno all'Assessorato
redige ed elabora la seconda bozza di piano con indicazione degli
accoglimenti che a livello politico sono stati accordati.
Infine, nella quarta e ultima fase, il documento si apre a tutti
i portatori d'interesse: Commissioni consiliari, sindacati,
cittadini e associazioni di varia natura.
Come forse già saprete, perché trattasi di un conseguimento
avvenuto già nella precedente legislatura, attraverso Inva è stata
predisposta una piattaforma on-line denominata "Piattaforma
Democratica", che supporterà chiunque voglia dare il proprio
contributo al piano, mettendo a disposizione non solo la bozza di
documento ma anche altro materiale utile a comprendere le scelte.
La piattaforma consiste in una forma di programmazione partecipata
responsabile e qualificata che prevede delle credenziali di accesso
nell'offrire il proprio contributo. Sulla stessa piattaforma, alla
fine delle consultazioni, a tutti coloro che non hanno partecipato
in forma pubblica sarà dato conto degli accoglimenti o delle
esclusioni, motivandone le ragioni.
Allo stato attuale, è in corso un duplice lavoro interno
all'Assessorato inerente alla prima delle quattro fasi che da un
lato aggiorna i dati definiti di contesto al piano che riguardano
lo stato di salute, l'attività dei servizi sanitari e i dati di
attività delle politiche sociali e dall'altro procede alla
revisione dei contenuti delle macro aree individuate nella bozza
elaborata nella precedente legislatura, stanti gli eventi prodotti
dalla pandemia tutt'ora in corso.
Questo duplice impegno porterà alla conclusione della prima fase
di lavoro e da qui sarà avviata la seconda fase, quella della prima
apertura del documento per il coinvolgimento degli addetti ai
lavori come precedentemente definiti.
Si prevede di concludere le prime due fasi entro il mese di
aprile 2021.
Per quanto riguarda la decisione sulle sorti dell'Ospedale
Parini, il piano conterrà tutti i temi indicati come prioritari nel
programma di legislatura, tra i quali, ovviamente, anche quelli
riguardanti i modelli organizzativi e funzionali dell'assistenza
ospedaliera regionale, ivi inclusa, ma non solo, la componente
strutturale dell'Ospedale regionale.
L'Assessorato sta facendo già da mesi una valutazione dei
fabbisogni dal punto di vista sanitario, i quali potrebbero essere
appunto le implicazioni di tali fabbisogni sul futuro
dell'Ospedale.
"Sulla base di quali dati oggettivi si pensi di operare la
solita scelta" - la componente strutturale terrà conto del miglior
modello di Ospedale, qui parlo esclusivamente dal punto di vista
del pregresso, cioè quello che è stato fatto fino adesso sulla
struttura già esistente - "che si intenderà offrire ai Valdostani
in termini di capacità produttiva e di qualità assistenziale, dati
i tempi e finanziamenti già spesi dalla collettività": la
valutazione in corso è stata avviata a partire dal progetto
esecutivo approvato riguardante la cosiddetta Fase 3, tenuto conto
anche dei reperti archeologici emersi in corso d'opera. Le scelte
che conseguiranno dovranno necessariamente considerare i
finanziamenti ricevuti e quelli già stanziati a carico del bilancio
regionale, oltre ai tempi che un allargamento dell'attuale
struttura comporterebbe.
A partire da tutti gli elementi oggi presenti, sarà effettuata
responsabilmente una scelta il più possibile condivisa.
Presidente -
Per la replica, la collega Spelgatti.
Spelgatti (LEGA VDA) -
Sono molto, molto, molto
preoccupata, sostanzialmente lei ha risposto che non cambierà
assolutamente niente rispetto a tutto ciò che è stato fatto fino
adesso, perché comunque le metodologie di lavoro sono le
stesse.
Ah no, c'è una novità, la novità scientifica è questa
piattaforma Inva in cui tutti possono sostanzialmente dare il loro
contributo, quindi ci stiamo trasformando tutti in una società del
Movimento 5 Stelle, dove su una specie di piattaforma Rousseau -
allora la chiameremmo "piattaforma ospedaliera" - tutti quanti
danno un loro contributo e s'inventano qualche cosa.
Se vogliamo veramente cambiare le sorti della sanità valdostana,
la rotta va invertita completamente e, ribadisco, non ha colto il
suggerimento, che per me è sostanziale, che le stavo dando: fino a
quando non partiamo dai dati tecnici rimettiamo al tavolo sempre
gli stessi soggetti, che comunque sostanzialmente, dati alla mano,
hanno fatto sì che la sanità valdostana, che una volta era
un'eccellenza, si trasformasse e si svuotasse sempre di più di
contenuti. Non si cambia assolutamente niente! Se non abbiamo i
dati dove andiamo? Se non ci fermiamo un attimo e facciamo
veramente un'analisi di ciò che funziona e di ciò che non funziona,
ma non detto dagli stessi soggetti a capo di tutti i vari
dipartimenti e quant'altro e che comunque hanno gestito la USL fino
adesso, ci vuole un ente esterno, un ente terzo che faccia
un'analisi di questo tipo. Se richiamiamo gli stessi soggetti,
siamo sempre punto e a capo, non cambierà assolutamente mai
niente!
Scelta dell'Ospedale Parini, santa pazienza, mi preoccupo! Mi
rivolgo al Presidente della Regione, visto e considerato che nella
famosa riunione di verifica della maggioranza il Presidente si è
presentato con tutto il cronoprogramma con la priorità "azione di
Governo, primo semestre 2021, tempistiche di massima", e per la
parte sanità e politiche sociali vedo: entro febbraio-fine
febbraio, scelta in merito all'ampliamento dell'Ospedale
Parini.
Urca, che accelerata! Presidente Lavevaz, quindi lei per fine
febbraio ha detto nella riunione per la verifica della maggioranza
che tra venti giorni voi dovrete decidere che cosa fare
dell'Ospedale Parini.
Quindi, a seguito dell'emergenza Covid, siamo ancora adesso nel
pieno dell'emergenza Covid, voi fate delle scelte, tra venti giorni
teoricamente dovreste darci il risultato, scelte che
condizioneranno il futuro della sanità valdostana per i prossimi
trenta anni! Trenta anni come minimo perché decidere di andare in
una direzione piuttosto che nell'altra senza prima fermarsi per
capire che cos'è successo fino adesso, quali sono già le criticità
normalmente, figurarsi adesso dopo tutto quello che è emerso a
seguito della pandemia!
Quindi non vogliamo neanche capire - dopo la pandemia - che cosa
ne sarà della sanità e quali saranno le esigenze che avremo sul
serio, dopo? Davvero volete fare una scelta del genere che non è
stata fatta sostanzialmente per 15 anni, è tutto fermo da 15 anni?
Volete decidere nei prossimi venti giorni il futuro dei prossimi 30
anni?
Visto e considerato tutti i soldi che andranno spesi e che non
sappiamo neanche di che cosa avremo bisogno e che coloro che
decideranno tutto questo sono gli stessi soggetti che hanno portato
avanti la sanità fino a questo momento, non ci fermiamo prima a
capire di cosa avremo veramente bisogno dopo la pandemia, visto che
è cambiato completamente il mondo? Visto e considerato che la
pandemia ha fatto emergere delle enormi criticità?
Abbiamo veramente bisogno dell'Ospedale Parini oppure dobbiamo
pensare alla medicina territoriale?
Si continua a dire che dobbiamo lavorare sulla medicina
territoriale. Non abbiamo ancora iniziato a farlo però sappiamo già
come dovrà essere fatto il contenitore!
E se poi invece si decidesse appunto - come è auspicabile - che
si vada veramente nella direzione di una medicina territoriale, che
è un'esigenza primaria che abbiamo, allora magari se vogliamo
andare nella direzione da voi annunciata, cosa giusta, di andare
verso una medicina territoriale, forse non avremmo più bisogno
allora... dovremo ripensare anche ai reparti dell'Ospedale, ma ci
saranno mille scelte! Dovete prima decidere. Sanità pubblica: cosa
teniamo nel pubblico e cosa diamo al privato? Medicina territoriale
piuttosto che Ospedale?
Le scelte che state per fare, ripeto, condizioneranno il futuro
di tutta la sanità valdostana per i prossimi trenta anni. Pensateci
bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK