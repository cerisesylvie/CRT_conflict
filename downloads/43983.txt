Consiglio Regionale della Valle d'Aosta - Oggetto del Consiglio n. 1084 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1084 del 1° dicembre 2021 - Resoconto
OGGETTO N. 1084/XVI - Interpellanza: "Insediamento di
ulteriori strutture sportive nell'area di costruzione della scuola
polmone di Reg. Tzamberlet".
Bertin (Presidente) -
Punto n. 22. Per l'illustrazione,
consigliere Baccega.
Baccega (GM) -
Usciamo dal tema lupi e sciacalli, perché
ne abbiamo già troppi in giro e parliamo di qualcosa che guarda un
po' in prospettiva.
Assessore, noi nel Consiglio regionale del 3 e 4 novembre
abbiamo preso atto, e su questo ci mettiamo poi l'anima in pace,
che l'accordo di programma tra Regione Valle d'Aosta e Comune di
Aosta, per la realizzazione della scuola polmone in Regione
Tzamberlet, sottoscritto il 30 settembre 2011, verrà stralciato. Il
Comune dice verrà sciolto, noi diciamo verrà stralciato.
Era un accordo di programma che prevedeva di finanziare la
progettazione e la realizzazione del collegamento tra Via Grand
Eyvia e Corso Lancieri, che finanziava la progettazione della nuova
intersezione del collegamento interno al parcheggio regionale, che
finanziava la progettazione e la realizzazione di un viale alberato
da Via Grand Eyvia fino a tutto Corso Lancieri e fino al
Palaghiaccio, che progettava e realizzava servizi igienici pubblici
a servizio di tutte le strutture ricreative e le aree adiacenti al
parcheggio regionale e finanziava anche il potenziamento della rete
idrica e la realizzazione della fognatura che insiste sull'area
sportiva e in tutte le strutture artigianali che ci sono lungo il
percorso.
Inoltre andava a delocalizzare nell'area Favre in Via Col du
Mont un nuovo impianto per gli sport equestri al coperto, con tanto
di progettazione e realizzazione.
Quindi, devo dire interventi importanti a servizio di
un'urbanizzazione notevole della zona che era avvenuta negli ultimi
giorni.
Tenuto conto che nella seduta della II Commissione consiliare,
nella quale l'assessore Marzi e il Presidente della Giunta hanno
illustrato il documento di economia e finanza e i provvedimenti per
la formazione del bilancio 2022-2024, nella quale ci è stato
comunicato che la famosa legge di "Aosta capitale" manteneva il suo
percorso in parte corrente per un milione e mezzo all'anno per
dieci anni, ma che sulla parte investimenti si andava a valutare di
volta in volta quali potevano essere gli interventi efficaci ed
efficienti per il Comune di Aosta.
Considerato anche che abbiamo appreso con piacere che la Valle
d'Aosta si è candidata Regione Europea dello sport per l'anno 2023,
direi una cosa molto apprezzata che conferma che sicuramente siamo
una Regione a vocazione europea, detto ciò con questa interpellanza
noi chiediamo alla Giunta se s'intende definire d'insediare
ulteriori strutture sportive utili alla collettività in quell'area,
che, purtroppo, è diventata una piccola discarica: da una parte ci
sono i terreni, colture molto ben tenute e molto ben fatte
dell'Institut Agricole e da quest'altra parte c'è tutta la zona
sportiva buona, quella parte centrale è davvero inguardabile.
Quindi, guardando a una programmazione futura e a uno studio per
una sua realizzazione, noi crediamo che si possa andare nella
direzione di realizzare anche un palazzetto dello sport, un
palasport che, ricordo, in passato, non ero ancora in politica,
però aveva già avuto momenti di confronto all'interno di questo
Consiglio regionale, poi probabilmente si decise di andare nella
direzione della realizzazione del Palaindoor, però in questa fase
probabilmente un palazzetto dello sport avrebbe una sua ragione di
esistere.
Chiamiamola un'interpellanza propositiva, come è un po' nelle
nostre corde ultimamente. Aspetto la risposta.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Con la chiusura temporanea del
Palaindoor, come è noto, la problematica delle palestre si è resa
più evidente, anche combinata tra l'altro all'esigenza di palestre
per le istituzioni scolastiche.
Come già le avevo rappresentato, rispondendo a una sua
precedente iniziativa, gli scorsi mesi sono stati fatti alcuni
incontri con l'assessore Caveri, atti ad analizzare le possibili
localizzazioni delle potenziali nuove infrastrutture, nel caso
specifico della sua interpellanza proprio nel territorio del Comune
di Aosta.
Da parte nostra è stata sottolineata l'importanza di concepire i
nuovi spazi non solo come destinati all'uso scolastico, ma con
dimensioni e caratteristiche adatte a poter ospitare, al di fuori
dell'orario scolastico, associazioni sportive con diverse
necessità.
Ad esempio, l'altezza adeguata per la ginnastica ritmica,
dimensioni adatte soprattutto omologabili per i campi di pallavolo
e pallacanestro, nonché la possibilità di realizzare una parete,
chiamiamola così, magari inserita in una palestra progettata
principalmente per l'uso scolastico per l'arrampicata indoor.
Non è facile, visto che questa opera richiede misure e altezze
di un certo tipo, ma sarebbe utile a integrare la struttura già
esistente al Palaindoor.
L'Assessore Caveri ha positivamente accolto questi suggerimenti
impegnandosi a fare le opportune valutazioni del caso, anche
nell'ambito appunto del progetto complessivo delle infrastrutture
scolastiche.
Riguardo al tema dell'interpellanza posso però dire, come
peraltro lei ha ricordato, che allo stato attuale l'area dell'ex
scuola polmone è stata esclusa tra quelle prese in considerazione
per le nuove palestre scolastiche, anche in virtù di ciò è stato
scritto nel DEFR dopo ampio confronto con la maggioranza.
Assieme al collega Marzi, che si occupa direttamente di edilizia
sportiva e della sua programmazione, e, naturalmente, al collega
Caveri, abbiamo in programma comunque di fare il punto della
situazione sugli spazi esistenti ma da recuperare e/o
ristrutturare, in ogni caso colgo la sua interpellanza e colgo
anche lo spirito che lei ha manifestato come un'occasione per
eviscerare meglio la questione, anche interpellando il Comune di
Aosta, che ha il polso più di noi sicuramente e le necessità in
orario pomeridiano e serale di palestre per la collettività.
La sua seconda domanda, "Se si condivide in fase di
programmazione futura di predisporre uno studio per la
realizzazione di un palazzetto dello sport di Aosta", del
palazzetto si parla - lei lo sa meglio di me - da circa vent'anni,
così mi dicono, con ipotesi di collocazione in regione Tzamberlet e
all'insegna proprio della polifunzionalità.
Negli anni le valutazioni legate ai costi di realizzazione e di
gestione, che si sarebbero prospettati essere molto alti, hanno
portato le varie Amministrazioni che si sono succedute, così almeno
mi dicono le strutture, ad abbandonare l'idea, ripiegando sulla
realizzazione del Palaindoor.
Lei sa meglio di me, avendo vissuto il periodo in questione con
responsabilità gestionali sia al Comune di Aosta sia in Regione,
che in Valle d'Aosta di palazzetti dello Sport ne abbiamo diversi,
da Courmayeur a Gressoney-La-Trinité e tutti accomunati dalle
stesse problematiche, cioè alti costi di gestione a fronte di
ricavi del tutto insufficienti, derivanti dalle manifestazioni
organizzate e dai canoni di locazione di utilizzo.
Al momento è dunque importante mettere energie e progettualità
nel piano palestre di cui le ho accennato ed efficientare,
valorizzare e migliorare il patrimonio in disponibilità.
A tale proposito avrà visto che recentemente sono passate una
serie di delibere relative al finanziamento degli interventi per il
Palaindoor, per il rifacimento della pista di atletica, per i
Palazzetti di Courmayeur, di Gressoney-La-Trinité eccetera
eccetera, per dire anche dell'attenzione che ha la Giunta per il
mantenimento e l'efficientamento delle strutture esistenti.
Di fronte a questa situazione, voglio essere del tutto sincero,
si fa fatica a immaginare nella prossima programmazione la
progettazione e realizzazione di un nuovo palazzetto, francamente
non so, tra l'altro, che ritorno economico questo potrebbe avere e
credo anche che sarebbe un intervento, allo stato attuale dei fatti
e viste anche le nostre risorse, forse un po' troppo ambizioso
anche per le potenzialità che alla fine potrebbe esprimere.
Quindi allo stato attuale non è nella programmazione, lei non
l'ha visto infatti nel DEFR, sicuramente, come le dicevo prima, i
temi relativi all'argomento specifico dello sport sono temi che
devono essere presi in considerazione che vanno valutati però con
il dovuto spirito e approccio relativamente alla fattibilità, ai
tempi e alla programmazione.
Presidente -
Per replica, consigliere Baccega.
Baccega (GM) -
Non avevo dubbi che questa iniziativa
potesse portare a dire che un'iniziativa di questo tipo va valutata
approfonditamente, va capita e bisogna fare dei percorsi, anche dal
punto di vista economico. Provo a portare delle suggestioni
ulteriori: Varazze, Viterbo, Ancona, Rimini, la stessa Modugno in
provincia di Bari, Biella e Asti sono alcune città che possono
essere in qualche modo paragonate al nostro capoluogo di regione,
tutte hanno un palazzetto dello sport o un palasponsor perché qua
ad un palazzetto si possono collegare poi degli sponsor, si può
valutare delle ipotesi di project finance, il progetto di finanza,
dove il palazzetto può individuare strategie anche commerciali
importanti e ospitare eventi significativi come importanti
esibizioni di ginnastica, esibizioni di danza, basket di un certo
livello, quindi ospitare anche squadre nazionali che possono venire
in ritiro in estate da noi, pallavolo, attività sportive di alto
livello - abbiamo visto il tennis a Courmayeur - ma poi anche
attività fieristiche, d'intrattenimento o congressuali, insomma c'è
tanta roba che si può tranquillamente mettere in campo.
È chiaro che è una tematica che va approfondita, va valutata e
poi penso - anche dal punto di vista dei finanziamenti per la
realizzazione, non per la gestione - che il credito sportivo dia
ancora delle risposte importanti.
Quindi è un'opportunità che invito a valutare con attenzione:
non nell'immediato ma certamente potrà far parte in futuro di una
logica di approfondimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK