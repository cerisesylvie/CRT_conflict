Consiglio Regionale della Valle d'Aosta - Oggetto del Consiglio n. 2361 del 21 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2361 del 21 dicembre 2006 - Resoconto
OGGETTO N. 2361/XII - Disegno di legge: "Disposizioni in
materia di parchi faunistici".
Articolo 1
(Oggetto e finalità)
1. In attuazione dell'articolo 2, comma primo, lettera d),
della legge costituzionale 26 febbraio 1948, n. 4 (Statuto speciale
per la Valle d'Aosta), ed in conformità ai principi di cui al
decreto legislativo 21 marzo 2005, n. 73 (Attuazione della
direttiva 1999/22/CE relativa alla custodia degli animali selvatici
nei giardini zoologici), la presente legge detta disposizioni in
materia di parchi faunistici e di detenzione e custodia degli
animali selvatici al fine di:
a) garantire il benessere e la corretta custodia degli
animali;
b) assicurare la sicurezza e la salvaguardia del pubblico e
degli operatori;
c) promuovere forme di turismo rurale ed educazione
ambientale nel settore faunistico;
d) potenziare il ruolo dei parchi faunistici nella
conservazione della biodiversità, allo scopo di proteggere la fauna
selvatica e di salvaguardare la diversità biologica.
Articolo 2
(Definizione e ambito di applicazione)
1. Ai fini della presente legge, per parco faunistico si
intende qualsiasi struttura, pubblica o privata, avente carattere
permanente e territorialmente stabile, aperta al pubblico almeno
sette giorni all'anno, che esponga e mantenga animali vivi di
specie selvatiche, anche nate ed allevate in cattività.
2. Ai fini della presente legge, i termini "parco faunistico"
e "giardino zoologico" sono equivalenti.
3. Sono esclusi dall'ambito di applicazione della presente
legge:
a) i circhi;
b) i negozi di animali, a meno che siano forniti di
esposizione a pagamento di animali;
c) le strutture che detengono animali appartenenti a specie
delle classi Aves e Mammalia allevate nel territorio regionale a
scopo di ripopolamento, alimentare o amatoriale e quelle destinate
alla cura della fauna selvatica di cui, rispettivamente, agli
articoli 24 e 25, comma 3, della legge regionale 27 agosto 1994, n.
64 (Norme per la tutela e la gestione della fauna selvatica e per
la disciplina dell'attività venatoria);
d) le strutture di natura scientifica che detengono animali a
scopo di ricerca, autorizzate ai sensi del decreto legislativo 27
gennaio 1992, n. 116 (Attuazione della direttiva n. 86/609/CEE in
materia di protezione degli animali utilizzati a fini sperimentali
o ad altri fini scientifici).
Articolo 3
(Requisiti)
1. L'apertura dei parchi faunistici è subordinata
all'ottenimento dell'autorizzazione di cui all'articolo 4.
2. La Regione disciplina l'apertura dei parchi faunistici in
base ad una programmazione territoriale che tiene conto dei
seguenti criteri generali:
a) localizzazione dei parchi faunistici avuto riguardo alla
riqualificazione del territorio ed all'integrazione con le altre
attività economiche;
b) realizzazione e conduzione dei parchi faunistici con
modalità tali da assicurare il benessere e la corretta custodia
degli animali e la sicurezza e la salvaguardia del pubblico e degli
operatori.
3. Entro sei mesi dalla data di entrata in vigore della
presente legge, sulla base dei criteri di cui al comma 2, sentito
il parere del Consiglio permanente degli enti locali e previo
parere della Commissione consiliare competente, la Giunta regionale
definisce i criteri per disciplinare:
a) l'apertura di nuovi parchi faunistici, tenendo conto della
presenza di altri parchi faunistici sul territorio regionale e
delle opportunità di riqualificazione ambientale, di recupero di
infrastrutture esistenti, nonché di valorizzazione e
differenziazione dell'attività turistica e rurale;
b) la custodia degli animali al fine di garantire agli stessi
il massimo grado di benessere possibile, anche tramite adeguato
controllo veterinario, e di soddisfare le esigenze biologiche e di
conservazione delle singole specie, provvedendo, in particolare, ad
arricchire in modo appropriato l'ambiente delle singole aree di
custodia, ciascuna delle quali dovrà permettere agli animali di
sottrarsi liberamente alla vista del pubblico a seconda delle
peculiarità delle specie ospitate;
c) il mantenimento di un elevato livello qualitativo nella
custodia e nella cura degli animali attraverso l'attuazione di un
programma articolato di trattamenti veterinari, preventivi e
curativi, e una corretta alimentazione;
d) l'adozione di misure idonee ad impedire la fuga degli
animali, anche al fine di evitare eventuali minacce ecologiche per
le specie indigene e il diffondersi di specie alloctone;
e) la predisposizione di misure atte a garantire la sicurezza
e la salvaguardia sanitaria del pubblico e degli operatori.
4. Ai fini dell'ottenimento dell'autorizzazione di cui
all'articolo 4, i parchi faunistici devono dimostrare il possesso
di requisiti strutturali e organizzativi conformi ai criteri
definiti dalla Giunta regionale, oltre a:
a) fatti salvi gli obblighi previsti dal decreto del Ministro
dell'ambiente e della tutela del territorio 8 gennaio 2002
(Istituzione del registro di detenzione delle specie animali e
vegetali), tenere ed aggiornare un registro degli esemplari di ogni
singola specie ospitata nel parco faunistico; detto registro è
tenuto a disposizione dei soggetti preposti al controllo di cui
all'articolo 5 e copia dello stesso è inviata, con cadenza annuale,
alla struttura regionale competente in materia di fauna selvatica,
di seguito denominata struttura competente, che provvede a
trasmetterne copia al Ministero dell'ambiente e della tutela del
territorio;
b) promuovere e attuare programmi di educazione e di
sensibilizzazione del pubblico e del mondo della scuola in materia
di conservazione della biodiversità, fornendo specifiche
informazioni sulle specie esposte e sui loro habitat naturali,
tramite persone competenti in materia e/o tramite esaustivi
pannelli informativi nei pressi di ciascuna area di
custodia;
c) garantire la partecipazione a ricerche scientifiche, in
Italia o all'estero, da cui risultino vantaggi per la conservazione
delle specie;
d) garantire la partecipazione a programmi di formazione
nelle tecniche di conservazione delle specie o lo scambio, con
altri parchi faunistici, giardini zoologici o istituzioni similari
operanti nel settore, di informazioni sulla conservazione,
l'allevamento, il ripopolamento o la reintroduzione delle specie
nell'ambiente naturale.
5. Qualora nel parco faunistico siano ospitati esemplari di
specie animali considerate dalle normative vigenti minacciate di
sparizione o rare, ai fini dell'ottenimento dell'autorizzazione di
cui all'articolo 4, i parchi faunistici devono, inoltre, garantire
il rinnovo e l'arricchimento del corredo genetico delle popolazioni
animali custodite attraverso piani di scambi e prestiti per
riproduzione, senza ricorrere a pratiche di modificazione genetica,
fatto salvo il prelievo di animali dallo stato libero nell'ambito
di specifici progetti nazionali ed internazionali tesi alla
salvaguardia delle specie e del loro ambiente naturale e alla
tutela del benessere degli animali o alla realizzazione di
programmi di educazione ambientale, con particolare riferimento
alle possibilità e ai tentativi effettuati o pianificati per il
loro reinserimento in natura, nonché alle problematiche di
conservazione.
6. Al fine di assicurare, in caso di chiusura del parco
faunistico, le condizioni di salvaguardia di cui ai commi 2 e 3, il
rilascio dell'autorizzazione di cui all'articolo 4 è, inoltre,
subordinato alla stipula di apposita convenzione con strutture
adeguate ed idonee a mantenere gli animali in condizioni volte a
garantire il loro benessere.
Articolo 4
(Autorizzazioni)
1. Fatti salvi gli assensi, comunque denominati, previsti
dalle disposizioni vigenti per garantire la compatibilità delle
strutture disciplinate dalla presente legge con le esigenze
ambientali, territoriali ed urbanistiche, l'autorizzazione
all'apertura e all'esercizio di parchi faunistici e alla detenzione
in essi di esemplari vivi di fauna selvatica è rilasciata con
decreto dell'assessore regionale competente, su istanza del legale
rappresentante delle strutture interessate, entro novanta giorni
dal ricevimento della relativa domanda, tenuto conto dei criteri e
dei requisiti di cui all'articolo 3.
2. Al fine di comprovare il possesso dei requisiti di cui
all'articolo 3, la domanda di autorizzazione deve essere corredata
della documentazione attestante:
a) l'ubicazione e l'estensione dell'area del parco
faunistico, con indicazione del comune o dei comuni
interessati;
b) l'esatta planimetria dell'area del parco faunistico, dalla
quale emergano la posizione e la dimensione delle strutture di
custodia;
c) il numero, la specie e il sesso degli animali
custoditi;
d) il numero, le caratteristiche architettoniche, i materiali
di costruzione e le dimensioni delle strutture di custodia, nonché,
per ciascuna di esse, il numero e la specie di animali
ospitati;
e) il nominativo e le competenze professionali del personale
tecnico ed amministrativo operante nel parco.
3. La struttura competente, verificata la regolarità e la
completezza della documentazione di cui al comma 2, dispone, al
fine di accertare il possesso dei requisiti di cui all'articolo 3,
apposita ispezione, redigendone processo verbale.
4. Conclusa positivamente l'istruttoria di cui al comma 3,
l'assessore regionale competente rilascia l'autorizzazione di cui
al comma 1; detta autorizzazione sostituisce, ad ogni effetto, ivi
compresa la detenzione di esemplari vivi di animali selvatici
appartenenti alla tipica fauna alpina che possono costituire
pericolo per la salute e l'incolumità pubblica, la licenza di cui
all'articolo 4 del d.lgs. 73/2005.
Articolo 5
(Controllo)
1. Fatto salvo quanto previsto dall'articolo 24 del decreto
del Presidente della Repubblica 8 febbraio 1954, n. 320
(Regolamento di polizia veterinaria), l'attività di vigilanza e
controllo sull'osservanza delle disposizioni di cui alla presente
legge è svolta, con cadenza almeno annuale, dalla struttura
competente che, a tale fine, si avvale del Corpo forestale della
Valle d'Aosta, nonché, ove necessario, di medici veterinari,
zoologi ed esperti di comprovata competenza nel settore.
2. Ogni variazione riguardante gli animali ospitati deve
essere comunicata alla struttura competente, fatto salvo l'aumento
del numero degli stessi o delle specie presenti per il quale è
necessaria una nuova autorizzazione.
Articolo 6
(Chiusura del parco faunistico)
1. Nel caso in cui, in esito all'effettuazione dei controlli
di cui all'articolo 5, la struttura competente accerti la
sopravvenuta mancanza di uno dei requisiti cui è subordinato
l'ottenimento dell'autorizzazione di cui all'articolo 4,
l'assessore regionale competente può disporre la chiusura, parziale
e temporanea, del parco faunistico, previa contestazione delle
irregolarità riscontrate e fissazione di un termine entro il quale
adottare le misure necessarie a conformarsi alle prescrizioni
autorizzative.
2. Scaduto inutilmente il termine di cui al comma 1 senza che
le strutture interessate abbiano proceduto a conformarsi alle
prescrizioni autorizzative, l'assessore regionale competente
dispone la revoca dell'autorizzazione e la chiusura del parco
faunistico.
3. In caso di chiusura, totale o parziale, la struttura
competente accerta che, a spese del parco, gli animali siano
mantenuti in condizioni volte a garantire il loro benessere ovvero
siano trasferiti in altra struttura adeguata allo scopo.
Articolo 7
(Istituzione del registro dei parchi faunistici)
1. Presso la struttura competente, è istituito il registro
dei parchi faunistici autorizzati ai sensi dell'articolo 4.
2. La struttura competente trasmette al Ministero
dell'ambiente e della tutela del territorio copia del registro di
cui al comma 1 ed ogni relativa variazione per il successivo
inoltro, a cura del Ministero medesimo, alla Commissione europea,
ai sensi dell'articolo 7, comma 2, del d.lgs. 73/2005.
Articolo 8
(Sanzioni)
1. Fatte salve le sanzioni penali e amministrative previste
dalla normativa statale e regionale vigente, l'apertura e
l'esercizio di parchi faunistici e la detenzione in essi di
esemplari di fauna selvatica in assenza dell'autorizzazione di cui
all'articolo 4 sono puniti con la sanzione amministrativa del
pagamento di una somma di denaro da euro 15.000 a euro
90.000.
2. Fatto salvo quanto previsto all'articolo 6, e salvo che il
fatto costituisca reato, la violazione degli obblighi di cui
all'articolo 3, comma 2, lettere a), b), c), d), ed e), e
all'articolo 3, comma 3, lettera c), è punita con la sanzione
amministrativa del pagamento di una somma di denaro da euro 1.500 a
euro 9.000.
3. All'irrogazione delle sanzioni amministrative di cui ai
commi 1 e 2 provvede il dirigente della struttura competente,
nell'osservanza delle disposizioni di cui alla legge 24 novembre
1981, n. 689 (Modifiche al sistema penale).
Articolo 9
(Disposizioni transitorie)
1. Le strutture di cui all'articolo 2, comma 1, in esercizio
alla data di entrata in vigore della presente legge, sono tenute a
presentare apposita denuncia alla struttura competente entro
novanta giorni dalla predetta data.
2. L'assessore regionale competente provvede a rilasciare
l'autorizzazione all'esercizio del parco faunistico e alla
detenzione degli esemplari di fauna selvatica in esso custoditi,
previa verifica del possesso dei requisiti di cui all'articolo 3,
con le modalità e per gli effetti di cui all'articolo 4.
Articolo 10
(Disposizioni finanziarie)
1. L'onere derivante dall'applicazione della presente legge è
determinato complessivamente in annui euro 1.000 a decorrere
dall'anno 2006.
2. L'onere di cui al comma 1 trova copertura nello stato di
previsione della spesa del bilancio della Regione per l'anno 2006 e
di quello per il triennio 2006/2008 nell'obiettivo programmatico
2.1.6.01 (Consulenze e incarichi). Al finanziamento del predetto
onere, si provvede mediante utilizzo per pari importo dello
stanziamento iscritto nell'obiettivo programmatico 2.2.1.10 (Caccia
e pesca) al capitolo 40455 (Spese per la tutela e la gestione della
fauna selvatica ivi compresi i corsi di preparazione per
l'ammissione all'esame per l'abilitazione venatoria e i corsi di
qualificazione per l'attestato di idoneità per l'attività di
guardia venatoria volontaria) dei medesimi bilanci.
3. I proventi derivanti dall'applicazione delle sanzioni
amministrative di cui all'articolo 8 sono destinati al
finanziamento degli oneri necessari al ricovero e alla detenzione
degli animali selvatici in difficoltà e alla gestione delle
strutture a tali scopi dedicate.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- La parola al relatore, Consigliere Fey.
Fey (UV)
- Come certamente molti tra voi sapranno, ci
troviamo oggi di fronte alla necessità di intervenire in materia di
parchi faunistici e giardini zoologici al fine di raggiungere
l'obiettivo di un'ancora più efficace custodia degli animali
selvatici nel territorio regionale. Per raggiungere quest'obiettivo
si vorrebbe introdurre, con il disegno di legge n. 114, nel nuovo
testo licenziato il 22 settembre scorso dalla III Commissione, una
disciplina organica che risulti adatta alla realtà e alla
peculiarità del territorio stesso, nonché alla tipicità della fauna
alpina che lo popola, in modo tale da agire con competenza e
conformemente al decreto legislativo dello Stato italiano n. 73 del
2005, che riguarda proprio la custodia degli animali selvatici nei
giardini zoologici.
Vorrei sottolineare come, oltre al prezioso contributo dei
funzionari regionali, le audizioni di rappresentanti del "WWF" e il
sopralluogo effettuato al "Parc animalier" di Introd siano stati
determinanti per comprendere alcuni tra i principali meccanismi di
gestione nello sviluppo dei parchi faunistici e arrivare così alla
definizione del presente testo legislativo. Più in particolare,
tale disegno di legge si prefigge di disciplinare le modalità di
apertura e di esercizio dei parchi faunistici, in modo tale da -
cito l'articolo 1 del testo legislativo - non soltanto "garantire
il benessere degli animali, la sicurezza del pubblico e degli
operatori, ma anche potenziarne il ruolo nell'ambito turistico".
Tali obiettivi risultano però inseriti in una linea di intervento
che vuole garantire prima di tutto la conservazione della
biodiversità.
Particolare attenzione è stata inoltre dedicata ai requisiti che
devono soddisfare le strutture atte a ospitare gli animali. Così
come modificato nel nuovo testo legislativo nell'articolo 3, i
parchi faunistici devono dimostrare il possesso di una serie di
requisiti strutturali e organizzativi che consentano di ospitare
gli animali, in conformità alle linee guida definite con
deliberazione della Giunta regionale. Gli scopi sono molteplici e,
a mio avviso, meritori: dal garantire il massimo grado di benessere
possibile, anche tramite adeguato controllo veterinario,
all'arricchire in modo appropriato l'ambiente delle singole aree di
custodia, ciascuna delle quali dovrà permettere agli animali di
sottrarsi liberamente alla vista del pubblico.
Si vuole inoltre, così come stabilito nel nuovo testo di
settembre, garantire la partecipazione a ricerche scientifiche da
cui risultino vantaggi per la conservazione delle specie, garantire
la partecipazione a programmi di formazione nelle tecniche di
conservazione delle specie e, qualora nel parco faunistico siano
ospitati esemplari di specie animali minacciate di sparizione o
rare, vincolare l'ottenimento dell'autorizzazione alla garanzia del
rinnovo e l'arricchimento del corredo genetico delle popolazioni
animali custodite attraverso piani di scambi e prestiti per
riproduzione, senza ricorrere a pratiche di modificazione
genetica.
Come potrete leggere più dettagliatamente nel testo distribuito,
il presente disegno di legge fornisce le opportune direttive circa
i requisiti strutturali e organizzativi di cui dovranno disporre le
strutture interessate, in modo tale da garantire "standard" minimi
di efficienza e di sicurezza nella gestione e lascia
all'Amministrazione regionale, tramite l'Assessore competente, la
possibilità di disporre la chiusura, parziale e temporanea del
parco faunistico nel caso in cui i controlli evidenzino anche solo
una mancanza dei requisiti a cui è subordinato l'ottenimento
dell'autorizzazione. Qui è stato mandato un emendamento
dall'Assessore all'agricoltura, dott. Isabellon, che aggiusterà il
caso...
Presidente
- La parola al Consigliere Venturella, che è
ugualmente relatore.
Venturella (Arc-VA)
- Giardini zoologici, "parcs
animaliers" usando un termine più "soft", comunque gabbie, ancorché
di lusso. Un animale chiuso tra sbarre, steccati e recinzioni più o
meno visibili - è il nostro caso - rappresenta l'esempio più
immediato di un animale che soffre da contrapporre al fiero
esemplare libero nel suo ambiente naturale. Se poi, come in questo
disegno di legge, viene utilizzato il termine "parco faunistico"
per mascherare ciò che in realtà andiamo ad approvare, ossia una
normativa che detta disposizioni in materia di giardini zoologici,
si possono scoprire interessanti collegamenti tra gli interessi
commerciali - perché di questo si tratta - ed economici che
giustificano la presenza della quasi totalità degli zoo
italiani.
Vi è poi un secondo punto che mi preme sottolineare. Nella
relazione accompagnatoria al disegno di legge si parla di
educazione ambientale; pensiamo che nulla ha a che vedere poi
l'educazione ambientale con la detenzione e l'esposizione di
animali selvatici. L'educazione ambientale è essenzialmente quel
processo educativo in cui il rapporto diretto con l'ambiente, le
iniziative concrete di operatività, di intervento sul territorio,
di confronto - ossia di conflittualità - con la gestione
dell'ambiente, creano le condizioni ottimali per avviare il
processo educativo, per creare motivazione, interesse,
coinvolgimento e senso di responsabilità nei confronti
dell'ambiente e quindi indurre ciò che tutti i pedagogisti e gli
esperti definiscono come il suo primo obiettivo. Qual è il primo
obiettivo dell'educazione ambientale? È il cambiamento dei
comportamenti. Come si può quindi pretendere che la visita,
ancorché ben organizzata, in un giardino zoologico - o "parc
animalier", parco faunistico -, ancorché ordinato, pulito ed
efficiente possa creare quell'"humus" educativo indispensabile per
cambiare i comportamenti, per scardinare abitudini consolidate,
prospettare punti di vista divergenti, creare contesti di
spiazzamento? L'educazione ambientale ha nel suo patrimonio
genetico un'inedita vocazione all'innovazione educativa, si appella
all'invenzione di nuovi stili, di nuovi percorsi. Il contatto
diretto con gli ambienti naturali è luogo privilegiato per
percepire le differenze, per innestare curiosità e attenzione verso
ambienti diversi dal quotidiano, per sviluppare atteggiamenti
esplorativi nei ragazzi e capacità di affrontare problemi
imprevisti, situazioni complesse. L'esplorazione e l'avventura -
che sono 2 cardini dell'attività di educazione ambientale - si
spogliano di qualunque connotazione esotica ed acquistano una
valenza innovativa; l'apprendimento avviene in un clima di libertà,
la socializzazione moltiplica le motivazioni e "imparare
divertendosi" elimina ogni moralismo, ogni dover essere, ogni
richiamo a valori fondati sul principio di autorità. Tutto questo
un giardino zoologico potrà mai offrirlo? Crediamo di no. Assessore
Isabellon, quindi non scriva, per favore, mai più sulle relazioni:
"si tratta di esperimenti di educazione ambientale"
, perché
non è vero, non è educazione ambientale, al massimo è informazione
naturalistica.
Se poi si analizza il contenuto normativo del disegno di legge,
possiamo affermare che in alcuni punti, nonostante l'ottimo lavoro
di revisione della Commissione consiliare, permangono forti
criticità, più precisamente:
- al comma 1 dell'articolo 2 il fatto che l'attività di zoo
debba essere territorialmente stabile, è una prerogativa tutta
italiana, peraltro in via di revisione. Tale specificazione non è,
infatti, considerata dalla direttiva europea, né tanto meno nelle
leggi di recepimento delle quali si sono dotati gli altri Stati
membri. Avremmo voluto più coraggio, ma non è stato possibile. Di
fatto questa prerogativa del territorialmente stabile crea solo
confusione, rendendo disponibili facili soluzioni per sfuggire
all'ambito di applicazione della norma: ad esempio, un'esposizione
zoologica basata su strutture modulari, come tante oggi purtroppo
ve ne sono in Italia, potrebbe facilmente rendersi autonoma da ogni
prescrizione;
- l'impostazione data al comma 3 dell'articolo 3 non è
giustificata né dalla direttiva 1999/CE, né tanto meno dal decreto
legislativo n. 73, ossia che alcuni requisiti di legge valgano solo
se il giardino zoologico detiene animali rari. Infatti la
salvaguardia della biodiversità, condotta nei giardini zoologici,
non si attua solo se la struttura possiede specie minacciate di
sparizione o rare, una data specie potrebbe oggi essere considerata
comune e scoprirla poi in breve tempo a rischio: questo perché le
normative vigenti in materia di specie rare derivano dalla
Convenzione di Washington sul commercio internazionale di specie
animali e vegetali minacciate di estinzione. Tale disposizione,
recepita in Italia nel 1975, prevede che una data specie animale
non può essere commerciata, o comunque ne stabilisce una
regolamentazione solo dopo che risultano minacciate le popolazioni
naturali. La specializzazione di personale nelle tecniche di
conservazione, così come la partecipazione a ricerche scientifiche
deve pertanto costituire un bagaglio professionale del giardino
zoologico acquisito già da prima che una specie sia in estinzione
oppure no.
E che dire infine del fatto che attraverso questo disegno di
legge si offre la possibilità di aprire ulteriori giardini
zoologici nella nostra Regione senza la benché minima
programmazione e previsione degli effetti che potranno avere sul
territorio. Siamo sicuri che 2, 3 strutture possano sopravvivere in
questo contesto economico, dove gli effetti dell'orografia, della
stagionalità dell'offerta turistica e quindi della relativa domanda
non possono essere ignorati?
Il nostro giudizio su questo disegno di legge è duplice: "in
primis" il lavoro della Commissione, la disponibilità
dell'Assessore e dei suoi funzionari è stata piena, abbiamo
lavorato lungamente; ciò che non ci piace, Assessore, lo sa, ci
siamo confrontati in Commissione, è la "ratio" generale che sta
dietro a tale disegno di legge, perché questo va a normare in
maniera anche egregia il benessere degli animali, ma noi vorremmo
che tale Regione si distinguesse non tanto per il modo di esporre
gli animali, ma il modo di conservarli, di tutelarli nei loro
ambienti naturali. Abbiamo presentato sull'onda di questa
convinzione un emendamento al disegno di legge.
Presidente
- Dichiaro aperta la discussione generale.
Ricordo che la III Commissione a maggioranza ha espresso parere
favorevole sul nuovo testo, la II Commissione lo ha espresso
all'unanimità sul nuovo testo, come pure la III Commissione a
maggioranza su ulteriore nuovo testo.
La parola al Consigliere Venturella.
Venturella (Arc-VA)
- Solo per un'informazione, perché
nel mio intervento parlavo di educazione ambientale citata nella
legge... l'Assessore Isabellon chiedeva dove era citata: è citata
proprio all'articolo 1...
(interruzione dell'Assessore Isabellon, fuori
microfono)
... ma "prevenire è meglio che curare"...
Articolo 1, comma 1, lettera c): la finalità della legge è
"promuovere forme di turismo rurale ed educazione ambientale nel
settore faunistico"
. Dato che non siamo sordi....
Presidente
- Se nessuno si iscrive a parlare, dichiaro
chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Vediamo di tornare indietro dal "teatro
dell'assurdo", perché qui ancora prima di aver esposto le posizioni
queste vengono interpretate...
Vorrei innanzitutto ringraziare i relatori, sia il collega Fey,
relatore di maggioranza, sia il collega Venturella per il
contributo che a modo suo ha dato alla predisposizione di questo
disegno di legge; vorrei ringraziare anche la Commissione che ha
lavorato bene a partire dal Presidente Borre e tutti i Commissari.
Su questo disegno di legge si è lavorato bene perché si sono
esaminate tutte le osservazioni che sono pervenute in sede di
audizione anche da parte del "WWF", sono state recepite quasi tutte
le osservazioni, quindi "sgombriamo il campo" da sottointese
imposizioni di scelte, che sono state fatte senza nessuna volontà
di andare a ledere delle sensibilità di diverso tipo. È importante
rilevare che, a seguito di questo lavoro in Commissione, è stato
possibile rivedere il disegno di legge originario, introducendo una
serie di modifiche che sono andate a migliorare ancora di più la
proposta iniziale.
Vi è stata ultimamente una riunione della Commissione con un
ulteriore inserimento di un emendamento che ritengo importante e
che va in contrasto con quanto un attimo fa è stato esposto dal
collega Venturella, in quanto non è vero che non vi è
programmazione per quanto riguarda l'istituzione dei parchi
faunistici, ma addirittura le ultime modifiche sono andate in tale
direzione e questo è il modo giusto di lavorare, perché non è con
l'enfatizzazione dei temi che si prestano allo scopo che si
predispongono gli strumenti necessari per regolamentare le attività
sul territorio. Non possiamo nascondere che vi siano attività che a
volte non piacciono o non rientrano negli obiettivi, ma dobbiamo
tener conto che dobbiamo dare delle risposte a 360°, non possiamo
permetterci di dimenticare le opportunità che a volte ci possono
essere per quanto riguarda la valorizzazione del territorio anche
dal punto di vista turistico, con iniziative che possono non
piacere, ma sono comunque accettabili visto che sono state
predisposte delle regolamentazioni sia a livello europeo che a
livello statale che a livello regionale. Se si prevedono delle
regole, vuol dire che le cose si possono fare. Il tutto comunque
parte da una direttiva comunitaria del 1999 relativa alla custodia
degli animali selvatici nei giardini zoologici, recepita dal
decreto legislativo n. 73/2005, che all'articolo 11 demanda alle
Regioni a statuto speciale e alle Province autonome di Trento e
Bolzano il provvedimento relativo alle finalità del decreto
nell'ambito delle competenze ad esse spettanti, ai sensi degli
Statuti speciali e delle relative norme di attuazione: questo è
quanto noi stiamo facendo.
La competenza statutaria prevede che si demandi alla nostra
Regione la gestione della materia fauna, di conseguenza il disegno
di legge n. 114 va in questa direzione, a regolamentare questo
settore, naturalmente con l'adattamento alla peculiarità del nostro
territorio e alla tipicità della fauna alpina, di cui lo stesso è
popolato. È un articolato ridotto, ma che considera tutto quanto è
necessario per dare delle regole per quanto riguarda questo settore
particolare, ma importante. All'articolo 1 si disciplinano le
modalità di apertura e di esercizio dei parchi faunistici, di
detenzione e custodia di animali selvatici, si prende in
considerazione il benessere degli animali, la sicurezza del
pubblico, degli operatori, il potenziamento del ruolo dei parchi a
fini turistici e di conservazione della biodiversità, perché non è
patrimonio solo di qualcuno parlare di biodiversità, ma possiamo
parlarne tutti... l'inquadramento di questo settore nel Piano di
sviluppo rurale 2000-2006, fra l'altro già predisposto... vi è
un'azione specifica concernente lo sviluppo dell'agriturismo e del
turismo rurale, gli interventi su siti di interesse turistico,
sulla rete sentieristica ed escursionistica con eventuale creazione
di percorsi a tema, la sistemazione e valorizzazione di aree da
destinarsi a parchi faunistici: questo era già stato negli anni
scorsi normato. L'articolo 2 definisce cosa si intende per parco
faunistico, dove si dice che non sono considerati parchi faunistici
ai fini dell'applicazione della disciplina del disegno di legge i
circhi, i negozi di animali e le strutture che detengono animali.
All'articolo 3 vi è tutta la procedura per l'autorizzazione, con
l'assunzione da parte delle strutture degli impegni concreti
riferiti alle attività afferenti alla gestione dei parchi.
All'articolo 4 troviamo la disciplina del procedimento
autorizzativo con tutta la documentazione necessaria,
l'istruttoria, i controlli che troviamo all'articolo 5 che parla di
vigilanza e controlli. L'articolo 6 definisce i casi in cui a
seguito dei controlli siano riscontrate delle anomalie, quindi
disciplina la chiusura del parco, la revoca dell'autorizzazione.
L'articolo 7 ha istituito il registro dei parchi faunistici presso
la struttura regionale competente, nel caso nascano altri parchi,
non c'è preclusione, ma il tutto va organizzato secondo delle
regole. Si parla di sanzioni amministrative, regime transitorio,
disposizioni finanziarie che saranno oggetto di un emendamento.
Come dicevo all'inizio, la III Commissione ha lavorato in fasi
successive, andando in una prima fase ad esaminare tutte le
osservazioni particolari pervenute dal "WWF" e in questo caso sono
state introdotte una serie di modifiche che vanno a migliorare il
disegno di legge iniziale. Ad esempio, all'articolo 2 per chiarezza
i termini "parco faunistico" e "giardino zoologico" sono stati
definiti equivalenti, poi l'articolo 3, quello dei requisiti, è
stato oggetto di un successivo emendamento recepito dalla
Commissione e qui si va proprio a prevedere la programmazione,
quello che in precedenza era stato dichiarato dal collega
Venturella come assente. In realtà, avendo lei partecipato alla
Commissione, dovrebbe essere al corrente che nell'ultima riunione
della Commissione è stato trattato questo argomento e credo sia
stato fatto in maniera seria, perché alla fine le modifiche
all'articolo 3 sono pregnanti dato che è stata introdotta una
regolamentazione precisa, in quanto la Regione va a disciplinare
l'apertura dei parchi faunistici in base a una programmazione
territoriale che tiene conto di una serie di criteri generali: la
localizzazione dei parchi faunistici, avuto riguardo alla
riqualificazione del territorio, l'integrazione con le altre
attività economiche, la realizzazione e conduzione dei parchi
faunistici con modalità tali da assicurare il benessere e la
corretta custodia degli animali e la sicurezza e salvaguardia del
pubblico e degli operatori.
Entro 6 mesi dalla data di entrata in vigore della presente
legge, sulla base dei criteri di cui al comma 2, sentito il parere
del CPEL e previo parere della Commissione consiliare competente,
che verrà di nuovo coinvolta anche in questa fase, la Giunta
definisce i criteri per disciplinare l'apertura di nuovi parchi
faunistici, quindi non è assolutamente prevista un'apertura
indiscriminata di attività di tale tipo, ma questa dovrà essere
fatta sulla base di una valutazione attenta da parte di tutti gli
organismi che devono essere coinvolti, quindi il Consiglio
regionale attraverso la Commissione e successivamente la Giunta con
la predisposizione dei criteri. Va tenuto conto per l'apertura di
nuovi parchi faunistici della presenza di altri parchi faunistici
sul territorio regionale. In questi criteri deve essere prevista la
custodia degli animali, al fine di garantire agli stessi il massimo
grado di benessere possibile con appositi controlli veterinari, il
mantenimento di un elevato livello qualitativo nella custodia e
nella cura degli animali attraverso un programma di trattamenti
veterinari preventivi e curativi, una corretta alimentazione,
l'adozione di misure idonee a impedire la fuga degli animali stessi
anche al fine di evitare eventuali minacce ecologiche per le specie
indigene, e il diffondersi di specie alloctone, la predisposizione
di misure atte a garantire la sicurezza e la salvaguardia sanitaria
del pubblico e degli operatori, in ogni caso tutte queste modifiche
sono state introdotte allo scopo di dare la migliore
regolamentazione possibile a queste attività. È prevista la
garanzia e la partecipazione a ricerche scientifiche in Italia e
all'estero da cui risultino vantaggi per la conservazione della
specie, la partecipazione a programmi di formazione delle tecniche
di conservazione della specie.
Credo che il lavoro fatto dalla Commissione e dagli uffici
regionali, che ringrazio per il lavoro svolto, abbia portato a un
disegno di legge sostenibile e proponibile e penso che tutto quanto
era possibile prevedere per realizzare queste strutture in maniera
che possano svolgere questo compito previsto di valorizzazione di
un certo tipo di attività anche turistica... perché non bisogna
demonizzare delle iniziative che hanno anche un risvolto economico,
perché tutto questo va a diversificare un'offerta turistica che, se
fatta in maniera seria, può integrarsi con la fruizione normale
dell'ambiente della Valle d'Aosta, perché una cosa non è in
contrasto con l'altra.
Quando si parla di educazione ambientale, si deve avere una
visione a 360° di tutte le possibili attività esistenti sul
territorio, non credo che il fatto che qualcuno vada a visitare il
"Parc animalier" precluda la possibilità che oltre a questo faccia
anche una serie di altre fruizioni del nostro territorio o delle
nostre caratteristiche ambientali; quello è un passaggio di
integrazione. Anche le scuole non credo che andando lì, non abbiano
la possibilità di vedere anche altri aspetti del nostro territorio,
altrimenti il Museo di Saint-Pierre, dove si ammirano degli animali
che sono in esposizione, dei trofei darebbe l'immagine della Valle
d'Aosta come di una realtà dove vi sono solo animali impagliati.
Gli stessi animali poi possono essere visti nell'ambiente libero e
anche il visitatore si può fare un'idea delle varie possibilità di
osservazione degli animali stessi. Direi di affrontare queste cose
con maggiore serenità e di non enfatizzare certe posizioni. Con
questo l'invito è - a seguito di tale lavoro fatto in Commissione,
che ha coinvolto tutti i Commissari - di approvare il testo
proposto.
Presidente
- Passiamo all'esame del testo. Ricordo che
votiamo sul nuovo testo predisposto dalla III Commissione in data
30 novembre 2006.
Pongo in votazione l'articolo 1:
Consiglieri presenti e votanti: 30
Favorevoli: 27
Contrari: 3
Il Consiglio approva.
Presidente
- Pongo in votazione l'articolo 2:
Consiglieri presenti e votanti: 30
Favorevoli: 27
Contrari: 3
Il Consiglio approva.
Presidente
- Pongo in votazione l'articolo 3:
Consiglieri presenti e votanti: 30
Favorevoli: 27
Contrari: 3
Il Consiglio approva.
Presidente
- Pongo in votazione l'articolo 4:
Consiglieri presenti e votanti: 31
Favorevoli: 28
Contrari: 3
Il Consiglio approva.
Presidente
- Pongo in votazione l'articolo 5:
Consiglieri presenti e votanti: 31
Favorevoli: 28
Contrari: 3
Il Consiglio approva.
Presidente
- Pongo in votazione l'articolo 6:
Consiglieri presenti e votanti: 31
Favorevoli: 28
Contrari: 3
Il Consiglio approva.
Presidente
- Pongo in votazione l'articolo 7:
Consiglieri presenti e votanti: 31
Favorevoli: 28
Contrari: 3
Il Consiglio approva.
Presidente
- Pongo in votazione l'articolo 8:
Consiglieri presenti e votanti: 31
Favorevoli: 28
Contrari: 3
Il Consiglio approva.
Presidente
- Pongo in votazione l'articolo 9:
Consiglieri presenti e votanti: 31
Favorevoli: 28
Contrari: 3
Il Consiglio approva.
Presidente
- Do lettura dell'emendamento n. 1 del gruppo
"Arcobaleno":
Emendamento
Dopo l'articolo 9 è inserito il seguente:
"Art. 9bis
(Divieto)
1. Dalla data di entrata in vigore della presente legge, è
vietata l'istituzione di nuovi parchi faunistici.".
La parola al Consigliere Venturella.
Venturella (Arc-VA)
- Con questo emendamento molto breve
si dispone che dalla data di entrata in vigore della presente legge
è vietata l'istituzione di qualsiasi altro parco faunistico. È
un'affermazione di principio, riportata anche nel decreto
legislativo n. 73, che recepisce la direttiva europea, è stata
proposta dalle associazioni animaliste quando è stata recepita la
direttiva. Credo che la battuta del Capogruppo dell'"Union",
Vicquéry, debba essere ripensata. Questo è un primo passo perché
crediamo che i giardini zoologici non debbano essere più
autorizzati; ci teniamo quelli che abbiamo e aspettiamo che, a
seguito dello sviluppo delle competenze e dell'accrescimento della
sensibilizzazione sia negli adulti che nei giovani, i giardini
zoologici vadano ad estinguersi come forme di sfruttamento e
detenzione di animali. Il nostro emendamento dice: "ce n'è uno, ci
teniamo quello, aspettando che questo si estingua da solo".
Presidente
- Pongo in votazione l'emendamento del gruppo
"Arcobaleno":
Consiglieri presenti: 29
Votanti: 17
Favorevoli: 3
Contrari: 14
Astenuti: 12 (Borre, Cesal, Fiou, Fontana Carmela, Lattanzi,
Lavoyer, Ottoz, Praduroux, Rini, Tibaldi, Vicquéry, Viérin
Adriana)
Il Consiglio non approva.
Presidente
- All'articolo 10 vi è l'emendamento
dell'Assessore Isabellon, che recita:
Emendamento
L'articolo 10 è così sostituito:
"Articolo 10
(Disposizioni finanziarie)
1. L'onere derivante dall'applicazione della presente legge è
determinato complessivamente in annui euro 1.000 a decorrere
dall'anno 2007.
2. L'onere di cui al comma 1 trova copertura, ai sensi
dell'articolo 14, comma 3, della legge regionale 27 dicembre 1989,
n. 90 (Norme in materia di bilancio e di contabilità generale della
Regione Autonoma Valle d'Aosta), nello stato di previsione della
spesa del bilancio della Regione sia per il triennio 2006/2008 sia
per l'anno finanziario 2007 e di quello per il triennio 2007/2009,
nell'obiettivo programmatico 2.1.6.01 (Consulenze e
incarichi).
3. Al finanziamento dell'onere di cui al comma 1 si provvede
sia con riferimento agli anni 2007 e 2008 del bilancio per il
triennio 2006/2008, sia con riferimento agli anni 2007, 2008 e 2009
dei bilanci per l'anno finanziario 2007 e per il triennio
2007/2009, mediante l'utilizzo delle risorse iscritte
nell'obiettivo programmatico 2.2.1.10 (Caccia e pesca) al capitolo
40455 (Spese per la tutela e la gestione della fauna selvatica ivi
compresi i corsi di preparazione per l'ammissione all'esame per
l'abilitazione venatoria e i corsi di qualificazione per
l'attestato di idoneità per l'attività di guardia venatoria
volontaria).
4. I proventi derivanti dall'applicazione delle sanzioni
amministrative di cui all'articolo 8 sono destinati al
finanziamento degli oneri necessari al ricovero e alla detenzione
degli animali selvatici in difficoltà e alla gestione delle
strutture a tali scopi dedicate.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Lo pongo in votazione:
Consiglieri presenti e votanti: 29
Favorevoli: 26
Contrari: 3
Il Consiglio approva.
Presidente
- Pongo in votazione il disegno di legge nel
suo complesso:
Consiglieri presenti e votanti: 30
Favorevoli: 27
Contrari: 3
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK