Consiglio Regionale della Valle d'Aosta - Oggetto del Consiglio n. 1532 del 15 dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COOPERAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1532 del 15 dicembre 2010 - Resoconto
OGGETTO N. 1532/XIII - Disegno di legge: "Modificazioni alla
legge regionale 5 maggio 1998, n. 27 (Testo unico in materia di
cooperazione)".
Articolo 1
(Modificazione all'articolo 2)
1. Al comma 1 dell'articolo 2 della legge regionale 5 maggio
1998, n. 27 (Testo unico in materia di cooperazione), dopo le
parole: "con scopo mutualistico" sono inserite le seguenti:
"iscritte negli appositi albi o registri".
Articolo 2
(Sostituzione dell'articolo 5)
1. L'articolo 5 della l.r. 27/1998 è sostituito dal
seguente:
"Articolo 5
(Modalità per l'iscrizione nel registro)
1. Gli enti cooperativi presentano la domanda di iscrizione
nel registro regionale degli enti cooperativi presso i competenti
uffici del registro delle imprese, tramite la comunicazione unica
di cui all'articolo 9 del decreto-legge 31 gennaio 2007, n. 7
(Misure urgenti per la tutela dei consumatori, la promozione della
concorrenza, lo sviluppo di attività economiche, la nascita di
nuove imprese, la valorizzazione dell'istruzione
tecnico-professionale e la rottamazione di autoveicoli),
convertito, con modificazioni, dalla legge 2 aprile 2007, n.
40.
2. Nella domanda di iscrizione gli enti cooperativi devono
indicare la sezione nella quale intendono iscriversi e
l'appartenenza ad una delle categorie di cui all'articolo 3, commi
2 e 3.
3. La presentazione della comunicazione unica determina
l'automatica iscrizione dell'ente cooperativo nel registro
regionale degli enti cooperativi.
4. Al fine di cui al comma 3, i competenti uffici del
registro delle imprese trasmettono immediatamente alla struttura
competente la comunicazione unica e provvedono inoltre a comunicare
tempestivamente la cancellazione dell'ente cooperativo dal registro
o la sua trasformazione in altra forma societaria.
5. A ciascun ente cooperativo è attribuito un numero di
iscrizione con l'indicazione della sezione di appartenenza, reso
disponibile tramite il sistema informatico dei competenti uffici
del registro delle imprese.".
Articolo 3
(Modificazione all'articolo 8)
1. Alla lettera c) del comma 1 dell'articolo 8 della l.r.
27/1998, le parole: ", e comma 4" sono soppresse.
Articolo 4
(Modificazioni all'articolo 19)
1. Dopo la lettera a) del comma 1 dell'articolo 19 della l.r.
27/1998, è inserita la seguente:
"abis) sospensione semestrale di ogni attività dell'ente,
intesa come divieto di assumere nuove eventuali obbligazioni
contrattuali, ai sensi dell'articolo 2545octies del codice
civile;".
2. Il comma 2 dell'articolo 19 della l.r. 27/1998 è
sostituito dal seguente:
"2. I provvedimenti sanzionatori di cui al comma 1, lettere
a) e abis), sono adottati dal dirigente della struttura
competente.".
Articolo 5
(Modificazione all'articolo 39)
1. Al comma 8 dell'articolo 39 della l.r. 27/1998, le parole:
"I criteri per l'accesso e per la scelta del contraente di cui
all'articolo 38" sono sostituite dalle seguenti: "I criteri per la
scelta del contraente, definiti con la deliberazione della Giunta
regionale di cui all'articolo 39bis, comma 1".
Articolo 6
(Inserimento dell'articolo 39bis)
1. Dopo l'articolo 39 della l.r. 27/1998, come modificato
dall'articolo 5, è inserito il seguente:
"Articolo 39bis
(Criteri per la selezione delle cooperative sociali)
1. La Giunta regionale definisce, con propria deliberazione,
le procedure per la scelta del contraente con cui stipulare le
convenzioni di cui all'articolo 39. La Giunta regionale provvede,
altresì, ad individuare i criteri di valutazione dell'offerta con
relativa ponderazione, secondo il criterio dell'offerta
economicamente più vantaggiosa.
2. I criteri di valutazione dell'offerta economicamente più
vantaggiosa, pertinenti alla natura ed alle caratteristiche della
fornitura dei beni o dei servizi, devono considerare elementi
diversi, quali la qualità del progetto, le modalità di gestione ed
il prezzo.
3. Qualora la fornitura abbia ad oggetto beni o servizi
diversi da quelli socio-sanitari, educativi ed assistenziali, il
progetto di inserimento dei soggetti svantaggiati costituisce
particolare elemento di valutazione qualitativa, sulla base di
criteri di ponderazione determinati con la deliberazione di cui al
comma 1.".
Articolo 7
(Abrogazioni)
1. Sono abrogate le seguenti disposizioni della l.r.
27/1998:
a) il comma 6 dell'articolo 7;
b) i commi 3, 4 e 5 dell'articolo 8;
c) il numero 1) della lettera a) del comma 2 dell'articolo
10;
d) il comma 2 dell'articolo 11;
e) il comma 4 dell'articolo 19;
f) le parole ". Diniego e ricorso" alla rubrica dell'articolo
33 e i commi 11 e 12 del medesimo articolo 33;
g) i commi 3 e 4 dell'articolo 34;
h) l'articolo 38.
Presidente
- La parola al relatore, Consigliere
Agostino.
Agostino (UV)
- La principale motivation à l'origine de
la présentation du projet de loi soumis au Conseil régional réside
dans la nécessité d'adapter le texte unique en matière de
coopération (loi régionale du 5 mai 1998, n° 27) au changement du
cadre normatif de l'Etat, suite a l'entrée en vigueur de la loi du
23 juillet 2009, n° 99 (Dispositions pour le développement et
l'internationalisation des entreprises, en matière d'énergies
aussi). L'article 10 de cette loi a, en effet, apporté des
innovations importantes dans le secteur de la coopération, plus
particulièrement en ce qui concerne l'obligation d'inscription des
organismes coopératifs dans les ordres ou les registres publics,
modifiant ainsi profondément la procédure. Lesdits changements
constituent une occasion importante de simplification et
d'accélération des procédures administratives.
Attualmente, infatti, l'iscrizione nel registro regionale degli
enti cooperativi passa attraverso una serie di passaggi tra i
competenti uffici della Camera di commercio e l'Ufficio
cooperazione dell'Assessorato delle attività produttive che ne
allungano i tempi. Con l'entrata in vigore del presente disegno di
legge sarà invece sufficiente presentare l'apposito modulo al
Registro delle imprese per ottenere l'automatica iscrizione. Le
funzioni di vigilanza sulla cooperazione attribuite in Valle
d'Aosta all'Amministrazione regionale non verranno peraltro
intaccate; in occasione delle periodiche revisioni effettuate a
norma della legge regionale n. 27/1998 potranno comunque essere
evidenziate situazioni anomale con l'eventuale adozione dei
provvedimenti che si renderanno necessari, tra cui una nuova
sanzione, introdotta dalla legge statale citata, consistente nella
sospensione semestrale dell'attività dell'ente interessato.
L'altra importante novità introdotta dal disegno di legge
riguarda la fornitura di servizi da parte di cooperative sociali e
loro consorzi alle amministrazioni pubbliche. Allo scopo di
riconoscere il fondamentale ruolo svolto da tale genere di
cooperative si è inteso privilegiare la possibilità di ricorrere da
parte degli enti pubblici, per importi inferiori alla soglia
comunitaria di riferimento, attualmente pari a euro 193.000, IVA
esclusa, allo strumento del convenzionamento diretto, senza
provvedere necessariamente all'espletamento di una gara. Come si
può ben comprendere, tale disposizione contribuirà, da una parte, a
snellire le procedure di aggiudicazione e, dall'altra, a favorire
la cooperazione sociale, a cui il nostro ordinamento riserva un
trattamento di favore in ragione dei particolari intenti
perseguiti.
Merci.
Presidente
- Dichiaro aperta la discussione generale.
La parola al Consigliere Rigo.
Rigo (PD)
- Capisco che l'ora è tarda, la decisione di
continuare i lavori consiliari è stata unanime, quindi approfitto
di questo momento per sollecitare l'Amministrazione regionale
rispetto al tema, relativo alla cooperazione, che a me sembra
importante, non forse come è stata importante la discussione di
prima, ma credo che anche tutti gli altri disegni di legge debbano
da questo Consiglio avere la massima attenzione.
La proposta che ci viene presentata risponde, a mio parere, alla
sollecitazione indicata dal gruppo di lavoro che, al tempo della
preparazione del piano triennale di politica del lavoro, si era
occupato del tema relativo all'inclusione sociale. Infatti, nella
sintesi operativa dei lavori, tra le azioni e gli obiettivi
proposti, veniva indicata la necessità (leggo):
"di aumentare il
ricorso alla "clausola sociale" e alle convenzioni di cui
all'articolo 5 della legge n. 381/1991 da parte della pubblica
amministrazione"
ed è l'argomento che stiamo trattando adesso.
Tutto ciò per rafforzare il sistema delle imprese sociali come
luogo che favorisce l'integrazione socio-lavorativa e la
transizione nel mercato del lavoro.
Il disegno di legge, fra le righe, spero voglia perseguire anche
un obiettivo più generale: quello della sussidiarietà. Spesso nei
documenti o nei piani la cooperativa sociale, il terzo settore
viene rappresentato come erogatore di servizi disconoscendo il suo
ruolo di rappresentanza sociale. In questi anni in Valle d'Aosta i
rapporti, le modalità di interazione fra ente pubblico e
cooperazione sociale si sono consolidati, mentre è rimasto rigido
lo schema di rapporto che, in qualche misura, questo disegno di
legge vuole rompere. Le istituzioni si pongono come titolari di
funzioni e affidatrici di appalti, i soggetti del terzo settore
come organizzazioni produttrici di servizi per conto delle prime. È
possibile ricercare, anche per quello che abbiamo sentito con il
disegno di legge prima discusso dal Consiglio, anche in forza del
passo in avanti fatto da questo disegno di legge, nuovi modelli
dove la partnership fra pubblico e privato possa esprimersi al
meglio? Ma ci tornerò fra un attimo.
Detto che siamo favorevoli alla proposta avanzata dalla Giunta
regionale in merito alla modificazione della legge regionale in
materia di cooperazione, vorrei sollecitare il Governo ad
utilizzare, nella quotidiana azione amministrativa, anche l'altra
indicazione suggerita dallo stesso articolo 5 della legge statale
n. 381/1991. In particolare il comma 4, là dove sottolinea che nei
bandi di gara d'appalto e nei capitolati d'onere gli enti pubblici
possono inserire, fra le condizioni di esecuzione, l'obbligo di
eseguire il contratto con l'impiego delle persone svantaggiate, di
cui all'articolo 4, comma 1, della stessa legge - sono, lo ricordo,
gli invalidi fisici, psichici, sensoriali, gli alcolisti, i minori
in età lavorativa ed in situazione di difficoltà familiare,
eccetera - e con l'adozione di specifici programmi di recupero e
inserimento lavorativo. Cosa voglio dire? Quando si tratta di
mettere a gara appalti consistenti, anche di opere pubbliche,
l'Amministrazione regionale e gli enti locali potrebbero inserire
questa clausola e favorire così azioni volte a garantire la presa
in carico delle persone in situazioni di svantaggio sociale, azione
prevista anche dal nostro piano triennale di politica del lavoro
per le persone svantaggiate.
Io dico: cerchiamo di fare un passo oltre a quello che stiamo
compiendo stasera rispetto all'articolo 5 della legge statale,
utilizziamo anche l'altro comma, e quindi la presa in carico di
persone in situazioni di svantaggio anche nelle gare per appalti
consistenti di opere pubbliche. Un'altra sollecitazione che vorrei
rivolgere è quella di dare attuazione ad un obiettivo contenuto nel
piano di politica attiva.
"Con riferimento all'obiettivo di
privilegiare nel reclutamento del personale presso i cantieri
forestali l'assunzione delle "fasce deboli"
- così è scritto
nel piano -
definire forme di sostegno all'inserimento
lavorativo al fine di favorire la transizione di questa categoria
di lavoratori nel mercato del lavoro ordinario".
Penso di non
andare fuori tema rispetto al disegno di legge, perché il dr.
Cugnod, nella sua interessante relazione alle commissioni, proprio
rispetto al disegno di legge che abbiamo prima discusso sui
cantieri forestali, ha spiegato che l'inserimento delle fasce
deboli nei cantieri è stato portato avanti negli anni. Chiedo se
con la nuova normativa introdotta dalla legge sulla società per
azioni che abbiamo appena votato questo compito potrà ancora essere
svolto, e allora io penso che alcuni piccoli piani, quei piani
definiti dall'Assessorato e di cui ci ha parlato anche il collega
Prola in materia di lavori forestali, potrebbero essere affidati in
convenzione, proprio sulla base di questo disegno di legge in
materia di cooperazione, a cooperative sociali di tipo B al fine di
creare opportunità di lavoro per quelle persone svantaggiate che
nei cantieri forestali hanno trovato in questi anni occupazione.
Essere in linea quindi con i dettami della legge n. 381, articolo
5. La società per azioni non risolverà tutti i problemi,
specialmente quelli delle fasce svantaggiate, e questo disegno di
legge potrebbe essere utilizzato per raggiungere questo scopo.
Ciò detto vorrei riprendere il concetto prima accennato del
rapporto fra pubblica amministrazione ed impresa sociale. Questi
ultimi anni sono stati caratterizzati dall'enfatizzazione
dell'opportunità - se non della necessità - della
privatizzazione...quante volte ne abbiamo parlato! Il concetto di
"privatizzazione" può assumere diversi significati a seconda
dell'oggetto a cui si riferisce: produzione di beni o servizi,
oppure la titolarità della produzione di servizi, oppure la
funzione pubblica di servizi...i sociali, ad esempio, cosa di cui
stiamo discutendo. Attraverso l'utilizzo, ad esempio, della
concessione del servizio, l'ente locale può instaurare con il
soggetto concessionario - in questo caso la cooperativa sociale -,
che viene così delegato all'esercizio della pubblica funzione che
si realizza attraverso il servizio concesso, un rapporto di
sussidiarietà particolarmente solido e coinvolgente. Le imprese
sociali possono così adempiere pienamente alle proprie prerogative
e sfuggire al ruolo spesso surrettiziamente ad esse affidato di
meri fornitori di mano d'opera. Il concessionario gestisce un
pubblico servizio in nome proprio assumendo tutti i relativi rischi
imprenditoriali.
I servizi sociali si prestano per propria natura ad essere uno
dei settori più appropriati per l'utilizzo della concessione quale
strumento per l'adempimento della funzione e per la gestione. E in
questo mi riallaccio alla discussione di prima: mi riferisco alla
gestione delle strutture residenziali, le microcomunità, e quelle
semiresidenziali, i centri diurni. Oggi, la più parte di esse è
gestita direttamente dalle comunità montane o dal Comune di Aosta,
quindi sempre più gli enti locali saranno costretti a fare i conti
con un modello gestionale, che sta creando oggi non pochi problemi
e che, a mio parere, in futuro sarà sempre più obsoleto. Personale
che invecchia, con problemi di salute per un lavoro via via
invalidante, che non potrà andare in pensione e che con difficoltà,
per quelli che riusciranno ad andare in pensione, verrà sostituito
dalla pubblica amministrazione. E non penso che la S.p.A. appena
nata potrà essere una risorsa piena rispetto a questi particolari
servizi e a questo particolare personale...allora, perché non
approfondire questo aspetto guardando alla normativa nazionale e
vedere se con la concessione, o con altri sistemi, si può affidare
la gestione di una struttura e ovviamente anche degli utenti, ma
anche il personale pubblico in forza, per esempio, dell'istituto
del comando?
La Regione credo debba studiare una specifica normativa, perché
questa difficoltà di gestione di strutture e di servizi sarà sempre
più un problema che ci troveremo alle porte. Non vorrei che, come
la discussione sui precari - che è cominciata 15 anni fa -, poi non
riusciamo a cogliere appieno le potenzialità della cosa. Certo, non
è semplice, c'è in questo caso la contrarietà delle organizzazioni
sindacali, ma a me preoccupa il futuro di tanti servizi
indispensabili per la vita dei valdostani e le microcomunità, i
centri diurni e sono uno di questi. Micro che potrebbero trovarsi
nelle condizioni di non poter garantire il rispetto del rapporto
utenti-personale, stabilito dalle direttive regionali.
Ho approfittato, facendo perdere del tempo a tutti, del disegno
di legge in materia di cooperazione per trasmettere alcune
preoccupazioni riguardo ad una gestione di servizi pubblici
fondamentali per la vita quotidiana delle persone che vivono in
Valle d'Aosta.
Presidente
- Se nessuno chiede di intervenire, dichiaro
chiusa la discussione generale.
La parola all'Assessore alle attività produttive, Pastoret.
Pastoret (UV)
- Molto brevemente, intanto per ringraziare
tutti i commissari che hanno consentito a questo disegno di legge
di giungere rapidamente in aula. Ringrazio il relatore che ha già
espresso tutti i contenuti di carattere tecnico sui quali non
ritorno. Abbiamo fatto attenzione con il collega Lanièce a quanto
ha detto il collega Rigo, sapendo che lui è andato oltre quella che
è la portata di questo disegno di legge che si rifà a delle
modifiche di leggi statali che ci obbligano a porre mano a questo
testo unico in materia di cooperazione.
Presidente
- Si passa all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato.
All'articolo 6 ci sono due emendamenti del gruppo ALPE e Partito
Democratico.
La parola al Consigliere Rigo.
Rigo (PD)
- Grazie Presidente.
I due emendamenti - li illustro in maniera congiunta - hanno
l'obiettivo di fare chiarezza e di sgombrare il campo da
preoccupazioni nostre, sorte dalla lettura combinata della
relazione con il disegno di legge. Capisco che questo è un lavoro
che si può fare anche in commissione, ma non sempre è possibile,
perché per alcuni di noi non è facile seguire con la dovuta
attenzione tutto il lavoro portato avanti dalla Giunta regionale.
Quindi consentitemi di svolgere brevemente l'illustrazione di
questi due emendamenti che, come detto, avrebbero potuto essere
discussi in commissione.
La relazione dice che al fine di utilizzare al meglio una
disposizione statale, appunto la legge n. 381, si può superare
nella definizione per la scelta del contraente, la necessità
dell'apposita gara; per tutti i lavori sotto soglia si può
utilizzare l'articolo 5 che dà la possibilità dell'affido diretto
alle cooperative sociali...qui siamo tutti d'accordo.
Quello che ci ha preoccupato è la seconda parte della
spiegazione della relazione sull'articolo 6, dove si dice che
l'articolo 39bis ha demandato alla Giunta regionale la definizione
delle nuove procedure per la scelta del contraente, favorendo
l'applicazione del cosiddetto "convenzionamento diretto" con le
cooperative sociali, di cui all'articolo 32, comma 3, lett. b,
della legge n. 27/1998 (la legge in essere adesso). L'articolo 32,
comma 3, parla esclusivamente di cooperative dell'albo B, mentre il
disegno di legge lascia ampia apertura alle B e alle A. Con questo
emendamento volevamo chiarire che la norma deve essere interpretata
estensivamente e le convenzioni possono essere fatte sia con le
cooperative sociali B, ma anche con le A ed i consorzi. Il
Consiglio ci dà l'opportunità di chiarire attraverso le parole
dell'Assessore questo specifico punto del disegno di legge.
L'altro emendamento riguarda la possibilità di discutere in
commissione con l'Assessore la deliberazione a cui fa riferimento
il "39". L'Assessore ci ha consigliato di modificare il termine
"parere"
in
"sentito"
; su questo noi non ci
formalizziamo più di tanto, a noi interessa poter discutere attorno
ad un tavolo e dare il nostro apporto per definire al meglio una
deliberazione importante per il futuro ruolo delle cooperative
sociali.
Presidente
- La parola all'Assessore alle attività
produttive, Pastoret.
Pastoret (UV)
- Su questi due emendamenti ci siamo già
confrontati prima con i colleghi del Partito Democratico e di ALPE
soprattutto per quanto riguarda l'articolo che propone una modifica
dell'articolo 6 con un inserimento all'articolo 39bis.
Il collega Rigo ha illustrato la
ratio
dell'emendamento
e, in linea di massima, sul contenuto dell'emendamento non ci
sarebbero obiezioni, se non per il fatto che quanto detto
all'articolo 32 è meglio specificato all'articolo 39 del Testo
Unico, dove apportiamo una piccola correzione al comma 8,
all'inizio, ma successivamente rimane vivo il resto dell'articolo
che parla anche di altri soggetti fornitori di servizi
socio-sanitari, educativi ed assistenziali, che non sarebbero
ricompresi nell'emendamento.
L'impegno che io prendo qui è quello di venire in commissione e
definire con la delibera di Giunta che andrà a specificare queste
cose in modo chiaro questa questione, in modo che non ci siano
equivoci, perché - come abbiamo avuto modo di constatare prima -
subemendare questo emendamento avrebbe fatto venir fuori il rischio
di fare qualche pasticcio. Quindi questo è l'impegno che prendiamo
come Governo regionale e mi sembra che su questo ci sia l'accordo,
quindi chiedo di ritirare l'emendamento.
Sull'altro emendamento,
"previo parere della commissione
consiliare competente"
, credo che i colleghi mi possano dare
atto che tutte le volte che è stata inserita questa dicitura non ci
siamo mai rifiutati di accettare un emendamento in questo senso;
quindi, per analogia con tutti gli altri, chiederei di modificare
l'emendamento: anziché "previo parere", "sentita la commissione
consiliare competente", come abbiamo fatto per altri disegni di
legge.
Presidente
- La parola al Consigliere Rigo.
Rigo (PD)
- Come ha detto giustamente l'Assessore a noi
premeva soprattutto fare chiarezza, perché ci sembrava che ci fosse
una non corrispondenza fra la relazione ed il disegno di legge. Le
opportune specificazioni dell'Assessore ci convincono, avremo modo
in commissione di discuterne ancora, quindi accogliamo la proposta
del ritiro del secondo emendamento, mentre modifichiamo il primo
emendamento e, al posto di "previo parere", abbiamo scritto
"sentita la commissione permanente".
Presidente
- L'emendamento n. 2 del gruppo ALPE e Partito
Democratico viene ritirato; ne do lettura per il verbale:
Emendamento
Articolo 6 (Inserimento dell'articolo 39bis).
Al comma 1, dopo la parola "le convenzioni" aggiungere la
frase "con le cooperative sociali ed i loro consorzi iscritte
all'albo nelle sezioni A, B e C".
L'emendamento n. 1, che recitava:
Emendamento
Al comma 1 dell'articolo 39bis, inserito dall'articolo 6 del
d.l. 124, dopo le parole "con propria deliberazione," sono inserite
le seguenti "previo parere della Commissione consiliare
competente,".
viene così modificato:
Emendamento
Al comma 1 dell'articolo 39bis, inserito dall'articolo 6 del
d.l. 124, dopo le parole "con propria deliberazione," sono inserite
le seguenti "sentita la Commissione consiliare
competente,".
Pongo in votazione l'articolo 6 nel testo così modificato:
Articolo 6
(Inserimento dell'articolo 39bis)
1. Dopo l'articolo 39 della l.r. 27/1998, come modificato
dall'articolo 5, è inserito il seguente:
"Articolo 39bis
(Criteri per la selezione delle cooperative sociali)
1. La Giunta regionale definisce, con propria deliberazione,
sentita la Commissione consiliare competente, le procedure per la
scelta del contraente con cui stipulare le convenzioni di cui
all'articolo 39. La Giunta regionale provvede, altresì, ad
individuare i criteri di valutazione dell'offerta con relativa
ponderazione, secondo il criterio dell'offerta economicamente più
vantaggiosa.
2. I criteri di valutazione dell'offerta economicamente più
vantaggiosa, pertinenti alla natura ed alle caratteristiche della
fornitura dei beni o dei servizi, devono considerare elementi
diversi, quali la qualità del progetto, le modalità di gestione ed
il prezzo.
3. Qualora la fornitura abbia ad oggetto beni o servizi
diversi da quelli socio-sanitari, educativi ed assistenziali, il
progetto di inserimento dei soggetti svantaggiati costituisce
particolare elemento di valutazione qualitativa, sulla base di
criteri di ponderazione determinati con la deliberazione di cui al
comma 1.".
Consiglieri presenti, votanti e favorevoli: 30
Il Consiglio approva all'unanimità.
Presidente
- Articolo 7: stesso risultato.
Pongo in votazione la legge nel suo complesso:
Consiglieri presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK