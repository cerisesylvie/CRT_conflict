Consiglio Regionale della Valle d'Aosta - Oggetto del Consiglio n. 2836 del 6 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2836 del 6 novembre 2002 - Resoconto
OGGETTO N. 2836/XI Locazione alla società CIOS s.r.l. di
immobili a destinazione industriale siti in Comune di Arnad.
(Interpellanza)
Interpellanza Premesso che:
- la Giunta regionale con deliberazione n. 1566 del 2001 ha
concesso in locazione a "CIOS srl" immobili regionali a
destinazione industriale siti in Arnad;
- la convenzione prevede a beneficio della "CIOS srl" lo
scomputo dal canone di locazione dei costi per i lavori di
risistemazione dell'immobile sino a Euro 313.000 oltre ad un
contributo a fondo perduto di Euro 210.000;
- l'Assessore all'Industria rispondendo ad un'interrogazione del
Gruppo di Forza Italia precisava che "l'insediamento trova ragion
d'essere nell'esigenza della Meridian &
Magnesium… la cui attività, come è
noto, è strettamente correlata agli andamenti della domanda
proveniente dal mercato automobilistico";
i sottoscritti Consiglieri regionali
Interpellano
l'Assessore all'Industria per sapere:
1) se la convenzione con la "CIOS srl" sia in fase di
attuazione, ed in caso affermativo, quale sia il suo stato
attuale;
2) se alla luce della crisi del Gruppo Fiat sia intenzione
rivedere i termini della suddetta convenzione;
3) se la locazione dell'immobile preveda la corresponsione del
canone sin dal primo anno e a quanto ammonti lo stesso.
F.to: Frassy - Tibaldi - Lattanzi
Presidente
La parola al Consigliere Frassy.
Frassy (FI)
Sarò sicuramente breve perché la voce non mi
consente di essere oggi più lungo e poi con l'illustrazione che ha
fatto il collega Lattanzi ad alta voce la mia voce sembra ancora
più bassa. La questione della CIOS è una questione che avevamo
portato in aula all'indomani della delibera di Giunta che aveva
ipotizzato questo tipo di insediamento industriale.
Non abbiamo più avuto notizia successivamente a ciò che ne è
stato di questo insediamento, di conseguenza riportiamo
all'attenzione dell'aula e dell'Assessore alcune preoccupazioni su
quello che può essere il mercato su cui dovrebbe andare ad
intervenire questo tipo di insediamento industriale. Sappiamo - e
lei ce lo ha confermato quando ci ha illustrato la risposta
all'interpellanza del maggio 2001 - che il tipo di lavorazione è la
lavorazione di un semilavorato, in particolare prodotto dalla
Meridian e ha come mercato di riferimento il mercato
dell'automobile e, nell'ambito dei clienti di Meridian, sappiamo
che la FIAT occupa uno spazio privilegiato a livello di commesse.
Abbiamo presentato l'interpellanza per capire se questa convenzione
ha trovato una sua attuazione e, nel caso in cui ciò sia accaduto,
quale sia lo stato dell'arte relativamente a questa convenzione e
se sia intendimento da parte dell'Amministrazione regionale
rimodulare o ridefinire la convenzione stessa in relazione a quello
che è l'ormai acclarato momento di crisi dell'industria
automobilistica in generale, ma del gruppo FIAT in particolare.
Abbiamo posto delle domande abbastanza precise ed auspichiamo
che l'Assessore possa dare risposte altrettanto precise.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Cercherò di essere anch'io
altrettanto sintetico.
Per quanto riguarda la prima domanda, lo stato di attuazione
della convenzione CIOS, lo schema di contratto con la società, per
quanto riguarda la locazione degli immobili, è in fase di
predisposizione e presumibilmente dovrebbe essere approvato nella
prossima seduta della Giunta regionale. Non appena sarà avvenuta la
stipulazione del contratto di locazione verrà consegnato l'immobile
alla CIOS, che potrà provvedere all'avvio dei lavori di
riconversione dello stabile per renderlo idoneo ad ospitare la
nuova attività produttiva.
Per quanto riguarda la seconda domanda, l'attività che la CIOS
svolge e che è collegata alla Magnesium tiene conto del fatto che
le attività che vengono esternalizzare a CIOS sono attività
collegate non solo al cliente FIAT, ma ad altri clienti, che sono
Rover, BMW, Jaguar e Opel. L'incidenza del prodotto FIAT in termini
percentuali rispetto agli altri clienti che interessano CIOS è del
16 percento, quindi un volume non sicuramente preponderante. Il
mercato europeo del magnesio è un mercato che manifesta, pur in una
condizione di crisi del settore auto, una capacità di tenuta.
Per quanto riguarda la terza domanda, la risposta non può che
essere affermativa, cioè il canone di locazione è stato fissato in
11.878 euro annui, ai sensi della vigente legislazione regionale in
materia, e il canone è dovuto dal momento in cui l'opificio di
Arnad verrà consegnato all'impresa produttrice.
Come era ricordato nella delibera del maggio 2001, n. 1566,
peraltro, è consentito all'impresa detrarre i costi sostenuti per
le opere di adeguamento dell'immobile, dai canoni dovuti
all'amministrazione.
Presidente
La parola al Consigliere Frassy.
Frassy (FI)
Non possiamo che prendere atto delle
rassicurazioni che l'Assessore ha fornito con la sua risposta e
chiaramente queste rassicurazioni non possono che farci piacere,
nel senso che il fatto di sapere che questo insediamento non
risenta di quelle che sono le crisi del comparto automobilistico,
in particolare del gruppo FIAT, è un dato positivo. Voglio però
evidenziare un'anomalia su un dato tecnico contabile che
l'Assessore ha fornito parlando del canone di locazione. È vero che
l'euro ha creato della confusione nella conversione con le lire, ma
spesso c'era l'effetto di cambi a svantaggio, cioè erano cambi che
rendevano più oneroso il potere di acquisto. Voglio solo ricordare
che l'Assessore, nel rispondere alla nostra precedente iniziativa
nel giugno 2001, ha detto che il canone di locazione - cito -:
"è stimabile ai sensi della normativa regionale vigente in 40
milioni di lire annue"
. Gli 11.878 euro dichiarati
dall'Assessore oggi sono esattamente la metà del canone stimato un
anno fa. Non so se l'errore sia stato fatto un anno fa o oggi, se
però di errore non si trattasse, potrebbe essere l'indice di una
trattativa che è stata ripresa dall'azienda alla luce di uno
scenario forse meno favorevole. La invitiamo perciò a verificare il
dato che ci ha fornito un anno fa e che è oggetto di resoconto di
quella iniziativa con il dato che ci ha fornito oggi in aula, per
capire…
(interruzione dell'Assessore Ferraris, fuori
microfono)
… allora o è errata la valutazione
che ha riportato oggi o è errata quella dello scorso anno, perciò
le chiederemo di farci pervenire per le vie brevi una
puntualizzazione su questo aspetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK