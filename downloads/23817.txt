Consiglio Regionale della Valle d'Aosta - Oggetto del Consiglio n. 2824 del 20 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2824 del 20 giugno 2007 - Resoconto
OGGETTO N. 2824/XII - Realizzazione di una rotonda giratoria
sulla Strada Statale n. 26. (Interpellanza)
Interpellanza
Vista la DGR n° 1353/2007, concernente la "Approvazione di
prestazioni aggiuntive" al Raggruppamento temporaneo di
professionisti aggiudicatario "dei servizi di progettazione
definitiva ed esecutiva dei lavori di inserimento di una rotonda
giratoria sulla S.S. n° 26 di La Salle...
";
Constatato che già con le DGR 4159/2002 e 672/2003 già si
approvava il progetto preliminare dei lavori di inserimento della
rotonda, per il quale è stato incaricato successivamente il sopra
citato raggruppamento di professionisti e con la DGR 1534/2005 si
approvavano altresì il progetto e le indagini geognostiche per la
stessa opera;
Osservato che nel successivo Programma regionale dei Lavori
pubblici 2005-2007, approvato dal Consiglio regionale in data 14
luglio 2005, di cui il progetto dell'opera in argomento faceva
parte, erano previste, oltre all'inserimento di una rotonda
giratoria, anche la costruzione di un sottopasso stradale e la
soppressione di tre passaggi a livello e del viadotto, con un
importo presunto complessivo di 3.500.000 euro;
Considerato che le risultanze delle indagini geologiche hanno
evidenziato, solo più tardi, grossi problemi di realizzazione del
sottopasso stradale e delle opere circostanti;
Atteso che per la sola realizzazione della rotonda si
ipotizzano costi di 500.000 €, peraltro suscettibili di ulteriori
spese per "la sistemazione dell'incrocio...";
i sottoscritti Consiglieri regionali
Interpellano
l'Assessore regionale al Territorio, Ambiente e Opere
Pubbliche per sapere:
1) rispetto a tale progetto, quale è il costo complessivo
dell'opera e quale il costo unitario delle singole opere: rotonda,
sottopassaggio, eliminazione dei passaggi a livello;
2) per quali ragioni le indagini geologiche non sono state
disposte preliminarmente alla redazione del progetto nel suo
complesso;
3) se non si debbano ravvisare errori e responsabilità
all'interno di opere previste e studiate fin dal 2002-2003 e
corrette soltanto dopo anni e con notevoli costi di
approfondimento;
4) per quali motivi vengono sempre previste varianti in corso
d'opera che modificano sostanzialmente il progetto iniziale e, dato
che questa pare essere diventata prassi abituale, se
l'Amministrazione regionale intende proseguire con questo metodo di
realizzazione delle opere pubbliche.
F.to: Bortot - Venturella
Président
- La parole au Conseiller Bortot.
Bortot (Arc-VA)
- Molto brevemente, ma in modo
sostanziale, ci troviamo di nuovo, qui, di fronte a una serie di
provvedimenti che si protraggono nel tempo, provvedimenti relativi
ad incarichi, a lavori, a modifiche degli incarichi e dei lavori,
che in sostanza non rispettano procedure e modi di realizzazione
delle opere pubbliche nella nostra Regione. Ci troviamo di fronte
ad uno stanziamento di 3,5 milioni di euro per la costruzione di
una rotonda a La Salle; in questi 3,5 miliardi di euro sono stati
aggiunti 3 passaggi a livello, una manutenzione straordinaria del
viadotto che porta al capoluogo, e tutta una serie di varianti in
corso d'opera.
Volevamo sapere dall'Assessore che modalità sono quelle di
procedere per assegnare i lavori, perché il rischio è che posso
dare dei lavori per ristrutturare casa mia e poi, in corso d'opera,
do agli stessi progettisti da ricostruire le Torri gemelle
bombardate a New York nel 2001! Adesso esagero, però non ci sembra
corretto e utile, anche perché c'è una deliberazione di questi
giorni su un intervento del Governo sulla stazione ferroviaria di
Hône; nelle commissioni abbiamo parlato di piani di
ristrutturazione, ampliamento, modifiche dell'intera rete
ferroviaria... non si capisce con quali criteri esponenti del
Governo ed Assessori decidono, indipendentemente da queste modalità
che ci siamo dati, che per costruire una rotonda occorra
appiccicarci anche l'abolizione di 3 passaggi a livello! Sono stato
a vedere a La Salle... i 3 passaggi a livello non hanno niente a
che spartire con la costruzione delle rotonde! Si sono voluti dare
degli incarichi suppletivi a dei professionisti? Lo si dica! Si è
voluto mettere in corso d'opera degli altri lavori senza fare
l'appalto? Lo si dica, ma non si adottino queste procedure!
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Dobbiamo fare un piccolo passo indietro,
collega Bortot.
Comune di La Salle e Regione avevano l'intenzione di
riqualificare tutta l'area cosiddetta della stazione di quel
viadotto che si alza per portarsi in quota, riqualificare l'accesso
alla frazione di Chabodey e consentire un utilizzo di quegli spazi
dove sono insediati dei servizi (c'è una banca, c'è un ristorante,
forse c'è persino la posta...).
Cosa succede? Ci si siede attorno a un tavolo, come prevede la
procedura, e si concorda su cosa s'ha da fare. E cosa viene
preventivato di fare in quella sede? Viene preventivato di
abbattere il viadotto che sale in quota, realizzare una rotonda e
by-passare la ferrovia attraverso un sottopasso, in modo che non ci
sarebbe più stato il passaggio a livello, cioè fare l'operazione
contraria alla situazione attuale, cioè invece che passare sulla
ferrovia attraverso questo viadotto, passare sotto, e quindi
attraverso un prolungamento e un allargamento raggiungere la
frazione di Chez Borgne con una bretellina che avrebbe consentito
di accedere all'area del Marais: questo era il progetto generale,
per questo era stata stanziata una certa cifra. Venne fatto
l'appalto di servizio, che venne aggiudicato a un gruppo di
professionisti, per un costo complessivo delle opere di 3,5
milioni, comprese le progettazioni, l'IVA, gli oneri... A questo
punto i professionisti fanno un progetto preliminare, perché le
opere pubbliche vengono fatte secondo 3 fasi: progetto preliminare,
progetto definitivo, progetto esecutivo. È norma che, una volta
fatto il progetto preliminare, si passi al definitivo ed è in
quella fase che vengono normalmente fatte le verifiche di
fattibilità in senso vero del termine. A questo punto viene fatta
una verifica se il presupposto geologico consente di fare questo
progetto com'era nelle intenzioni, cioè fare questo sottopasso per
collegare La Salle.
Le ricordo che quegli interventi furono oggetto di una
risoluzione di questo Consiglio, il quale fece allora un
sopralluogo con una delegazione e convalidò l'opportunità di fare
appunto quegli interventi che erano stati previsti nel progetto
preliminare, sia pure con delle riserve. Si fanno gli
approfondimenti geologici come prevede la procedura, per passare al
definitivo, e ci si rende conto che esiste una concentrazione di
substrati che rende impossibile fare questo intervento, o meglio, è
sempre tutto possibile solo che invece di 3,5 milioni di euro
sarebbe costato 10, perché si sarebbero dovuti fare dei casseri di
cemento armato... Allora si è detto "no", d'accordo con il Comune
di La Salle. Allora si è fermato alla cifra che era stata stabilita
il volume complessivo degli interventi e questi sono stati
ridistribuiti nel modo seguente: € 1.945.000,00 per opere stradali,
di cui € 500.000,00 per la sistemazione dell'incrocio tra la
Statale n. 26 e la Regionale n. 27, con l'inserimento, tra l'altro,
di una rotonda alla francese, e 1.500 euro per la sistemazione
della viabilità regionale e comunale, € 300.000,00 per il
ripristino delle parti degradate delle strutture del cavalcavia
ferroviario, che è ammalorato, tant'è che sarà allargato e
potenziato soprattutto nella sommità, € 80.000,00 per l'impianto di
illuminazione dei tratti stradali in cui si interviene. Questo per
quanto riguarda la modifica che è stata apportata, quindi non c'è
stata alcuna lievitazione dei costi, non sono stati chiamati in
causa altri professionisti rispetto a quelli che avevano vinto la
gara; solo che, verificato in sede di accertamento geologico che
quel progetto, come era previsto, non si poteva fare, si sono
trovate altre soluzioni dando l'input che la spesa era quella e non
si doveva superare.
Président
- La parole au Conseiller Bortot.
Bortot (Arc-VA)
- Prendo atto delle sue risposte,
Assessore, comunque le modalità non convincono perché non è
possibile che si decida di progettare, che si diano degli incarichi
spendendo dei soldi, e poi, in corso di progettazione, salti fuori
che non si poteva fare una perizia prima! Perché poi queste
progettazioni vengono pagate... siamo sempre alle solite! Parlo ad
esempio di un riordino a Marsan, a casa mia, l'Assessore
all'agricoltura lo sa, per 10 anni abbiamo pagato un professionista
e poi... si decide di non farlo! Accidenti, così ce ne mettiamo di
soldi...
(interruzione dell'Assessore Isabellon, fuori
microfono)
... rimandato, insomma... forse si farà! È per dire che, secondo
noi, è necessaria maggiore trasparenza in queste procedure; non
metto in discussione la necessità della rotonda, l'intervento sul
viadotto, ripeto, sono andato a vederlo, ho fatto delle foto, quel
viadotto è fatiscente. A parte che qua bisognerebbe aprire una
parentesi: quel viadotto non è stato fatto più di 25 anni fa e non
so chi lo ha progettato; ci sono i ferri da 22 o 25, non li ho
misurati, fuori dal cemento tutti arrugginiti, allora quell'opera è
stata eseguita male| Ovviamente non possiamo permettere che crolli
e dobbiamo intervenire, ma le responsabilità di chi l'ha
costruito... penso che un'opera di cemento armato di quel genere
possa andare avanti 200-250 anni senza bisogno di intervenire! Non
si capisce perché non si individuano mai delle responsabilità!
Questa è una cosa.
Sulla ferrovia, allora, dobbiamo capirci (e qui c'è l'Assessore
Pastoret): se interveniamo come definizione di progetti sul
territorio di un Comune come Comune e Regione indipendentemente dal
tipo delle opere, questo è un criterio, mi va bene. Faccio un
esempio: dopo il Marais facciamo un rettilineo verso Morgex, ci
sono 3 passaggi a livello, quello più importante di questi passaggi
a livello, di quelli sul territorio di La Salle che verranno
aboliti, rispetto a quello di La Ruine, quello di La Ruine serve un
villaggio che è diventato quasi la metà di Morgex... per dire,
Assessore, che se c'era un intervento urgente da fare era sul
passaggio a livello di La Ruine. Consigliere Cesal, lei è di
Morgex, credo che il traffico su quel passaggio a livello...
(interruzione del Consigliere Cesal, fuori microfono)
... ripeto, dobbiamo chiarire se ci sono degli interventi
programmati o se, d'accordo con la Regione, ogni Comune decide di
fare sul proprio territorio quello che ritiene più opportuno, anche
sulle opere e sulle infrastrutture che non sono direttamente di
pertinenza del Comune. Mi va bene, però abbiamo una serie di
interventi che vanno dalla stazione di Hône ai passaggi a livello
di La Salle senza capire se raddoppiamo i binari, se
elettrifichiamo, se bisognerà intervenire nuovamente. E poi anche
un appunto, Assessore: lei ha in Assessorato un geologo al quale mi
risulta non fa fare grandi cose, è stata fatta anche una causa di
mobbing...
Cerise (UV)
- (fuori microfono) ... l'ha persa.
Bortot (Arc-VA)
- ... lo so che l'ha persa, ma questo
signore continua a non far niente! Se lo paga lei mi va bene, ma se
lo paghiamo noi, non capisco perché bisogna dare... comunque lei ha
un geologo in casa che è sottoutilizzato da quanto risulta a noi...
allora o lo paga lei o utilizza prima le professionalità che ha in
casa, prima di dare incarichi ad altri!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK