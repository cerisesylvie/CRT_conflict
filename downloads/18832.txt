Consiglio Regionale della Valle d'Aosta - Oggetto del Consiglio n. 1956 del 26 aprile 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 1956 del 26 aprile 2001 - Resoconto
OGGETTO N. 1956/XI Appalto relativo alla campagna
pubblicitaria dell’offerta turistica in Valle.
(Interrogazione)
Interrogazione Appreso che il T.A.R. della Valle
d’Aosta ha annullato i risultati
dell’appalto relativo alla campagna pubblicitaria
dell’offerta turistica della Valle;
Considerata l’importanza che
l’informazione pubblicitaria ha per lo sviluppo del
turismo nella nostra regione;
la sottoscritta Consigliera regionale
Interroga
l’Assessore competente per sapere:
1) quali sono le motivazioni in base alle quali il T.A.R. ha
annullato il deliberato regionale;
2) quali sono le conseguenze della sentenza del T.A.R.;
3) in quale modo e in quali tempi la Regione provvederà a
dotarsi di una campagna pubblicitaria dell’offerta
turistica.
F.to: Squarzino Secondina
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
In merito al primo quesito, quali sono le
motivazioni in base alle quali il TAR ha annullato il deliberato
regionale, rispondiamo che il TAR con sentenza n. 10/2001 ha
annullato il procedimento amministrativo, relativo alla campagna
pubblicitaria italiana. Le motivazioni della sentenza
sostanzialmente indicano un vizio di forma nell'impostazione del
procedimento di valutazione della commissione, intravedendo
nell’applicazione di modalità di attribuzione dei
punteggi l’introduzione di sottocriteri per uno dei
punti posti dal bando di concorso, specificatamente quello relativo
alla rilevanza di spazi relazionali.
Si chiede poi quali sono le conseguenze della sentenza del TAR;
annullando tutti i procedimenti amministrativi in atto per la
campagna pubblicitaria italiana, il TAR ha di fatto posto
l’Amministrazione regionale di fronte ad una
situazione di stallo dell’azione pubblicitaria in
Italia tramite le agenzie che si sono aggiudicate
l’appalto.
Gli scenari che possono derivarne sono ora due: uno, il ricorso
dell’Amministrazione in Consiglio di Stato contro la
sentenza del TAR e quindi il normale procedimento della campagna
italiana tramite il raggruppamento di impresa che a suo tempo aveva
vinto l’appalto; il secondo, il non ricorrere e
quindi una valutazione di come procedere per garantire
all’Amministrazione un'eventuale nuova campagna
pubblicitaria, che potrebbe anche significare la gestione diretta
delle strategie di comunicazione da parte
dell’Amministrazione; oppure
l’impostazione dell’attività su
iniziative di promozione e di comunicazione attraverso formule
diverse dai tabellari proposti dalle agenzie per promuovere
l’immagine della Valle d’Aosta sul
mercato italiano.
Volevo ricordare in proposito che le agenzie, nel momento in cui
vincono l’appalto, acquisiscono solo il diritto a
gestire la promozione a fronte di un compenso stabilito dalla
legge, che è in percentuale alle loro prestazioni.
Rimane sempre in capo all’Amministrazione
innanzitutto il quantum, perché non è esatto dire campagna di 3-4
miliardi, ma dipende dal quantum che stabilisce di anno in anno il
bilancio regionale o la Giunta regionale ed è su questo quantum
eventualmente che l’agenzia ha la sua
remunerazione.
Poi all’interno del quantum ci possono essere
delle iniziative di tipo promozionale, che necessitano
l’utilizzo dell’agenzia; ci possono
essere delle iniziative di carattere promozionale, che possono
essere direttamente svolte dalle strutture
dell’Assessorato. Quindi, ci possono essere spot
pubblicitari televisivi, che richiedono contributi esterni, ce ne
possono essere altri che sono direttamente gestiti
dall’Amministrazione regionale.
Questo è per preparare i contenuti della risposta al terzo
quesito, nel senso che se ci riferiamo ai tempi relativi a questo
tipo di procedura, è chiaro che questi dipenderanno dai termini di
un eventuale ricorso al Consiglio di Stato e quindi
dall’evoluzione giudiziaria del procedimento.
Per rispondere al terzo quesito: in quale modo e in quali tempi
la Regione provvederà a dotarsi di una campagna pubblicitaria
dell’offerta turistica, una cosa è il rapporto con
l’agenzia, altra cosa è un’attività
di promozione che l’Amministrazione può continuare a
fare. Bisogna sottolineare che l’Assessorato non ha
mai interrotto l’attività di promozione turistica
della regione.
Ha interrotto, dal momento in cui c’è stata la
decisione del TAR, una campagna promozionale che coinvolgesse
l’agenzia in attesa di prendere una decisione.
Anzi, questa è stata svolta attraverso specifiche iniziative
promozionali, contatti con i giornalisti del settore, acquisizione
di spazi relazionali, la partecipazione a saloni e a fiere, la
produzione di nuovo materiale promozionale, la sponsorizzazione di
iniziative di particolare rilievo.
In particolare, per la stagione estiva è nostra intenzione
organizzare una giornata promozionale speciale, individuata nella
data del 21 giugno, che andremo a organizzare con il titolo: "Festa
internazionale della musica", sostenuta da un'appropriata azione
promozionale su carta stampata e su altri mezzi di
comunicazione.
In conclusione, le motivazioni del TAR sono queste. Gli uffici
legali stanno valutando i contenuti della sentenza, poi daranno un
parere alla Giunta regionale che potrà o ricorrere al Consiglio di
Stato, oppure rifare la gara, ma nel frattempo
l’Amministrazione regionale continua
l’attività di promozione, senza utilizzare in questa
fase l’agenzia che a suo tempo aveva vinto
l’appalto, nel rispetto della decisione del TAR.
Président
La parole à la Conseillère Squarzino
Secondina.
Squarzino (PVA-cU)
La risposta
dell’Assessore può apparire formalmente
completa.
In realtà, se lei mi consente, Assessore, faccio rilevare alcune
cose che non sono chiare nel quadro che lei ha presentato.
Lei ha detto che la sentenza del TAR ha rilevato un vizio di
forma, nel senso che erano stati introdotti dei sottocriteri. Non
ha aggiunto l’elemento importantissimo, cioè che i
sottocriteri sono stati aggiunti quando la commissione era già in
grado di conoscere le singole offerte, presentate dalle varie ditte
concorrenti!
Questo è un fatto molto grave, Assessore; non è il fatto di
introdurre dei sottocriteri, perché fa parte delle competenze di
ogni commissione la libertà di introdurre sottocriteri per meglio
capire come operare nel rispetto dei criteri
dell’appalto. Ma qui i sottocriteri sono stati
individuati non prima di aprire le buste, bensì dopo! Rispetto a
questo elemento e al fatto che in questa commissione ci fossero
anche dei responsabili dell’Amministrazione
regionale, lei non ha detto niente, Assessore!
Il problema allora non è solo ricorrere al Consiglio di Stato,
ovvero ad una sentenza esterna, ma il problema è vedere i motivi
per cui questa commissione non ha lavorato bene, i motivi, per cui
il TAR ha annullato quell’appalto.
È su questo, è sui motivi che possono, ma usiamo pure il
condizionale, "potrebbero" essere addebitati alle o ritrovati in
certe modalità della commissione, in cui i funzionari regionali
erano presenti, Assessore, che occorrerebbe indagare.
Se, in sede di valutazione delle proposte, si introducono nuovi
criteri, la domanda che sorge spontanea in ognuno di noi è: qual è
il motivo che ha suggerito questa decisione? Perché introdurre dei
sottocriteri? Si voleva forse trovare dei criteri più favorevoli ad
una ditta piuttosto che ad un’altra? Io lo pongo
come dubbio, Assessore. Lei dice di no, però è un dubbio e io le
chiedo di verificare fino in fondo questi elementi, altrimenti non
si fa chiarezza! Non solo, ma se queste commissioni che agiscono in
questo modo lei poi le utilizza in altre situazioni, Assessore,
tenga alto il livello di attenzione.
Secondo elemento. Lei ha detto che tutto sommato non ci saranno
grandi problemi, perché l’Assessorato continuerà a
lavorare con le sue iniziative. E va bene. Però o questo appalto
era importante, e allora quel pezzo di promozione turistica
affidata a quell’appalto manca; se non era
importante perché tutto continuerà come prima, allora è inutile
fare l’appalto.
E se vado a vedere il capitolato d'appalto, vedo che ci sono
elementi molto importanti, Assessore, proprio quelli che lei
continuamente afferma come prioritari e su cui sono
d’accordo: ad esempio, la promozione dell'immagine
della Valle d'Aosta come Regione che può garantire nei periodi di
bassa stagione delle possibilità appetibili che garantisce una
qualità della vita fruibile in Valle d’Aosta che
promuove il turismo tipico della terza stagione.
Questi sono obiettivi importanti, ma dalle poche cose che lei ha
detto, mi sembra che non ci siano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK