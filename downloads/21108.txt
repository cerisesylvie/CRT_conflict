Consiglio Regionale della Valle d'Aosta - Oggetto del Consiglio n. 1057 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1057 del 12 gennaio 2005 - Resoconto
OGGETTO N. 1057/XII - Rispetto delle normative vigenti in
materia di qualità dell'aria. (Interrogazione)
Interrogazione
Preso atto dei dati relativi ai livelli di inquinamento
dell'aria registrati nel mese di dicembre nella città di
Aosta;
Appreso che è stato superato più volte il valore limite per
la protezione della salute per quanto riguarda la concentrazione di
polveri fini (PM10), che sono uno degli agenti inquinanti
considerati più nocivi per la salute;
Appreso inoltre che sono stati registrati superamenti dei
livelli anche in relazione alla presenza di ozono in alcuni siti
della regione (vedasi i siti di Donnas e di Mont Fleury);
Considerato che è compito della Valle d'Aosta dare
applicazione alla normativa nazionale che recepisce quella emanata
a livello europeo (vedasi, al riguardo il D.Lgs. 4 agosto 1999, n.
351, in attuazione della direttiva n. 96/62/CE), così da
predisporre il contesto conoscitivo e procedurale che consente ai
responsabili di intervenire;
Visti i vari adempimenti demandati alla Regione, in
particolare negli articoli 6, 7 e 8;
i sottoscritti Consiglieri regionali
Interrogano
l'Assessore competente per sapere:
1) se, in applicazione della normativa di cui in premessa, si
sia stata effettuata la valutazione della qualità dell'aria
ambiente (articolo.6);
2) se siano state individuate le zone del proprio territorio
nelle quali i livelli di uno o più inquinanti comportano il rischio
di superamento dei valori limite e se siano stati definiti in tali
zone i piani di azione contenenti le misure da attuare nel breve
periodo (articolo 7);
3) se sia stato adottato un piano o un programma per il
raggiungimento dei valori limite entro i termini stabiliti dal
suddetto decreto legislativo (articolo 8).
F.to: Squarzino Secondina - Riccarand
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Un primo documento organico contenente la
valutazione preliminare della qualità dell'aria sull'intero
territorio regionale è stato predisposto dall'ARPA nel mese di
giugno 2002. Da tale valutazione emergono le caratteristiche di
qualità dell'aria che definiscono le tipologie di zone della
regione in relazione alle concentrazioni di inquinanti rispetto ai
valori di riferimento definiti dai decreti attuativi della legge
quadro. A seguito dell'emanazione del DM n. 60/2002, vengono
forniti annualmente al Ministero dell'ambiente tramite l'ARPA, le
informazioni richieste per gli adempimenti informativi europei.
Un quadro di sintesi dello stato della qualità dell'aria è
riportato nella seconda relazione sullo stato dell'ambiente ARPA
pubblicato nel marzo 2004. Sempre l'ARPA Valle d'Aosta, su
richiesta e in collaborazione con la Direzione ambiente
dell'Assessorato ambiente, territorio e opere pubbliche,
nell'ambito delle attività del PIAA (piano integrato di azione
ambientale), ha definito e presentato il programma di attività per
la predisposizione del piano regionale di gestione della qualità
dell'aria secondo quanto previsto da questa normativa. La prima
scadenza, fissata per la primavera 2005, prevede l'aggiornamento
del documento di valutazione della qualità dell'aria sull'intero
territorio regionale, che abbiamo citato precedentemente, con
l'utilizzo delle tecniche modellistiche che nel frattempo l'ARPA ha
sviluppato. Seguiranno le seguenti fasi:
- verifica e definizione della zonizzazione dell'intero
territorio della regione (articolo 7 citato
nell'interpellanza);
- fissazione degli obiettivi da raggiungere per ogni tipologia
di area anche in riferimento ad obiettivi di particolare tutela
definiti sul territorio regionale;
- analisi dei documenti di pianificazione territoriale esistenti
relativi a traffico e riscaldamento;
- valutazione dell'impatto delle misure di pianificazione già
previste sulla qualità dell'aria e verifica della validità rispetto
agli obiettivi fissati;
- definizione di misure puntuali e mirate per ogni tipologia di
zona per il raggiungimento degli obiettivi di piano.
La durata dell'intero lavoro è stabilita in circa 2 anni a
partire dal 2005. È previsto il coinvolgimento di tutti i servizi
regionali competenti negli ambiti di pianificazione considerati
nonché degli enti territoriali interessati, attraverso la
costituzione di appositi gruppi di lavoro. Per quanto riguarda il
punto 3, la predisposizione del programma di cui all'articolo 8 è
uno degli aspetti che verranno considerati nel piano di gestione
della qualità dell'aria, che ho sviluppato precedentemente.
È chiaro che si tratta di un piano che contiene la risposta
organica ai ricorrenti problemi di avvicinamento e/o superamento
dei livelli di concentrazione di inquinanti in aria ambiente,
registrati sul territorio regionale. Si tratta di un piano
multisettoriale che deve integrare e armonizzare diversi strumenti
di pianificazione territoriale; la sua predisposizione e, più
ancora, la sua attuazione, sono complessi, articolati e molto
impegnativi non solo per l'Assessorato all'ambiente, ma per tutti i
settori produttivi ed amministrativi della regione...
(interruzione della Consigliera Squarzino Secondina, fuori
microfono)
... per quanto riguarda la tempistica delle varie fasi, non sto
a ripeterle, evidentemente. La prima scadenza è fissata per la
primavera del 2005, poi ci sono tutte queste fasi che si devono
concludere entro 2 anni di tempo. Quando si parla di "2 anni",
evidentemente i 2 anni portano alla definizione delle misure
puntuali e mirate per ogni tipologia di zona, per il raggiungimento
degli obiettivi fissati dal piano.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per questa
precisazione ulteriore che ha dato a una mia precisa richiesta, che
indica il contesto entro il quale si colloca la nostra
interrogazione.
L'Assessore ha elencato, giustamente, tutte le richieste che la
normativa nazionale pone alle regioni rispetto alla predisposizione
di una prima analisi del territorio, da cui si evincono le zone su
cui bisogna intervenire in modo più preciso, perché in alcuni casi
viene superato il limite consentito dalla legge, e poi, in secondo
luogo, l'individuazione delle misure che bisogna attuare per
contenere o prevenire questi limiti.
Questo piano chiaramente non è una cosa semplice: prendiamo atto
oggi che l'Assessore ha previsto 2 anni per la sua predisposizione.
Noi saremmo contenti di poterlo avere appena sarà redatto, perché
l'aggiornamento della qualità dell'aria rispetto al 2005 è ancora
all'interno dell'attività finora fatta; diciamo che realizza quello
che la legge chiedeva in prima istanza, cioè di valutare
preliminarmente la qualità dell'ambiente, usando anche misure di
rappresentazione, usando anche una modellistica, perché questo
primo lavoro deve consentire di individuare i siti.
Prendiamo atto che entro la metà del 2005 viene completato il
primo adempimento che la Regione doveva fare rispetto alla
conoscenza della qualità dell'aria, una conoscenza preliminare e
generale, per poi partire con la predisposizione della preparazione
delle altre azioni concrete, che individuano le misure da attuare
nel breve periodo, per ridurre il rischio di superamento dei valori
limite delle soglie di allarme, come pure - e questa è la cosa
importante che ci interessa - prevedere misure di controllo ed
eventualmente sospendere le attività, ivi compreso il traffico
veicolare, che contribuiscono al superamento dei valori limite
delle soglie di allarme. Solo quando questo piano regionale sarà
predisposto e in esso saranno individuate le autorità competenti
alla gestione delle situazioni di rischio, si potrà forse trovare
un minimo di risposta alla situazione di inquinamento dell'aria
della città di Aosta.
La nostra interrogazione nasce anche su sollecitazioni di alcuni
dati molto gravi che si sono verificati a dicembre ad Aosta, dati
che l'Assessore sicuramente conosce. Sa benissimo che nei giorni
10, 11, 13, 14, 15 e 18 - faccio solo alcuni esempi - si è superato
di gran lunga il limite medio giornaliero che la legge prevede e,
di fronte a questo superamento della qualità dell'aria in Aosta,
non ci sono strumenti su cui il cittadino può fare riferimento
perché si intervenga, nel senso che tutto viene lasciato alla buona
volontà dell'uno o dell'altro.
Finché non ci sarà un piano chiaro, in cui si individuano le
zone di rischio, le responsabilità di chi deve intervenire, le
misure che vanno prese e la loro obbligatorietà e anche, al limite,
la denuncia di omissioni di intervento per queste misure, non si
riesce a fare un passo avanti per quanto riguarda la qualità
dell'aria in Valle, ma in questo momento mi soffermo in particolare
sulla qualità dell'aria nella città di Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK