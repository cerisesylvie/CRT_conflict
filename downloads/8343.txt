Consiglio Regionale della Valle d'Aosta - Oggetto del Consiglio n. 2824 del 6 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2824 del 6 maggio 1987 - Resoconto
OGGETTO N. 2824/VIII - MANCATO COINVOLGIMENTO DELLA
COMPETENTE COMMISSIONE CONSILIARE PER LA REVISIONE DEL PIANO
SOCIO-SANITARIO REGIONALE. - (Interpellanza).
PRESIDENTE
: Do lettura dell'interpellanza in oggetto
presentata dai Consiglieri Mafrica e Millet:
INTERPELLANZA
Avuta
notizia che in incontri svoltisi tra l'Assessore
regionale alla Sanità ed Assistenza Sociale e gruppi di medici
sarebbero stati presentati alcuni indirizzi relativi alla revisione
del Piano Socio-Sanitario regionale;
Ricordato
che in un documento indirizzato
all'Assessore e consegnato per conoscenza nel mese di febbraio alle
Organizzazioni Sindacali da parte del Presidente dell'Unità
Sanitaria Locale, si può leggere:
"Nella speranza di aver contribuito col presente documento
alla revisione di una minima parte del Piano Socio-Sanitario
regionale e nel confidare che, comunque, anche in caso di non
accettazione della suddetta proposta, venga sentito il parere del
Comitato di gestione prima delle definitive decisioni, si porgono
distinti saluti";
Preoccupati
che le fasi di formazione degli
orientamenti del nuovo Piano Socio-Sanitario regionale risultino
confuse e non sufficientemente approfondite nelle sedi e con gli
organismi e gli operatori interessati;
i sottoscritti Consiglieri regionali
INTERPELLANO
l'Assessore competente per conoscere:
1)
attraverso quali consultazioni è avvenuta e a che
punto si trova la stesura del nuovo Piano Socio-Sanitario
regionale;
2)
per quali motivi al problema non è ancora stata
interessata la competente Commissione consiliare.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Nell'ultimo giorno di Consiglio della
passata legislatura abbiamo approvato il piano socio-sanitario
1983-85, nel quale, per non proseguire in quella forma di
ostruzionismo che si cominciava ad intravedere, avevamo fatto
introdurre la condizione che lo stesso piano sarebbe stato rivisto,
addirittura, entro il 1983.
Siamo ormai nel 1987 e, come Consiglieri regionali, non abbiamo
avuto il piacere di avere la benché minima notizia sugli indirizzi
e sulle linee di revisione di questo piano socio-sanitario
regionale; più di una volta invece abbiamo avuto modo di discutere
di disservizi e di problemi che riguardano numerose unità operative
dell'ospedale, dalla traumatologia al pronto-soccorso. Anche nello
scorso Consiglio abbiamo preso in esame il problema delle sale
operatorie ed abbiamo appurato che il precedente piano non è stato
assolutamente realizzato sul territorio, anzi, l'organizzazione di
base ha fatto dei passi indietro.
Non siamo i soli a preoccuparci che il piano-socio sanitario
venga predisposto senza che si sappia come, da chi e con quali
principi ispiratori. Alcuni mesi fa, qualche organizzazione
sindacale aveva scritto all'Assessore ed al Presidente della
Commissione Sanità, per chiedere informazioni su ciò che si stava
facendo, per evitare di trovarsi impreparata di fronte ad un
prodotto da dover solo approvare.
Anche noi in Commissione abbiamo chiesto di essere informati in
merito ed il Presidente della Commissione ci ha risposto: "Non
appena avrò a disposizione qualcosa, la porterò alla discussione
della Commissione". Evidentemente, neanche tra la Giunta regionale
ed il Presidente della Commissione devono esserci stati dei
contatti, eppure, alcuni particolari di questo piano cominciano a
circolare e vengono discussi in incontri più o meno ufficiosi,
mentre ne viene tenuto all'oscuro il Consiglio regionale.
Voglio inoltre ritornare su una questione che merita di essere
chiarita. Nella precedente riunione del Consiglio regionale, io
avevo citato una lettera del 9 ottobre 1986, n. 3106, indirizzata
all'Assessore regionale alla Sanità ed Assistenza sociale e firmata
da Roberto Vicquéry. Quella lettera è stata consegnata ai Sindacati
nel mese di febbraio. La stessa lettera dovrebbe essere stata
inviata all'Assessore il quale, però, la volta scorsa ha detto di
non averla mai ricevuta.
Ora i casi sono due: o l'Assessore ha la memoria corta, oppure
il Presidente dell'U.S.L. ha scritto una lettera dimenticandosi di
spedirla. Però, se la lettera fosse solo rimasta nel campo delle
intenzioni, tra il mese di ottobre ed il mese di febbraio ci
sarebbe stato tutto il tempo per sostituirla con un'altra. Invece
quella lettera, indirizzata all'Assessore, è stata consegnata in
copia ai Sindacati nel corso di un incontro avvenuto nel mese di
febbraio, per illustrare le intenzioni del Comitato di gestione in
merito alla pianta organica.
È curioso dire che l'ultima frase di quella lettera afferma:
"Nella speranza di aver contribuito, con il presente documento,
alla revisione di una minima parte del piano socio-sanitario
regionale, e nel confidare che, comunque, anche in caso di non
accettazione della suddetta proposta, venga sentito il parere del
Comitato di gestione prima delle definitive decisioni, si porgono
distinti saluti". Al di là del mistero di queste lettere che
esistono pur non venendo riconosciute, resta la constatazione
finale del Presidente del Comitato di gestione che spera, anche
lui, di essere consultato sulla revisione del piano, prima che lo
stesso venga portato all'approvazione del Consiglio regionale.
È una situazione molto strana: sono passati due anni e ci stiamo
ormai avvicinando al termine della legislatura, ma vorremmo
trovarci ancora una volta con un pacchetto da approvare a tutti i
costi per l'imminente scioglimento del Consiglio regionale. Noi
vorremmo invece che questo piano venisse discusso con tutti gli
operatori sanitari, dalle Organizzazioni sindacali e dalla
Commissione competente. Finora, però, non ne abbiamo avuto la
possibilità. Vorremmo avere delle spiegazioni e degli impegni
precisi sul come si vuole procedere, perché intendiamo dare il
nostro contributo alla preparazione di questo documento che dovrà
guidare la politica sanitaria in Valle d'Aosta.
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Chiarisco subito la questione della lettera
che, in effetti, è arrivata...
(...INTERRUZIONE...)
Sto parlando della lettera! Il Consigliere Mafrica può anche
ridere - per carità! - tanto lui è perfetto, sa tutto e quello che
dice...
MAFRICA
(fuori microfono):
L'altra volta avevi
detto che era falsa!
VOYAT (U.V.):
Non
ho mai detto nulla e, se il
Consigliere Mafrica me lo permette, non vorrei essere interrotto,
come del resto non l'ho interrotto io mentre parlava lui e,
stranamente, non ho neppure scosso la testa!
Quando parlavo di documento non arrivato all'Assessorato, mi
riferivo al documento stilato dai dipendenti che lavorano nelle
sale operatorie. Ho chiesto informazioni al Presidente dell'U.S.L.,
Roberto Vicquéry, che però non l'aveva visto. Allora ho chiesto
notizie in merito, all'ufficio personale dell'Ospedale da dove, in
assenza del dott. Barbero, i responsabili presenti mi hanno detto
anch'essi di non aver visto quel documento.
Non ho mai affermato che quel documento fosse falso! Ho solo
detto che lo stesso non era mai arrivato in Assessorato e che
quindi non ne avevo potuto prendere visione. In effetti in quel
periodo il responsabile del servizio era in ferie. Ho chiesto
informazioni anche al suo diretto subalterno, il quale ha cercato
quella lettera ma non l'ha trovata, forse anche perché buona parte
della documentazione utile a redigere il piano sanitario
attualmente non è giacente presso l'Assessorato ma si trova presso
la Scuola per Infermieri Professionali, dove è stata portata da
coloro che sono stati incaricati della stesura del piano
stesso.
Si tratta ovviamente di un piccolo disguido, per il quale non
credo che sia il caso di sollevare grandi polemiche. Io poi non ho
mai parlato né di lettere false e né di altre cose. Ho solo
precisato che c'erano dei documenti, dei quali poteva essere a
conoscenza il Consigliere Mafrica, ma che non erano arrivati in
Assessorato e nel dire ciò mi riferivo in modo particolare al
documento stilato dal personale che è stato da me convocato per
ottenere spiegazioni in merito.
Quanto detto vale ovviamente a precisare i termini di quanto è
stato discusso nell'ultimo Consiglio regionale.
Mi stupisco poi che il Consigliere Mafrica affermi che il piano
non è stato applicato. Sono convinto che non tutto è stato attuato;
ritengo, d'altra parte, ingenuo credere che il piano possa essere
applicato in tre o quattro anni.
Mi stupisce anche che lo stesso Consigliere affermi che si sono
fatti dei passi indietro. Da quel poco che si riesce a vedere tutti
possono constatare che in Valle d'Aosta i servizi sanitari sono
nettamente migliorati, anche se, purtroppo, non sono ancora stati
istituiti alcuni servizi, specie quelli che hanno grandi difficoltà
di funzionamento. Saranno proprio questi ad essere oggetto di una
particolare attenzione che richiederà eventualmente anche la
revisione o l'aggiornamento del piano.
Quest'ultimo è predisposto dai funzionari dell'Amministrazione,
sulla base delle indicazioni fornite dall'Assessore regionale alla
Sanità. Ovviamente sono state richieste anche delle indicazioni al
Comitato di Gestione, così come a tutti i responsabili dei vari
Servizi è stato chiesto di farci conoscere le loro impressioni sul
piano 1983-85 e di fornirci eventuali indicazioni per un ipotetico
nuovo piano. Purtroppo, pochissimi tra i responsabili dei vari
Servizi hanno corrisposto alle nostre attese.
Anche le relazioni annuali dei responsabili dei vari Servizi
sono considerate utili per conoscere i carichi di lavoro, le
difficoltà che si incontrano ed i punti del piano da ritoccare.
Si fa poi riferimento ai medici che sono stati consultati. Mi
stupisco che mi si venga a chiedere una cosa simile, perché già una
volta ho avuto modo di precisare che l'Assessore ed i suoi
funzionari sono liberissimi di consultare gli esperti (in questo
caso si tratta di 6) che ritengono più opportuni. Il Consigliere
Mafrica deve convenire che non devo chiedere a lui i nominativi dei
medici che intendo consultare, perché questi nominativi li scelgo
io! Credo infatti di avere il diritto di consultare chi voglio!
Pertanto non accetto che siano i primari a dirmi di non consultare
i loro aiuti e neppure che i sindacati mi vengano a suggerire di
consultare dei medici simpatizzanti di un certo sindacato piuttosto
che di un altro. Io non ho guardato né il colore dei capelli, su
cui potremmo anche discutere, e neppure il colore politico dei vari
medici consulenti.
Mi è stato detto che presto il piano potrà essere consegnato
nella sua stesura definitiva all'Assessorato: solo da quel momento
inizieremo le varie consultazioni. Le Commissioni consiliari sono
da consultare al momento dovuto, come del resto è previsto dal
regolamento, e cioè dopo che la Giunta regionale ha approvato il
piano e ha deciso di presentarlo all'esame del Consiglio.
Aggiungo anche che io sono disponibile ad accettare qualunque
consiglio o suggerimento da parte delle Commissioni consiliari ed
accetto di partecipare a qualunque tipo di discussione per cercare
di recepire quanto più mi sarà possibile.
Non credo però che sia mio dovere consultare le Commissioni
prima che questo lavoro preparatorio venga presentato alla
Giunta!
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'Assessore ha già ammesso di non
conoscere uno dei due documenti che pure era arrivato; ma, per la
verità, non conosce neppure quello che è stato inviato dal
personale all'organismo che in quel momento era gerarchicamente
superiore e cioè alla Direzione Sanitaria.
Se poi i funzionari dell'U.S.L. non ritengono opportuno fan
conoscere all'Assessore alla Sanità determinate cose, questo, caro
Assessore, non depone certamente a favore dei suoi rapporti con il
personale della Sanità.
Tuttavia, a prescindere da questa polemica, che in parte è stata
chiarita, cerchiamo di entrare nel merito della questione, sulla
quale già alcuni mesi fa avevamo presentato una analoga
interpellanza. L'Assessore dice: "Il documento è in preparazione ed
io consulto dei medici di mia fiducia. Non voglio consultare i
primari, anche perché non sono arrivate tutte le relazioni delle
Unità Operative e quindi consulto gli esperti che ritengo più
opportuno consultare". Questo ragionamento ha ovviamente una sua
logica, però mi permetto di ricordargli che altrove, per esempio in
Piemonte, esistono delle Commissioni di esperti con figure
istituzionali che rispettano un certo equilibrio, non politico, ma
funzionale, in modo che al loro interno siano rappresentate le fasi
della prevenzione, della cura e della riabilitazione, nonché le
Organizzazioni sindacali. Si tratta pertanto di una commissione di
esperti che non è costituita secondo l'arbitrio del politico, ma
secondo determinati criteri considerati più o meno oggettivi.
È certo un diritto dell'Assessore procedere nel modo che
preferisce ed io mi auguro che abbia scelto bene, che i suoi
ispiratori facciano un buon lavoro e che ce lo portino al più
presto.
L'Assessore ha detto che questo piano sanitario dovrebbe essere
pronto nel giro di qualche settimana (vorrei che fosse vero, perché
anche la volta scorsa ci aveva dato qualche assicurazione che
ancora non si è realizzata). Non si pensi, però, di far svolgere su
di esso una discussione tanto rapida che non consenta a tutti di
esaminarlo a fondo: esso deve essere presentato in tempo utile
perché il personale, le Organizzazioni sindacali ed i Gruppi
politici possano fare delle contro-proposte.
Ripeto: non si aspetti l'ultimo Consiglio della legislatura per
costringerci ad approvare, per motivi improrogabili, quanto
potrebbe essere discusso per tempo. Assicuro l'Assessore che in un
caso del genere, e per quello che ci riguarda, quel piano non
riuscirebbe a passare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK