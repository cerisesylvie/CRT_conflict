Consiglio Regionale della Valle d'Aosta - Oggetto del Consiglio n. 3451 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
INFORMAZIONE
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3451 del 21 marzo 2024 - Resoconto
OGGETTO N. 3451/XVI - Interpellanza: "Iter e tempistica
relativi alla realizzazione del 'marchio ombrello
regionale'".
Sammaritani (Presidente) -
Passiamo al punto 45
all'ordine del giorno. Per l'illustrazione, la parola al
consigliere Brunod.
Brunod (RV) -
Questa iniziativa prende come riferimento
l'articolo pubblicato su Ansa del 16 febbraio 2024, riportante le
seguenti informazioni: "Prodotti tipici, nasce il marchio Made in
Courmayeur, hanno già aderito sei aziende locali", dove si dice
che, per promuovere il gusto autentico di Courmayeur attraverso i
suoi prodotti locali, accuratamente selezionati e coltivati con
passione, è nato il marchio Made in Courmayeur, si tratta di birre,
genepy, yogurt freschi, miele, formaggi e carni del territorio, le
cui metodiche di produzione, manipolazione, trasformazione,
lavorazione, conservazione o stagionatura sono consolidate nel
tempo, vale a dire radicate nel territorio di Courmayeur, della
Valdigne e/o della Valle d'Aosta, in maniera omogenea e secondo
regole tradizionali per un periodo di tempo non inferiore ai cinque
anni.
Inoltre, le materie prime devono provenire dalla Valle
d'Aosta.
Sempre in riferimento a quest'articolo, la notizia "Nasce Made
in Courmayeur, il gusto autentico del territorio", riportiamo anche
le parole espresse durante quest'inaugurazione dall'Assessore
all'agricoltura: "Oggi andiamo ad abbinare il nome di Courmayeur ai
suoi produttori", sottolinea l'Assessore regionale all'agricoltura
Marco Carrel, "numeri piccoli, ma che ci rendono speciali" aggiunge
l'Assessore "È proprio grazie ai piccoli produttori che abbiamo un
paesaggio curato come quello della Valle d'Aosta, un'iniziativa
importante per ricordarci da dove veniamo e cosa abbiamo da
offrire" conclude l'Assessore.
Queste affermazioni sono più che condivisibili e molto positive
su quest'iniziativa e sulla nostra Regione.
Tenendo conto che, all'interno del DEFR 24-26, nella sezione
1.8, Assessorato turismo, sport e commercio, vengono riportati i
seguenti contenuti: "Si riafferma inoltre la necessità di
proseguire nelle azioni volte alla costituzione di un marchio
ombrello regionale", a tale riguardo si evidenzia lo svolgimento,
nel corso delle 2023, delle attività amministrative funzionali alla
registrazione presso l'ufficio brevetti e marchi del marchio Cuore
e del logotipo Valle d'Aosta-Vallée d'Aoste, già in uso da vari
anni.
A seguito della registrazione, il piano delle azioni previste
per la formazione del marchio ombrello, proseguirà con le seguenti
attività:
- attività di comunicazione, volta a consolidare la notorietà
nazionale e internazionale del marchio e a rafforzare il valore
percepito, oltre che all'esterno della regione, anche da parte
degli operatori economici del territorio;
- attività di concertazione,
moral suasion
, per
assicurare che il marchio ombrello sia adottato nella comunicazione
degli eventi e di altre attività rilevanti ai fini della promozione
del territorio regionale e delle sue produzioni, eventualmente, ove
possibile ed opportuno, adozione a tal fine anche di strumenti
regolatori;
- valutazione dell'opportunità di stabilire ulteriori regole e
procedure per la concessione d'uso del marchio a complemento di
quelli definiti in sede di registrazione del marchio stesso ed
eventualmente selezione degli strumenti regolatori più
opportuni;
- collaborazione tra le strutture regionali competenti per la
promozione delle diverse attività regionali, in particolare
agricole, al fine di valutare la possibilità di affiancare al
marchio territoriale nella sua versione base, anche una o più
declinazioni del marchio, in funzione di marchio di qualità con
indicazione di origine;
- in caso di una declinazione del marchio ombrello, quale
marchio di qualità, affidamento degli opportuni adattamenti grafici
del marchio stesso.
Riteniamo che, dopo alcuni anni che se ne parla, sarebbe
opportuno avere quanto prima a disposizione un marchio ombrello
regionale dove, a fianco del marchio territoriale, nella sua
versione base, potrebbe essere strategico avere a disposizione
anche una o più declinazioni del marchio in funzione di marchio di
qualità con indicazione di origine.
Si interpella quindi l'Assessore o gli Assessori competenti per
conoscere a che punto sia l'
iter
relativo alla realizzazione
di un marchio ombrello regionale ed entro quale periodo si intenda
ultimare questo percorso, in modo tale da poter veicolare,
promuovere e valorizzare in maniera ancor più efficace ed
efficiente l'immagine della nostra regione e le numerose eccellenze
presenti sul nostro territorio.
Presidente -
Risponde per il Governo l'assessore
Grosjacques.
Grosjacques (UV) -
Grazie al collega Brunod, perché con
questa interpellanza mi dà modo anche di aggiornare rispetto alla
registrazione del marchio.
Come lei ha inserito nelle sue premesse, tutte le attività, così
come peraltro richiamato all'interno del DEFR 2024-2026, dovranno
essere avviate e proseguite a seguito della registrazione.
Riepilogo quelli che sono stati i passaggi a partire dal marzo
scorso, quando è stata fatta la richiesta di registrazione, alla
quale è seguito un periodo di esame, che ha portato nel dicembre
dello scorso anno il Ministero del Made in Italy a richiedere la
modifica del regolamento di utilizzo.
A questo proposito, la Giunta regionale ha approvato, con la
delibera 1487 del 4 dicembre 2023, un testo aggiornato del
regolamento d'uso del marchio collettivo regionale di promozione
turistica, ossia "del cuore", associato al logotipo "Valle
d'Aosta-Vallée d'Aoste", che era stato approvato nel 2008,
contestualmente all'adozione del marchio stesso, attuato con
delibera 665/2008.
Il nuovo regolamento approvato ha recepito alcune richieste di
modificazione che erano pervenute dall'ufficio italiano brevetti e
marchi del Ministero delle imprese del Made in Italy, ai fini della
registrazione del marchio di promozione territoriale come marchio
collettivo.
Ricordo che per marchio collettivo si intende un segno
distintivo che contraddistingue prodotti o servizi di più operatori
economici per la loro specifica provenienza, natura o qualità, con
una funzione di garanzia del prodotto o del servizio secondo un
regolamento specifico.
Il nuovo regolamento d'uso è stato quindi inviato al Ministero
delle imprese del Made in Italy per il perfezionamento della
procedura di registrazione, con protocollo 12.204 del 6 dicembre
2023.
La procedura ha avuto come esito la pubblicazione a cura
dell'ufficio italiano marchi e brevetti, della domanda di
registrazione del marchio cuore nel bollettino delle domande
registrabili al n. 1058 del 7 marzo 2024.
Dalla data di pubblicazione della domanda nel bollettino,
decorre il periodo di 3 mesi in cui altri soggetti può presentare
istanze di opposizione alla registrazione del marchio, questo è
previsto dal regolamento.
Decorso tale periodo di opponibilità, in assenza di opposizioni,
il marchio sarà registrato. Presumibilmente, quindi, dall'8 giugno
2024 il marchio cuore e il logotipo Valle d'Aosta-Vallée d'Aoste
potrebbero essere registrati come marchio collettivo regionale di
promozione turistica.
Secondo quanto previsto dal regolamento, il marchio è utilizzato
di diritto dalla Regione Valle d'Aosta e dai relativi enti
funzionali, nonché da enti turistici, enti locali territoriali,
enti pubblici diversi e associazioni in tutte le occasioni
istituzionali e in tutte le attività di promozione e comunicazione
di interesse turistico.
Il marchio può inoltre essere concesso in uso ad imprese e
organizzazioni private che svolgono attività di interesse
pubblico.
In attesa del perfezionamento dell'
iter
di registrazione
del marchio di promozione turistica della Regione, verrà avviato un
processo di concertazione tra gli Assessorati competenti (sviluppo
economico, turismo, agricoltura, beni culturali) e di altri enti
regionali portatori di interesse, quali la Chambre e l'Office du
Tourisme, per verificare quali azioni amministrative ed eventuali
normative far scendere in campo al fine di utilizzare il marchio di
promozione turistica anche con funzioni di marchio ombrello.
Parimenti, saranno definite le modalità, i criteri e i soggetti
abilitati alla concessione in uso del marchio, quindi gli ulteriori
sviluppi, così come riportato all'interno del DEFR già citato, nel
senso del possibile utilizzo del marchio ombrello anche come
marchio regionale di qualità, con indicazione di origine delle
produzioni agroalimentari locali, necessiteranno di ulteriori
approfondimenti in relazione alla complessità che la certificazione
di qualità delle produzioni agroalimentari comporta.
Nel panorama delle produzioni regionali, infatti, il marchio
regionale di qualità si aggiungerebbe alle indicazioni geografiche
dell'Unione Europea, per cui l'adozione del marchio richiederà uno
specifico disegno di legge che dovrà essere oggetto di confronto,
oltre che con i portatori di interesse regionali, anche con il
Ministero dell'agricoltura, della sovranità alimentare e delle
foreste e con gli uffici della Commissione Europea.
Considerata quindi la complessità delle attività da svolgere e
considerato che potrà rendersi necessario il supporto di
professionalità specifiche, per rispondere alla sua domanda, oggi
non siamo in grado di stabilire un termine per la conclusione del
processo che - come le dicevo - dovrà essere avviato a partire dal
giorno successivo alla registrazione del marchio. Ma il processo è
stato finalmente avviato e già nelle prossime settimane ci sarà -
come le dicevo - un incontro con tutti gli Assessorati interessati
per dare gambe ad un progetto che è negli obiettivi di questa
maggioranza.
Presidente -
Per la replica, la parola al consigliere
Brunod.
Brunod (RV) -
Ringrazio l'Assessore per aver presentato
un quadro molto dettagliato in merito alla tematica presentata con
quest'iniziativa. Un argomento che già più volte abbiamo toccato
all'interno di quest'Aula e siamo molto soddisfatti che,
finalmente, dopo tanti anni di esistenza di questo marchio, che
ormai è diventato un marchio molto prestigioso per la nostra
Regione, si stia concretizzando la fine di questo percorso con
l'ufficializzazione di registrazione del marchio Cuore e marchio
Valle d'Aosta-Vallée d'Aoste. Un importante marchio non solo, come
abbiamo detto, per il discorso turistico, ma anche per un discorso
che secondo noi sarebbe molto importante: che diventi al più
presto, insieme al percorso che state portando avanti, anche
marchio di qualità e marchio di localizzazione. Come sicuramente
lei sa, ricoprendo la carica di Assessore al turismo, è molto
informato su quanto fatto in altre Regioni o Province concorrenti
alla Valle d'Aosta, per esempio stiamo parlando di marchio ombrello
Alto Adige-Südtirol, marchio che è stato creato nel 2005, dopodiché
nel 2019 è stato fatto un
restyling
, al marchio ombrello
Alto Adige è stato aggiunto Südtirol e, proprio in questa
Provincia, sono state portate avanti queste tre tipologie, cioè il
marchio ombrello per le aziende del settore turistico e dei settori
affini, marchio di qualità Alto Adige per le aziende produttive
alimentari e marchio di localizzazione per le aziende del settore
produttivo e dei servizi.
Noi crediamo che per cercare di fare quanto è già stato fatto
positivamente fino adesso, ma per riuscire ad incrementare ancora
l'immagine e la qualità della Valle d'Aosta a livello nazionale e
soprattutto internazionale, sia quanto mai opportuno cercare di
chiudere questo cerchio per riuscire ad ottenere dei risultati
ottimali sotto tutti i punti di vista, perché comunque, quando
parliamo di turismo, turismo vuol dire a 360 gradi e quindi ben
venga anche il discorso che lei ha detto della collaborazione e
sinergia tra i vari Assessorati, tra i vari Enti - ha citato la
Chambre e l'Ufficio del Turismo -, perché comunque una Regione come
la Valle d'Aosta merita un marchio ombrello a tutti gli effetti
qualitativo e portare avanti questo discorso in modo professionale
con una regolamentazione che sicuramente a breve avremo.
Ci fa piacere, quindi, che durante quest'anno venga chiuso
questo percorso ed ufficialmente avremo a tutti gli effetti questo
marchio ombrello.
Presidente -
Abbiamo finito le interpellanze; prima di
passare alle mozioni, possiamo fare una breve pausa.
La seduta è sospesa dalle ore 16:35 alle ore 17:04. Alla
ripresa dei lavori riassume la presidenza il presidente
Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK