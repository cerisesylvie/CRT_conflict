Consiglio Regionale della Valle d'Aosta - Oggetto del Consiglio n. 1824 del 18 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1824 del 18 maggio 2011 - Resoconto
OGGETTO N. 1824/XIII - Reiezione di mozione: "Analisi dello
sviluppo del settore della media e grande distribuzione in Valle
d'Aosta".
Mozione
Premesso che:
- Due recenti iniziative condotte in Consiglio regionale dal
Gruppo Alpe sul tema del contenimento della proliferazione di
grandi e medie strutture di vendita hanno portato alla luce il
fatto che sono attualmente operanti in Valle d'Aosta strutture di
"medie dimensioni" per un totale di quasi ottantacinquemila metri
quadrati, pari al 43 percento dell'intero sistema distributivo
regionale;
- La loro continua crescita suscita crescente preoccupazione
presso le organizzazioni di categoria del commercio e le
organizzazioni dei lavoratori, che rilevano l'assoluta mancanza di
limiti a tale crescita e lo stato di grave precarizzazione del
lavoro del settore;
- L'analisi presentata a questo proposito dall'Assessore
regionale al Turismo, sport, commercio e trasporti si è limitata a
riconoscere "una certa attenzione" sul tema, a constatare una
sostanziale inerzia da parte degli Enti locali nel predisporre
adeguati piani di sviluppo nel campo della grande distribuzione e
non ha fornito elementi di risposta circa le iniziative da mettere
in campo per contrastare il fenomeno della proliferazione di tali
strutture;
- Lo stesso Assessore ha annunciato l'avvio di un confronto
con le organizzazioni di categoria a cui avrebbe chiesto di
formalizzare proposte;
Rilevando una sostanziale inerzia dell'Assessorato regionale
al Turismo, sport, commercio e trasporti su una così delicata e
generalizzata tematica;
Il Consiglio regionale
Impegna
la competente commissione consiliare:
1) ad una rapida e approfondita ricognizione del settore
della media e grande distribuzione in Valle d'Aosta, procedendo
all'audizione di tutte le categorie economiche e di categoria
interessate in ordine alle loro proposte e ad un confronto con gli
enti pubblici territoriali competenti;
2) a rassegnare entro 60 giorni una relazione al Consiglio
regionale circa i motivi che hanno condotto all'attuale
preoccupante espansione del settore e gli strumenti che possono
essere attuati per contenere il fenomeno.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Il nostro gruppo sollecita il Consiglio a fare un passo avanti
su una tematica che abbiamo portato due volte nell'ultimo anno
all'attenzione di quest'aula, con delle iniziative cosiddette
"ispettive" in sede di interpellanza, sui riflessi della rete
distributiva delle medie e grandi strutture di vendita rispetto al
piccolo commercio e al suo sviluppo. Su questo ci siamo lasciati,
come si suol dire, all'ultima occasione, non molto tempo fa, con
un'indicazione che ci ha lasciati un po' perplessi da parte del
Governo regionale, in ordine alle iniziative che si potevano
assumere in questa materia. Ci era stato annunciato un confronto
con le associazioni dei commercianti e con gli operatori, perché
pare che la Giunta non avesse ancora acquisito una loro opinione
diretta sul merito della vicenda, sul fatto che proliferino in
Valle d'Aosta strutture di media dimensione (ricordo che si parla
sempre di medie strutture di vendita, perché così sono qualificate,
ma in realtà sulla scala regionale incidono come grandi
supermercati). Oltre a questo, l'Assessore ha lanciato un
ballon
d'essai
, dicendo: se vi sono delle necessità, perché non
concedete alle attuali attività di ingrandirsi e di avere più
spazi? Diceva in sostanza l'Assessore, perché i Comuni non
allargano le maglie delle strutture del piccolo commercio? Comunque
ci siamo lasciati su un nulla di fatto, su un'assenza di una
posizione della Giunta regionale su un tema di questa portata. Il
nostro rammarico è stato molto forte, perché abbiamo ritenuto che
questa presenza di quasi 85.000 metri quadrati di strutture di
medie dimensioni - stiamo parlando di una cifra che si avvicina
alla metà della superficie commerciale regionale - sia elevatissima
rispetto al contesto e la sua progressiva, inarrestabile crescita,
come testimoniano anche recenti iniziative, ci lascia molto
preoccupati.
Non siamo i soli ad esprimere preoccupazione, perché si tratta
di una vicenda sulla quale sono entrati in campo, oltre ai soggetti
della politica, le stesse organizzazioni rappresentative della
categoria: pensiamo all'associazionismo del piccolo commercio, gli
stessi sindacati che, a più riprese, hanno evidenziato la
preoccupazione destabilizzante anche di questo contesto rispetto
all'ambito occupazionale. Ci sono dei riflessi negativi anche in
termini di stabilità delle maestranze, centri commerciali che
aprono e subito dopo si accentuano i contesti di crisi e di cassa
integrazione. Abbiamo delle situazioni che richiedono un'alta
attenzione da parte nostra. Siamo a sollecitare ai colleghi del
Consiglio e alla Giunta un momento di riflessione e di studio
congiunto, perché non abbiamo al momento l'idea se effettivamente
l'Assessorato stia muovendo qualche passo in questa materia, non ne
abbiamo avuto notizia per le vie tradizionali, e non ne abbiamo
avuto nemmeno cognizione attraverso la stampa.
Cosa chiediamo? Di fare insieme una ricognizione rapida ed
approfondita del settore della media e grande distribuzione, al di
là dei dati, perché non è solo una questione di metri quadri e di
numero di occupati, è una questione di impatto occupazionale e di
impatto su tutto il settore, che è ancora in forte evoluzione, e
che credo meriti un accompagnamento, non scaricando sugli enti
locali la responsabilità esclusivamente di non avere fatto dei
piani commerciali. Se ci sono delle carenze vanno indicate, ma
soprattutto credo sia nella logica di un sistema delle autonomie di
operare collaborando, per individuare le vie di soluzione, e quindi
ascoltando insieme le categorie economiche e le rappresentanze
interessate per le proposte ed un confronto esteso con gli enti
pubblici interessati: pensiamo, in particolare, ai grandi Comuni
del fondovalle che vedono apparire come funghi nuove realtà
commerciali di questo genere. Un impegno operativo, un impegno che
sfoci nella presentazione a questo Consiglio, entro l'estate, di
una relazione che individui le carenze anche legislative...io non
sottovaluterei questo aspetto, perché sono stati evidenziati anche
dei problemi apparentemente di secondo piano e marginali, come
aspetti urbanistici legati allo sdoppiamento delle attività, alla
semplice organizzazione ad ingressi separati di attività fra loro
molto prossime, se non addirittura strettamente collegate. Noi non
abbiamo fatto ricognizioni sul posto, ma ci giungono segnalazioni
di questa natura, quindi ci sono anche aspetti di carattere tecnico
che vanno chiariti, con in parallelo una riflessione di carattere
generale su dove vogliamo portare il settore del nostro commercio e
come si possa governare questo fenomeno, senza limitarsi ad
allargare le braccia e dire: è il mercato, e dobbiamo accettarne le
conseguenze.
Il mercato, grande ideologia di questo inizio di millennio, è
un'ideologia che non possiamo lasciare a briglia sciolta, va
accompagnato e governato da regole precise e, nel nostro caso,
visto che siamo soliti chiedere che ci sia attenzione particolare a
contesti economici, montani particolari come il nostro, che hanno
sensibilità e anche realtà più fragili sotto il profilo economico,
credo che questo accompagnamento debba e possa avvenire con regole
condivise.
Questa è la nostra richiesta, che è svincolata dall'urgenza o
dal carattere episodico di questo o di quel momento, ma credo che
abbiamo tutti sotto gli occhi una lunga teoria, un continuo
susseguirsi di momenti espansivi e di apertura di nuove sedi, che
non possono che imporre, in questo momento, un intervento rapido da
parte della nostra Regione ed è un intervento che non deve essere
un semplice spot, ma la ridefinizione di un quadro normativo
adeguato. Grazie.
Presidente
- Dichiaro aperta la discussione generale.
Se non ci sono interventi, chiudo la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Nel contenuto della mozione sembrerebbero non esserci i dubbi di
cui parlava il Consigliere Louvin, che nell'illustrazione dice: non
sappiamo se ci sono degli approfondimenti; al contrario, nella
mozione sembra che sappia, perché dice che c'è un'inerzia
dell'Assessorato, per cui il dubbio rappresentato
nell'illustrazione non c'è nella mozione. Quindi non è una mozione
conciliante, ma ha già le idee molto chiare.
Io cercherò di dare dei dati. Dal contenuto della mozione sembra
che ogni giorno apra una struttura di medie dimensioni, ogni giorno
sembra che ci sia un'attività che va a cannibalizzare le attività
di vicinato, cioè quelle piccole da zero a 150 metri. Mi permetto
di rappresentare i dati che anche il Consigliere Louvin può
recuperare presso la Camera di commercio: se prendiamo i dati del
2007, tanto per avere un arco temporale ragionevole, lì c'erano
1.981 esercizi di vicinato e nel 2010 ce ne sono 1.956, per cui
sono diminuiti in quattro anni 25 esercizi. Le medie strutture nel
2007 erano 195, nel 2010 sono 201, dal 2007 abbiamo sei medie
strutture...allora capite che è un afflusso abbastanza fisiologico.
Le grandi strutture erano cinque nel 2007 e cinque sono nel 2010.
Allora da questo punto di vista volevo tranquillizzare il
Consigliere Louvin; non è che sta succedendo qualcosa di
straordinario e di stravagante, c'è un'attività.
Sicuramente il tema è un tema che merita di essere approfondito.
Nella mozione ha ricordato una serie di iniziative; sembra che
l'attività del Consiglio debba correre dietro alle iniziative di
questo o quello, cioè probabilmente nel terror panico da parte
della minoranza di essere superati a destra o a sinistra. Se c'è
qualcuno che pone dei problemi, bisogna che si sorpassi subito e si
dica "l'ho detto anch'io!". Allora, da questo punto di vista,
facciamo un ragionamento pacato, senza farci prendere dal panico.
Però, visto che parlo con degli interlocutori che hanno un profilo
elevato anche dal punto di vista giuridico, vi ricordo che
sicuramente questo è un tema che va approfondito - le medie e
grandi strutture e gli esercizi di vicinato - soprattutto in una
realtà come la nostra dove abbiamo delle piccole realtà...
Vi sono però due considerazioni che vorrei fare: la prima è che
non si può andare contro il tempo. Se qualcuno di noi vuol fare un
sabato turistico fuori Valle, andando nei grandi centri -
Vicolungo, Mercenasco, eccetera -, troverà molti valdostani che
vanno a confrontarsi sulle offerte commerciali. Quindi noi, con
qualche provvedimento di qualche tipo, potremmo dire: qua viene
bandita la media e la grande distribuzione, però non fermeremmo
questo flusso che è un flusso fisiologico. Dopodiché, collega
Louvin, lei sa che il decreto legge n. 223/2006 dice qualcosa di
interessante all'articolo 3, ovvero garantisce la libertà di
concorrenza secondo condizioni di pari opportunità ed il corretto e
uniforme funzionamento del mercato, nonché assicura ai consumatori
finali un livello minimo ed uniforme di condizioni di accessibilità
all'acquisto di prodotti e servizi sul territorio nazionale,
verificando che le attività siano svolte senza i seguenti limiti e
prescrizioni: il rispetto di distanze minime obbligatorie fra
attività commerciali appartenenti alla medesima tipologia di
esercizio, il rispetto di limiti riferiti a quote di mercato
predefinite o calcolate sul volume delle vendite a livello
territoriale sub-regionale. E poi, è scritto in una sentenza del
Consiglio di Stato, sezione V, 31 marzo 2011, dove è stato
dichiarato illegittimo un provvedimento che andava a porre questi
limiti. Lei capisce che dobbiamo muoverci probabilmente senza degli
entusiasmi, correndo dietro e dando ragione a Tizio o a Caio, ma
facendo un ragionamento corretto.
Quello che voglio dire è questo, ribadiamo quello che abbiamo
detto: la materia, anche per istanze che ci vengono dal mondo
commerciale valdostano che - come lei ha ricordato - a volte
chiedono di avere la possibilità di adeguare i loro esercizi con
degli aggiustamenti, non con degli accorpamenti, merita un
approfondimento. Al riguardo noi stiamo facendo un lavoro; ritengo
che, quando ci saranno gli elementi, prima di prendere i
provvedimenti potremo fare un adeguato confronto in commissione,
prima, e poi in Consiglio, per arrivare a definizioni eque,
corrette ed adeguate al tempo. A fronte di questo impegno,
chiederemmo il ritiro della mozione con questa possibilità, nei
prossimi mesi, di fare un lavoro condiviso; in caso contrario, non
siamo nella condizione di votare la vostra mozione e voteremo
contro.
Presidente
- La parola al Consigliere Louvin.
Louvin (ALPE)
- Vedo che il tema non appassiona, è un
tema che crea soggezione...non so a cosa questo sia dovuto, se ad
imbarazzo o a quale altra ragione, ma è un tema che sta mettendo
sulla graticola parecchie centinaia di famiglie, di piccole aziende
commerciali. A parte il fatto di andarsi a lamentare poi nel "tu
per tu" per i borghi e per i piccoli centri commerciali, credo che
sia assordante il silenzio da parte della politica regionale e, in
particolare, di quest'aula su questo tema. Credo che l'Assessore
non abbia minimamente percepito - o non voglia percepire - dicendo
che non c'è nulla di straordinario, che tutto è nella normalità, la
situazione altamente drammatica che si sta vivendo. Capita a tutti
di fare la gita; non conosco in particolare e ho preso nota di
questi grandi centri di cui lei ha parlato, ma ne conosco altri
sicuramente...
Assessore, le hanno detto che da parte delle associazioni degli
esercenti c'è la sottolineatura che è venuto meno lo spirito della
legge n. 12, che non c'è più l'equilibrio che la nostra legge
assicurava come obiettivo fra la piccola, la media e la grande
distribuzione? È vero quello che lei dice circa le grandi
strutture, che non sono cambiate, ma lei sa meglio di me che la
crescita si è avuta nel settore delle medie, ed è tuttora in
corso...
(interruzione dell'Assessore Marguerettaz, fuori
microfono)
...sei medie strutture su questa Regione, che sono dei grandi
supermercati per la nostra realtà, non sono poca cosa!
Le è noto che tutti i sindacati di categoria - per fortuna in
questo caso non abbiamo dissidio - indicano che queste operazioni
in corso vanificano i presupposti della necessità di arginare gli
insediamenti di nuovi centri commerciali? Lei dice che non si può,
ma non è vero! Non stiamo qui a disquisire in punto di diritto, ma
lei sa bene che ci sono dei principi del diritto dell'Unione
europea e ci sono delle attuazioni, e l'attuazione che possiamo
dare può fare da argine in questa materia. La verità è che è stata
adottata in questa Regione, nel 1998, una legislazione molto a
maglie larghe, e oggi è gran tempo di stringerle queste maglie,
perché ci sono delle possibilità ampliative e di proliferazione che
vanno a grave danno di tutta la rete di distribuzione. Questo
aggiramento non siamo noi che lo sottolineiamo e non abbiamo
problemi di scavalcamento, né sopra, né sotto, né a destra, né a
sinistra. Qui chi ci scavalca sono le aziende che hanno investito
nella creazione dei loro piccoli esercizi e che oggi sono in braghe
di tela, e la risposta che lei dà è che tanto andiamo a Mercenasco,
andiamo a Vicolungo a comprare, ed è la stessa cosa.
Mi pare che lei stia dando una risposta di estrema
superficialità, che non voglia tirare le leve, non dico che non
sappia, ma che non voglia tirare le leve di un freno che oggi
andrebbe tirato. Ci organizzeremo autonomamente per avere
interlocuzione con gli organismi di categoria e portare
all'attenzione di questo Consiglio una proposta per la
ridefinizione della legge sulla media e grande distribuzione.
Prendiamo atto del suo desiderio di scartare dal tavolo della
discussione con il Consiglio e le commissioni questa questione; noi
faremo, con i piccoli numeri e le modeste possibilità che abbiamo,
la nostra parte. Ma le segnaliamo che non è girando la testa
dall'altra parte o allargando le braccia che si risolvono i
problemi del settore del commercio in Valle d'Aosta.
La mozione è mantenuta e ne chiediamo il voto all'Assemblea.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che il dibattito che c'è stato risenta del fatto che la
proposta dell'Assessore, che ha fatto a nome della maggioranza...e
quindi è evidente che non c'è stata una serie di interventi, perché
ci si ricollega ad una posizione che, tenuto conto che si tratta di
una mozione che va ad interessare un settore che - come lei ha
ricordato - è di grande impatto e molto delicato e con una
legislazione abbastanza in divenire.
La proposta è: se ritirate la mozione, ci date il tempo di fare
quello che faremo comunque, indipendentemente dal fatto che si voti
questa mozione, per quanto ci riguarda in senso negativo, per tutto
quello che l'Assessore ha detto, ma l'impegno della maggioranza è
di approfondire questi temi, guardare le prospettive e le proposte,
sentire come è stato fatto, e risentiremo gli operatori dei vari
settori: dai consumatori agli operatori, le forze sindacali, i
Comuni che sono interessati e coinvolti nei rispettivi piani
regolatori. A fronte di questa posizione, e in più è stato detto
con una proposta, che può essere presentata e discussa, questa era
l'opzione che noi proponevamo, non mi sembrava né una chiusura, né
una sottovalutazione, né la volontà di nascondere che il problema
esiste. La risposta è stata: faremo da soli e andremo avanti.
Noi prendiamo atto della vostra posizione; vogliamo solo
ribadire che quella che è stata citata è una posizione di
pragmatismo vero, quella di rendersi conto, da parte delle forze
che rappresentano la maggioranza, che il problema esiste e deve
essere affrontato sotto tante sfaccettature che non possono essere
riassunte, con questa mozione. Non è con la mozione che risolviamo
il problema, ecco perché avevamo chiesto di ritirarla. Voi avete
sottolineato un aspetto; noi riprendiamo il tema dicendo che merita
questo approfondimento ed una proposta seria che vada nella logica
di rimodulare alcuni aspetti della legge, dando degli indirizzi
seri e chiari sulla politica che si vuole fare in Valle
d'Aosta.
Riconfermiamo il nostro "no".
Presidente
- Pongo in votazione la mozione in
oggetto:
Consiglieri presenti e votanti: 31
Favorevoli: 7
Contrari: 24
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK