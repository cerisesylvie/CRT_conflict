Consiglio Regionale della Valle d'Aosta - Oggetto del Consiglio n. 1921 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1921 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1921/X Chiusura dello stabilimento Conner di
Pont-Saint-Martin. (Interpellanza)
Interpellanza Premesso:
che il Presidente della Giunta regionale ha annunciato nella
scorsa seduta del Consiglio regionale la chiusura dello
stabilimento Conner di Pont-Saint-Martin nel prossimo mese di
luglio, in seguito alla decisione del gruppo statunitense Seagate
di sospendere la produzione;
che tale decisione pregiudica il futuro occupazionale di molti
lavoratori, oltre a vanificare gli sforzi finanziari sostenuti
dall'Amministrazione regionale per reindustrializzare l'area ex
Ilssa Viola e per creare nuovi posti di lavoro nella zona di
Pont-Saint-Martin;
che la chiusura di tale industria hi-tech avrà indubbi riflessi
negativi anche su un indotto di piccole aziende locali che
collaboravano con la stessa;
che i rapporti tra la società Conner P.E. e l'Amministrazione
regionale sono regolati da apposita convenzione e successive
modificazioni, nelle quali sono esplicitati i reciproci impegni tra
le parti;
che la situazione dello stabilimento Conner non rappresenta un
caso isolato, esistendo in bassa Valle situazioni analoghe di crisi
che, quanto prima, rischiano un medesimo epilogo;
tutto ciò premesso, il sottoscritto Consigliere regionale
Interpella
la Giunta regionale per conoscere:
1) quale giudizio esprime sulla vicenda
2) quali iniziative intende porre in essere al fine di trovare
una soluzione al problema esposto in premessa.
F.to: Tibaldi
Presidente Ha chiesto la parola il Consigliere Tibaldi per
mozione d'ordine.
Tibaldi (Ind) Per mozione d'ordine. Visto che mi sono reso
conto, quando mi hanno consegnato l'allegato relativo all'ordine
del giorno, che l'oggetto dell'interpellanza è analogo a quello di
un'iniziativa parallela, che si traduce nella mozione presentata
dai Consiglieri Bich e Lanièce e iscritta al punto 31, chiedevo se
era possibile unificare il dibattito su questo argomento, che
riguarda non solo la Conner, ma anche altri insediamenti produttivi
che si riferiscono alla Bassa Valle.
Infatti, sia nella mia interpellanza sia nella mozione si fa
riferimento alla chiusura dello stabilimento Conner, e al tempo
stesso al disagio imprenditoriale e occupazionale che si verifica
in Bassa Valle. Chiedo quindi se è possibile la riunificazione.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Mi pare che abbiamo discusso appena adesso
un'interpellanza specifica, e questa è un'interpellanza specifica;
la mozione ha per oggetto anche problemi diversi, quindi sono per
rispondere all'interpellanza.
Presidente Consigliere Tibaldi, mi pare non ci sia un accordo.
Se c'è un accordo di tutto il Consiglio, si può procedere alla
riunificazione, altrimenti no.
Da un punto di vista storico, mi baso sui dirigenti che sono qui
da più legislature, mi si dice che non è mai stato fatto se non c'è
un accordo unanime; se c'è l'accordo unanime del Consiglio, c'è la
riunificazione.
Ha chiesto la parola il Consigliere Tibaldi.
Tibaldi (Ind) Prendo atto di questa negazione da parte del
Presidente della Giunta e dell'Assessore Mafrica, si va avanti lo
stesso, anche se le affermazioni fatte non sono supportate da una
logica, perché i due documenti erano assolutamente analoghi.
Cercherò di fare in questo primo intervento una ricostruzione di
quelli che sono stati una serie di avvenimenti che hanno riguardato
lo stabilimento Conner di Pont-Saint-Martin dal momento in cui è
sorto, il 13 maggio 1991, ad arrivare fino alla data del 17 aprile
di quest'anno, quando il Presidente della Giunta ci ha annunciato
della prossima chiusura dello stabilimento stesso.
Cinque anni fa la Conner venne inaugurata a Pont-Saint-Martin:
si tratta di una joint venture che aveva due partner, l'Olivetti da
una parte, quindi il gruppo De Benedetti, e dall'altra il gruppo
Conner statunitense. E' interessante andare a riscoprire i momenti
salienti di questa inaugurazione, perché lì ci sono alcuni spunti
che possono essere utili a dei ragionamenti che sono stati fatti in
sede successiva. In particolare, nella prefazione del pamphlet di
presentazione, che adesso non ho dietro, ma del quale mi sono
trascritto una parte, l'Assessore Mafrica - quindi c'è anche questa
continuità nella figura dell'Assessore di allora e dell'Assessore
di oggi - affermava: "La Conner è una delle gemme del diadema
produttivo, che accrescerà il patrimonio industriale valdostano
delle industrie ad alta tecnologia. La nuova società le ha
consentito un ingresso massiccio nel mercato europeo degli hard
disk drive che è in continua espansione e non sembra conoscere
crisi.
La nuova azienda valdostana occupa un ruolo leader con una
produzione in grado di soddisfare, oltre alla domanda Olivetti,
anche quote elevate del mercato europeo. E' questa una
significativa tappa della politica industriale regionale".
A queste belle parole, cariche di speranza e di prospettive
rosee, facevano eco le parole di Finis Conner, Presidente del
gruppo, che disse: "Scegliendo la Valle d'Aosta come luogo per le
nostre operazioni, pensiamo di poter ottenere costi di produzione e
qualità competitivi". Prudenzialmente lui disse "pensiamo", meno
prudenziali forse le affermazioni fatte dall'Assessore.
Una joint venture, dicevo, dell'Olivetti con il gruppo Conner,
che non era la prima, ma era la seconda, in quanto De Benedetti
aveva già sperimentato qualche mese prima una analoga iniziativa
societaria ed imprenditoriale con uno stabilimento, che prese corpo
a Irvin in Scozia. I primi due anni, che vanno dal 1991 al 1993,
sono ricchi di produttività e di profitti, finché in particolare
c'è la linfa finanziaria della Regione che riesce ad alimentare il
ciclo economico della società. Quindi, finché ci sono i flussi di
denaro che permettono il funzionamento dell'azienda, due anni sono
particolarmente ricchi di prospettive e di risultati. Poi comincia
il declino.
In particolare nell'estate del 1993 c'è un fatto significativo,
perché il gruppo Olivetti esce di scena, già conoscendo sulla base
della lettura delle delibere e dei fatti che si sono verificati
quale sarà l'epilogo dello stabilimento valdostano. Questo lesto e
sottile disimpegno dell'Olivetti avviene, come ricorderà lo stesso
Assessore, in un momento difficile quando la Conner mette in cassa
integrazione 110 dipendenti per 13 settimane. L'Olivetti sembra
essere perfettamente consapevole dell'epilogo tragico che il
mercato riserverà alla Conner. Da una parte abbiamo questo grande
regista, Carlo De Benedetti, che realizza un'operazione miliardaria
cedendo la sua quota al gruppo statunitense e fingendo di garantire
alla Conner di fornire per i prossimi tre anni, fino all'estate di
quest'anno, almeno il 70 percento dei prodotti del settore che sono
stati utilizzati dall'azienda di Scarmagno.
La promessa sembra che non sia stata mantenuta sin dall'inizio
perché in una lettera che i lavoratori hanno inviato all'Assessore
venivano chieste precise garanzie: Speriamo sinceramente - si legge
nella lettera - che non sia anche a causa di Olivetti che la nostra
sede debba morire. L'acquisto di hard disk per i personal computer
Olivetti da stabilimenti del sud-est asiatico, conveniente per le
agevolazioni fiscali concesse, potrebbe decretare la nostra
condanna alla chiusura, pur essendo a pochi chilometri dagli
stabilimenti Olivetti. Infatti la Conner Italia, pur
qualitativamente valida, non può competere a livello economico con
i paesi asiatici non solo a causa del costo del lavoro, ma anche a
causa dei dazi che deve pagare sui componenti importati per la
produzione dei propri hard disk.
All'interno dello stabilimento già si stava vivendo una certa
situazione di profondo disagio e si aveva cognizione di quello che
avrebbe potuto essere l'epilogo. Infatti dopo pochi mesi nel
dicembre 1993 la Conner è in grave crisi: lo stabilimento scozzese
di Irvin, la prima joint venture che era stata creata fra lo stesso
De Benedetti e il gruppo Conner, era stato chiuso.
L'azienda si trincera nella difficile situazione del mercato
dell'informatica, cercando di dare delle giustificazioni a quello
che sta succedendo, e si preannunzia già allora la chiusura dello
stabilimento. Poi c'è la questione dei dazi sull'importazione di
prodotti per la componentistica, come ho testé letto in questa
lettera, una strana - anche qui - analogia con le richieste che
sono state fatte dalla Giunta di protezionismo per quanto riguarda
lo stabilimento Tecdisk di Châtillon, unitamente al fatto che
Olivetti anche qui ha abbandonato la joint venture, per cui ci sono
una serie di coincidenze che sono incredibili.
Abbiamo dal 1993 in poi due anni di ristrutturazione aziendale
con una parvenza di accordo fra Sindacati, azienda e Regione; anche
qui l'Assessore si ricorderà perfettamente, anche perché immagino
abbia partecipato ad una serie di convulse riunioni che si sono
tenute in quei mesi, che la situazione viene risolta con la cassa
integrazione per 165 operai a rotazione. E poi c'è un passaggio
altrettanto significativo, in cui registriamo la cosiddetta
"diversificazione produttiva" dello stabilimento: dalla produzione
degli hard disk drive, dove si diceva che la Conner ha un ruolo
leader nel mercato mondiale, alle testine magnetiche e alla
riparazione degli stessi hard disk drive.
Anche qui è naturale porsi un dubbio: come fa un'azienda leader
di un settore, dove gli altri concorrenti sono non uno, ma tre o
quattro scalini di livello inferiore quanto a competitività e
professionalità, improvvisamente a diversificarsi per una crisi del
mercato dell'informatica e a diventare un aggiustatore di hard disk
drive prodotti da altri? Ma la Conner non era leader mondiale nel
settore della produzione di unità dischi? Cioè l'unità dischi
Conner non era una generazione avanti rispetto a quella che era la
concorrenza? E poi il 70 percento di quelle forniture promesse,
dove l'Olivetti garantiva di essere un cliente della Conner, non
dovevano riguardare un periodo di almeno tre anni? No, questo
sembra che non sia successo.
Sono rimaste un po' come voci al vento le preoccupazioni
espresse dai dipendenti in questa lettera, la quale è
particolarmente significativa perché ci permette di guardare con
maggiore lucidità anche dopo la dichiarazione del 17 aprile, che ci
ha colto tutti di sorpresa come un fulmine a ciel sereno, e ci
permette di riflettere.
Il gruppo Conner si rende conto che lo stabilimento di
Pont-Saint-Martin, come anche altri - ricordo quello scozzese - è
un malato allo stadio terminale e deve scaricarlo. Come? Agendo
nello stesso modo in cui ha fatto De Benedetti nei suoi confronti.
Cede dunque il pacchetto azionario a questo colosso, che è Seagate,
monetizzando il possibile, completando quello straordinario bluff
che è stato messo in atto sin dal 1991, anno dell'apertura, fra
Conner e Olivetti, secondo me con il sigillo di qualche politico
compiacente.
Il prezzo di tutta questa operazione chi lo paga? Lo pagano
anzitutto gli operai, quelle 200 persone che si troveranno ora
senza lavoro, con le relative famiglie, perché a luglio dovranno
ovviare alle loro esigenze economiche, personali e familiari in
altra maniera, e lo pagano anche i Valdostani perché per la Conner
sono stati spesi 60 miliardi, di cui 30 per la realizzazione dello
stabilimento "chiavi in mano", più di 20 per finanziamenti che sono
stati dati in corso d'opera per impiantistica, vari ampliamenti
tecnologici o di tipo ecologico, e quasi 7-8 miliardi per la
formazione professionale.
Quindi la Regione ci ha creduto, ci ha creduto in particolare
l'Assessore Mafrica che ha vissuto dalla nascita alla morte la
vita, molto breve, di questa azienda valdostana, che però non è
l'unica ad avere una vita così breve perché la mortalità in Valle
d'Aosta è molto elevata, nonostante ci possano essere i presupposti
per un allungamento dell'esistenza di queste iniziative
imprenditoriali. Allora dall'Assessore Mafrica deve essere data una
risposta oltre a quelle che sono chieste con l'interpellanza. Quale
tipo di risposta? La prima, naturale, essendo stato non solo lo
spettatore ma un protagonista della vicenda Conner, se era
preventivabile dal suo punto di vista, dalla sua posizione
autorevole, questa fine, e addirittura se non fosse già stata
preventivata.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Rispetto alle dichiarazioni credo che il
Consigliere Tibaldi non sia più titolato a farle, sia in merito
alle dichiarazioni politiche e ai suoi rapidi passaggi e
valutazioni di appartenenza, sia rispetto alle dichiarazioni che il
suo attuale referente, Silvio Berlusconi, ha fatto nel corso della
campagna elettorale del 1994 e nel corso dei suoi 7 mesi di
Governo, per fortuna definitivamente cessati.
Credo che si debba tener conto che si trattava di dichiarazioni
in occasione dell'apertura, e quindi non potevano che avere
riferimento ad una fase lieta per la situazione occupazionale della
Valle d'Aosta.
Devo precisare che l'attività della Conner è iniziata nel 1991,
ma che la convenzione che regola i rapporti con Conner è del 1988;
che si tratta di una politica industriale che è stata avviata in
periodi precedenti e che ha trovato da parte dell'attuale Assessore
una situazione che è stata verificata e a cui si è cercato di dare
tutto il sostegno possibile. Perché? Perché tutte le cose che ha
detto Tibaldi sono o false o parzialmente vere: non siamo oggi in
presenza di una crisi del mercato dell'hard disk; è vero che Conner
era il secondo produttore mondiale con il 15 percento del fatturato
mondiale, 4mila miliardi di lire, e che si è unito con Seagate che
ha un fatturato mondiale di altri 8mila miliardi di lire, per un
totale di 12mila miliardi di lire.
La mia considerazione è che da un teorico del liberismo trovo
oltremodo contraddittorio fare considerazioni sulla mobilità dei
capitali di cui questa Regione comincia ad essere vittima. La
globalizzazione dei mercati, l'internazionalizzazione del lavoro,
lo spostamento di aziende da una parte all'altra del mondo riguarda
l'Italia e riguarda anche la Valle d'Aosta; io credo che siano
state le condizioni di autonomia e le capacità e volontà di
intervento della Regione a consentire in questo periodo, e a
consentire anche in futuro, una possibilità d'intervento che porta
lavoro nella nostra regione.
Nel 1991 non era prevedibile ciò che sarebbe successo fra 5
anni, come non è oggi prevedibile ciò che succederà nel 2000 e io
mi auguro che qualcuno sia in grado di presentare una proposta
industriale, garantendo che durerà per periodi indeterminati. Siamo
in una situazione industriale tale che occorre avere tutte le
precauzioni e le garanzie possibili, ma nessun imprenditore può
garantire la sua durata per tempi indeterminati.
Quindi non siamo in presenza di una crisi del mercato degli hard
disk, la Conner nell'aprile 1996 è un'azienda che per
riconoscimento della stessa società acquirente ha costi di
produzione per unità di prodotto inferiori a quelli di Singapore e
pari a quelli della Malesia.
La scelta che è stata fatta dal gruppo Seagate e che è stata
comunicata alla Regione dopo che era stata presa, non viene
condivisa e dipende da valutazioni che sicuramente non hanno nulla
a che vedere né con la qualità, né con l'efficienza dello
stabilimento. Abbiamo partecipato con il Presidente ad un'assemblea
dei lavoratori e ci è stato confermato che anche i cosiddetti
ispettori, che erano venuti a verificare i conti della Conner,
hanno dedotto che la scelta è stata quella di concentrare in 10
stabilimenti la produzione che prima avveniva su 14 stabilimenti.
Nello stabilimento di Pont-Saint-Martin si producono 800mila pezzi
all'anno, che rappresentano il 4 percento di una produzione di 20
milioni di pezzi; la scelta è stata quella di cancellare 4
stabilimenti nel mondo e di concentrare in alcuni di questi le
produzioni che venivano tolte.
Per ciò che riguarda la Conner lo sforzo fatto dalla Regione in
tutti questi anni, seguendone le vicende, è stato quello di
sostenere un'attività lavorativa che ha incontrato dei momenti di
difficoltà legati al mercato, che ha saputo reagire anche
diversificando nei momenti di crisi la sua produzione, che ha
saputo reagire riacquistando nel settore una competitività di
livello sicuramente apprezzabile, e che quindi fino alla decisione
di Seagate non era assolutamente preventivabile.
Sicuramente non corrispondono al vero i collegamenti che ha
fatto Tibaldi fra la lettera dei lavoratori, che abbiamo discusso e
verificato con i lavoratori a quel tempo, e le commesse del gruppo
Olivetti, che sono proseguite a quei livelli e che probabilmente
potranno anche proseguire perché sono legate al costo di acquisto
dei prodotti e alla qualità dei prodotti, e non ad altre
considerazioni di cui mi sfugge la portata. Per quel che mi risulta
i contratti sono stati sempre rispettati ed ancora attualmente sono
in vigore: Olivetti acquista il 70 percento della sua produzione da
Conner e lo stabilimento attuale che faceva alcuni modelli, vendeva
il 25 percento a Olivetti.
Quali considerazioni fare? Si sbaglia sempre tutto, si danno
sempre fondi ad iniziative che non si rivelano poi credibili.
Sicuramente ogni giorno, su un certo numero di decisioni, alcune
possono non essere giuste e credo che nessuno possa sostenere di
non sbagliare da nessuna parte. Credo che sia stata giusta
l'iniziativa nel 1988 di avere questo tipo di attività in Valle,
perché si trattava di modernizzare l'apparato industriale
valdostano; credo che sia stato giusto sostenere quest'attività
perché i conti globali ed i risultati dell'attività della Conner
rispetto alla Valle d'Aosta sono positivi.
La Regione ha investito circa 30 miliardi per lo stabilimento,
che è di proprietà regionale ed è attrezzato con camere bianche,
tanto che nel giro di 15 giorni sono già arrivate direttamente
cinque richieste imprenditoriali che sono all'esame per poter
proseguire l'attività industriale in quello stabilimento. Semmai il
beneficio che ha avuto l'impresa, di cui chiederemo conto e di cui
è già stato chiesto conto con lettere scritte dal Presidente alla
società e con l'iniziativa di avviare il contenzioso legale con la
società, è il comodato, cioè l'affitto che non è stato pagato per i
primi 5 anni; quindi sui 30 miliardi del fabbricato il beneficio
che ha avuto l'impresa è relativo al fatto di non aver pagato
l'affitto.
Sui mutui, 23,5 miliardi, non ci sono da parte di un gruppo di
questa dimensione problemi per la restituzione; semmai il conteggio
è da fare per il beneficio avuto dalla società nella differenza fra
il tasso di interesse di mercato e il tasso agevolato che è circa
la metà, di cui ha potuto beneficiare.
Per ciò che riguarda gli investimenti, 4 miliardi per la
formazione e 2,7 miliardi per la ricerca, sono già stati notificati
come contributi regionali su cui si sarebbe aperto il contenzioso
con Seagate, e credo che di questi si chiederà la restituzione
perché il contratto del 1988 prevede al punto 1.3 che la società si
impegni a mantenere in Valle d'Aosta la sede sociale, legale e
fiscale, nonché l'attività produttiva e gli uffici amministrativi
per tutta la durata del comodato e della locazione. Poiché la
società non ha provveduto, anche dopo che le era stato richiesto,
ad esprimere l'opzione dell'acquisto dello stabilimento, è ovvio
che si è già iniziato il periodo di locazione, quindi il contratto
è ventennale e sul mancato rispetto del contratto si apre il
contenzioso.
Il discorso dei vantaggi: per 5 anni hanno lavorato nello
stabilimento di Pont-Saint-Martin lavoratori valdostani; lavoratori
valdostani avevano già iniziato a lavorare negli anni 1989 e 1990,
prima ancora dell'avvio dell'attività a Pont-Saint-Martin, per cui
complessivamente per i lavoratori valdostani fino al 1994 - mancano
i conteggi del 1995, che saranno verificati sul bilancio - sono
stati erogati stipendi per circa 50 miliardi. La società ha poi
pagato in Valle d'Aosta imposte sul reddito di esercizio per circa
30 miliardi, di cui 27 sono entrati nelle casse regionali. Quindi
rispetto al problema del rapporto costi-benefici, l'azienda ha
beneficiato di un comodato, di un abbattimento di interessi sui
prestiti e di contributi per circa 7 miliardi; il beneficio per la
Regione è stato in termini di una media di occupati di 178
Valdostani con i relativi stipendi ed imposte versate in Valle.
Però il problema non credo che possa essere ridotto solo a
queste dimensioni. Occorre in effetti fare una riflessione sul modo
di intervenire della Regione. Il fatto di avere a disposizione
questo tipo di fabbricato industriale ci dota di una risorsa che,
aggiunta alla formazione professionale del personale, consentirà di
trovare in tempi ragionevoli una soluzione. Credo che in una
riflessione più generale sia da tener presente che l'occupazione
industriale nella nostra regione, che misura il 13 percento
rispetto ad un 25 percento complessivo dell'occupazione industriale
in senso largo, perché il 12 percento è riferito al settore delle
costruzioni, abbia bisogno di una cura e di un'attenzione
particolare.
Il mantenimento di un equilibrio fra attività industriali,
attività agricole e attività di terziario è necessario. L'industria
in un territorio montano ha dei costi di insediamento, ha dei costi
di collocazione geografica all'esterno dei grandi mercati tali che
una politica industriale regionale richiede di creare condizioni
perché le industrie possano venire e restare, perché possano essere
sostituite quando, nelle vicende sempre più complesse
dell'economia, si verifica chiusura, perché una realtà come quella
della Valle d'Aosta possa, avendo una produzione industriale
diversificata come l'attuale, essere in grado di mantenere un
determinato livello economico facendo fronte alle situazioni che si
presentano e che dipendono da un mercato internazionale su cui non
possiamo intervenire più di tanto.
E' un problema che riguarda l'intero paese Italia e l'intera
CEE, per il quale credo che decisioni semmai vadano prese a questo
livello.
Presidente Ha chiesto la parola il Consigliere Tibaldi.
Tibaldi (Ind) Devo dare atto al Consigliere Dujany, non so se è
un fenomeno dell'ultima ora o se si tratta di un qualcosa del quale
non mi ero mai accorto, ma dal linguaggio usato dall'Assessore
Mafrica, che è squisitamente "politichese e burocratese", sembra
profilarsi quasi una situazione non di disagio o di preoccupazione,
e vorrei citare alcuni passaggi: "In tempi ragionevoli potremmo
arrivare ad una soluzione", sono le classiche frasi di rito che si
pescano dal cassetto quando se ne ha bisogno e si mettono lì da
dare in pasto. Ripeto, a quest'Assemblea forse possono anche essere
bene accette, ma di fronte ad un'assemblea di lavoratori penso che
l'Assessore Mafrica non si sia espresso in questa maniera, facendo
quel ragionamento fondato su una concezione squisitamente
ragionieristica: abbiamo dato 60 miliardi, però la Conner ha
erogato anche 50 miliardi di stipendi. Non so se i dipendenti della
Conner, che sanno che a luglio non avranno più un posto di lavoro,
possono considerarsi soddisfatti di questo ragionamento.
Sono un po' allibito della fiacchezza e della debolezza di certe
posizioni, giocate esclusivamente in difesa da parte dell'Assessore
su questa vicenda triste a cui tutti guardiamo con notevole
preoccupazione.
Si parla di 5 richieste, anche questa è un'altra formula
standard che viene utilizzata nei momenti di convenienza. Mi
vengono in mente quelle richieste che sono state avanzate e delle
quali l'Assessore mi parlò circa un anno fa relativamente alle
sorgenti Monte Bianco; un'altra bella cattedrale che è lì, la posa
della prima pietra è stata fatta nel 1988, preelettorale anche
questa, come ricordava prima l'Assessore Louvin, questi momenti di
enfatizzazione preelettorale; nel 1993 la conclusione dello
stabilimento, magari nel 1998 si riesce a concludere i tubi di
adduzione di quell'acqua che sappiamo essere inutilizzabile. E
anche lì era preventivabile e preventivato.
Quindi frasi al vento, frasi che non hanno alcun contenuto
concreto, Assessore Mafrica. E' inutile attaccarsi alla concezione
liberistica; qui bisogna fare i conti con quelle che sono le
responsabilità politiche di chi ha seguito il Dicastero
dell'industria in questi anni e di chi ha compartecipato a queste
scelte che sono senz'altro scellerate.
Si chiederà la restituzione di erogazioni a fondo perso, ma come
diceva prima l'Assessore non sarà un problema per un colosso come
Seagate far fronte a questi minimi valori monetari. Come si
chiederanno gli affitti, ma quali affitti quando sappiamo che i
primi 5 anni dal 1991 al 1996 erano di comodato?
A parte il fatto che mi riserverò di intervenire sulla mozione
proposta da Bich e da Lanièce, volevo smentire due cose.
L'Assessore mi ha tacciato di falsità; adesso gli leggo una
rassegna stampa perché tacciare di falsità alcune dichiarazioni e
non essere supportati dalle prove è facile. Prima dice che non è
vero che c'è crisi nel mercato degli hard disk drive, e poco dopo
viene a dire che momenti di difficoltà legati al mercato ce ne sono
stati. Questa è la prima contraddizione immediata da chiarire.
Nella rassegna stampa del dicembre 1993 l'amministratore
delegato De Marco, con cui l'Assessore ha avuto a che fare,
risponde: "La crisi è generale, anche se ci sono stati altri
periodi negativi per tutti". Allora non possiamo nasconderci dietro
un dito, la crisi c'è stata in quel momento ed ha avuto dei
risvolti sulla produzione e sull'assetto occupazionale e non
possiamo negarlo. Quindi non è che si possa tacciare
superficialmente di falsità qualcuno. Io ho fatto un ragionamento
sulla base di quelle che sono state una serie di vicende che si
sono verificate in questi 5 anni, ed ho chiesto solo all'Assessore
- domanda alla quale ha risposto in maniera sommaria e
appiccicaticcia - se era preventivabile ed era preventivato da lui.
Mi pare che questa risposta non ci sia stata nella sua
concretezza.
Quanto a questa caramellina che viene data delle cinque proposte
che ci sono, quali sono non si sa; sono proposte come quelle delle
sorgenti Monte Bianco? Il fatto di chiedere la restituzione di
alcuni soldi che sono stati erogati è giusto, c'è una violazione di
convenzione, però chi andrà a saziare questa cosa? Quei 200
operai.
Si dà atto che, dalle ore 12,06, assume la Presidenza il
Vicepresidente Aloisi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK