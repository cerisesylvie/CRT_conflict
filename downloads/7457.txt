Consiglio Regionale della Valle d'Aosta - Oggetto del Consiglio n. 1960 del 16 aprile 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1960 del 16 aprile 1986 - Resoconto
OGGETTO N. 1960/VIII - PROBLEMI RELATIVI ALLA LOCALIZZAZIONE
DI AREE PER LO SVERSAMENTO DEI RIFIUTI SOLIDI.
(Interpellanza).
PRESIDENTE:
Do lettura dell'interpellanza presentata dai
Consiglieri Torrione, Pascale e Breuvé:
INTERPELLANZA
Lungo due strade regionali e più specificatamente quella
collegante l'abitato di Variney in Comune di Gignod con il Comune
di Valpelline e quella che da Roisan va verso la frazione di
Porossan nel Comune di Aosta, si possono osservare due discariche
di rifiuti e di residui solidi piuttosto consistenti che
costituiscono un vero affronto non solo all'ambiente circostante ma
un biglietto da visita, sotto il profilo turistico, estremamente
criticabile e deludente per i Comuni interessati.
Ora dal momento che è intollerabile - e purtroppo non è la
sola - una situazione del genere anche alla luce delle numerose
disposizioni di legge regionale sul problema dei rifiuti solidi in
generale e su quello della localizzazione di apposite aree per lo
sversamento e l'abbandono dei rifiuti stessi, i sottoscritti
Consiglieri regionali
INTERPELLANO
l'Assessore competente per conoscere:
a) se le due aree in questione sono state individuate e
autorizzate, ai sensi della L.R. 23.2.1981, n. 14, per lo
sversamento di rifiuti e residui solidi;
b) se i due Comuni di Roisan e di Gignod applicano le
disposizioni della L.R. 16.8.1982 n. 37 sulla raccolta e lo
smaltimento dei rifiuti solidi;
c) quali sono i Comuni della Regione che hanno adempiuto alle
prescrizioni della legge citata al punto b);
d) quale giudizio dà in generale la Giunta regionale
sull'applicazione della legge in questione in considerazione del
fatto che depositi di rifiuti e aree adibite alla raccolta di
autoveicoli destinati alla demolizione caratterizzano in senso
negativo anche zone particolarmente suggestive sul piano
paesaggistico e ambientale;
e) a quale punto sono i lavori di costruzione dell'impianto di
compattazione sito nel Comune di Brissogne;
f) quali provvedimenti intende adottare la Giunta regionale nei
confronti dei Comuni inadempienti.
PRESIDENTE:
Ha chiesto di parlare il Consigliere Torrione,
ne ha facoltà.
TORRIONE - (P.S.I.):
Per formulare questa interpellanza
abbiamo preso lo spunto da due strade regionali: una collegante
l'abitato di Variney con il Comune di Valpelline, l'altra quella
che da Roisan va verso la frazione di Porossan nel Comune di
Aosta.
Abbiamo citato questi due esempi, ma credo che il discorso vada
fatto in maniera più generale, anche perchè ci siamo resi conto che
il territorio della Valle d'Aosta nel suo complesso è disseminato
di discariche di rifiuti. Tutto questo in contrasto con qualsiasi
disposizione di tipo regionale (esistono al riguardo ben due leggi
regionali) e in contrasto con quel riguardo nei confronti
dell'ambiente della nostra Regione che non solo i cittadini, ma
anche i Sindaci dovrebbero avere. Uso di proposito il condizionale
perchè su questo argomento credo che ci sia qualche riflessione da
fare. Non è possibile che se si sono applicate le disposizioni
previste da due leggi (poi sentirò la risposta dell'Assessore al
riguardo), si verifichino continuamente lungo le strade o ai bordi
o nella periferia dei Comuni o degli abitati, situazioni di
assoluta tollerabilità.
In effetti, la legge del 1981, una legge peraltro apprezzabile
che parla della regolamentazione dello sversamento e dell'abbandono
dei rifiuti residui solidi, inizia all'art. 1 con una affermazione
di principio: "Ai fini sia di una migliore conservazione del
paesaggio e del patrimonio naturale sia della salvaguardia della
salute degli abitanti della Regione (...) lo sversamento dei
rifiuti e residui solidi è consentito solo nelle aree o
attrezzature a ciò autorizzate, chiaramente indicate sul terreno
mediante apposite tabelle di segnalazione". Aggiunge sempre l'art.
1: "Le aree, o attrezzature, sono individuate entro nove mesi
dall'entrata in vigore della presente legge, da Comuni singoli, o
associati per l'individuazione di aree comprensoriali, mentre le
tabelle saranno apposte dai singoli Comuni interessati, su parere
conforme degli assessorati regionali...".
Ho potuto notare nei confronti di queste due discariche, che
almeno in una la tabellazione non è presente; ma devo dire che
oltre a questo spettacolo indecoroso dei rifiuti lungo le nostre
strade, ne esiste un altro altrettanto deprimente, che colpisce
tutti i Comuni della Regione, di aree non individuate dai Comuni
dove invece sono state depositate vecchie automobili. Parlo anche
per il Comune di Aosta e per le sue frazioni.
Faccio questa precisazione perchè altrimenti mi si risponderebbe
che prima bisogna guardare ad Aosta ed in effetti sto facendo un
discorso che è legato soprattutto a queste due strade, a questi due
Comuni che ho citato all'inizio ma in effetti la situazione è
generale.
L'art. 25 della L.R. 16.8.1982, n. 37, che reca "Norme per lo
smaltimento dei rifiuti solidi", all'art. 25 recita: "E' fatto
divieto di abbandonare o depositare rifiuti di qualsiasi genere su
aree pubbliche o private, nonchè scaricare o gettare rifiuti nei
corsi d'acqua, canali, laghi, stagni ed altre zone umide. Nel caso
di violazione di detto obbligo, il Sindaco, qualora sussistano
motivi sanitari (...)" deve punire i trasgressori.
Credo che l'Assessorato alla Sanità regionale debba fare una
grossa riflessione su questo argomento, perchè mi pare che le
disposizioni delle due leggi siano ampiamente disattese e a
prescindere da queste due aree di cui abbiamo chiesto se sono
individuate ed autorizzate, abbiamo anche chiesto, ai sensi della
legge 14, quale giudizio dà in generale la Giunta sull'applicazione
delle due leggi, soprattutto di quella della raccolta dei rifiuti,
perchè ci rendiamo conto che anche in questo settore sono pochi i
Comuni che hanno adottato le norme previste dalle disposizioni di
legge regionali e ci interessa sapere quali sono i Comuni che hanno
adottato la raccolta differenziata dei rifiuti solidi urbani.
E' chiaro che tutto questo discorso è legato anche all'impianto
di compattazione che dovrebbe sorgere nel Comune di Brissogne e per
questo motivo richiediamo all'Assessore di darci alcune indicazioni
sullo stato dei lavori.
Infine chiediamo (perchè è su questo che si deve riflettere)
quali provvedimenti la Giunta intende adottare nei confronti dei
Comuni che sono inadempienti di fronte a quelle che sono delle
precise disposizioni che la Regione si è data.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Come premessa generale direi che bisogna
anche tenere in considerazione che la legge 37 dell'82 ha anche una
certa gradualità di intervento, e come termine ultimo si parla di
abolizione di discariche nei diversi Comuni entro un anno
dall'entrata in vigore del compattatore. Ci sono stati poi dei
ritardi (lo dirò anche alla fine dell'intervento) per l'inizio di
questi lavori,dovuti all'esproprio e all'appalto.
Per quanto riguarda in particolare l'interpellanza in oggetto,
comincio a rispondere al primo punto:
a) l'area relativa al Comune di Gignod (località Petit Quart) è
stata individuata con provvedimento dell'Assessorato alla Sanità il
6.8.1982 (prot. 13017/5), e l'area relativa al Comune di Roisan è
stata individuata con provvedimento dell'Assessorato alla Sanità il
15 marzo 1985. Ciò premesso si deve evidenziare che ai sensi
dell'art. 31 della L.R. 37/82 la L.R. n. 14 del 23.2.1981 è stata
abrogata. Tale abrogazione ha valore fondamentale in merito ai
problemi della tutela ambientale in quanto, contrariamente a quanto
previsto dalla stessa legge abrogata, esclude in via di principio
la possibilità di avvalersi in Valle d'Aosta, per lo smaltimento
dei rifiuti solidi, di impianti di discarica, fatta salva la
costituzione di una discarica connessa con l'impianto di
compattazione in funzione dell'utilizzo dei compatti ai fini di
produzione di biogas. Questo è quanto prevede la legge 37/82, art.
21, comma 2°).
Per quanto concerne il secondo punto dell'interpellanza:
b) In merito all'applicazione della legge 37/82 da parte dei
Comuni che si citano nell'interrogazione, si evidenzia quanto
segue:
- da informazioni pervenute in data 26.3.1986 dal Comune di
Roisan, risulta che tale Comune esercita direttamente le operazioni
di raccolta, trasporto e smaltimento di rifiuti solidi e urbani
gestendo direttamente la discarica sopra indicata. In proposito è
da notare che con provvedimento n° 82/83 del 27.9.1983 il Comune ha
deliberato l'estensione della discarica acquistando un ulteriore
appezzamento di terreno confinante con la discarica stessa. Su tale
provvedimento il gruppo di lavoro, formato in base alla legge 37,
per l'applicazione della L.R. n. 37/82 segnalò, con lettera n. 636
del 28.12.1983 alla CO.RE.CO. in sede di istruttoria per il
provvedimento da adottare al Comune, che il provvedimento adottato
non teneva conto delle disposizioni della legge 37.
- quanto al Comune di Gignod, risulta che espleta il servizio di
raccolta e trasporto dei rifiuti solidi urbani attraverso una ditta
autorizzata e che utilizza per lo smaltimento finale la discarica
di Petit Quart sopraindicata. In merito al provvedimento che
disciplina il servizio (la delibera è la n. 185 del 23.12.1985) è
in corso una istruttoria supplementare, richiesta sempre dal gruppo
di lavoro, diretta proprio ad accertare la modalità di gestione
della discarica stessa. Pertanto c'è da parte del gruppo di lavoro
previsto dalla legge 37, una richiesta di maggiori accertamenti sul
modo di gestire questa discarica.
In risposta alla terza domanda dell'interpellanza:
c) la L.R. 37/82, la cui applicazione va integrata con le
disposizioni del D.P.R. 10.9.1982 n. 915 e con quelle del
regolamento del Comitato interministeriale del 27.7.1984 si basa
essenzialmente sui seguenti punti:
- smaltimento differenziato dei rifiuti solidi urbani;
- costituzione di bacini intercomunali di raccolta e
conferimento;
- costituzione di due sottosistemi: uno per il conferimento e la
raccolta facente capo ai Comuni, uno per il trasporto e il
trattamento facente capo all'associazione dei Comuni,
- costituzione dell'impianto di compattazione;
- stoccaggio definitivo dei compatti di discarica di servizio
dell'impianto con utilizzazione del biogas.
La legge prevede altresì disposizioni specifiche per i rifiuti
speciali, tossici e nocivi e per le aree destinate a carcasse (di
cui parleremo in seguito) per veicoli a motore. In particolare la
legge presenta, per quanto riguarda rifiuti solidi urbani,
disposizioni aventi carattere programmatorio. Punto fondamentale
della legge è la costruzione e l'entrata in funzione dell'impianto
di compattazione, rispetto al quale dovranno adeguarsi tutte le
modalità di raccolta, trasporto e smaltimento dei rifiuti solidi
urbani.
Tenuto conto di quanto sopra e considerato il mutamento di
indirizzo del sistema di smaltimento adottato rispetto a quello
precedentemente scelto e poi abrogato, nonchè considerato l'insieme
delle disposizioni sopracitate, l'applicazione della suddetta legge
ha richiesto una gradualità e pluralità di interventi diretti
essenzialmente a tre scopi:
1) porre sotto controllo le operazioni di smaltimento di rifiuti
solidi effettuate nella Regione;
2) preparare il sistema di smaltimento all'applicazione dei
principi e dei criteri tecnici finalizzati alla compattazione;
3) costituire all'interno della Regione strutture che si
occupino permanentemente in maniera interdisciplinare del complesso
dei problemi riguardanti la problematica sanitaria dell'ambiente
nella sua globalità, definendo anche i compiti dell'U.S.L..
Ciò premesso, evidenziato che la prima applicazione della legge
37/82 era stata affidata ad un gruppo di lavoro costituito con una
delibera della Giunta regionale l'11.3.1983, si fa presente che,
per quanto concerne l'attività di controllo, sono stati adottati i
seguenti provvedimenti:
- rilascio di autorizzazioni ad imprese che operano nel settore
dello smaltimento (se volete vi posso elencare anche anno per anno
quelle che sono state. le ditte che hanno avuto l'autorizzazione
per il trasporto dei rifiuti solidi urbani):
RIFIUTI SOLIDI URBANI: ANNO 1983 ditte autorizzate n. 8 (del, n.
4984) ; ANNO 1984 ditte autorizzate n. 15 (del, nn. 3724, 5016 e
6150); ANNO 1985 ditte autorizzate n. 27 (del. nn. 948, 2214 e
4863); ANNO 1986 ditte autorizzate n. 16 (del. nn. 9082/85, 903/86,
1931/86 e 2327/86).
GESTIONE DISCARICHE RIFIUTI SOLIDI URBANI: ANNO 1983 ditta
autorizzata n. 1 (del. n. 4984); ANNO 1984 ditta autorizzata n. 1
(del. n. 5016); ANNO 1985 ditte autorizzate n. 2 (del. nn. 4470,
4471 e 5901); ANNO 1986 ditte autorizzate n. 1 (del. n. 920) per la
discarica di prima categoria di Pontey. E' in corso di istruttoria
il rinnovo di autorizzazione per la discarica di Brissogne.
E' in corso di accertamento la situazione della gestione delle
discariche comunali autorizzate con la legge n. 14/81, il cui
numero è di 40.
RIFIUTI SPECIALI: ANNO 1985/86 ditta autorizzata per il
trasporto n. 1 (del. n. 4844).
RIFIUTI OSPEDALIERI: ANNO 1985/86 ditta autorizzata n. 1 (del.
n. 4862). RIFIUTI TOSSICI E NOCIVI: ANNO 1986 (sempre trasporto in
quanto non abbiamo in Valle d'Aosta una discarica super controllata
per materiali nocivi) ditte autorizzate n. 4 (del. n. 796).
CENTRI RACCOLTA CARCASSE AUTOVEICOLI E/O MATERIALE FERROSO;
A seguito di indagine promossa in data 30.5.1983 (prot. 6194/5)
sono risultati esistenti n. 16 centri comunali di raccolta di cui 3
di proprietà di privati (il censimento è incompleto in quanto dei
Comuni non hanno risposto secondo le schede che la Regione aveva
loro inviato perchè le compilassero); è stato omologato
provvisoriamente il regolamento del Comune di Châtillon per la
disciplina del conferimento della raccolta, del recupero ed
eliminazione dei rifiuti ferrosi esistenti e prodotti nel Comune
(del. 8307 del 31.12.1984); sono in corso di istruttoria le
richieste effettuate da ditte private per la gestione di centri di
raccolta di rifiuti ferrosi e di carcasse di veicoli a motore nei
Comuni di Quart e Montjovet.
- approvazione con deliberazione della Giunta regionale n. 948
del 8.2.1985 della scheda descrittiva per l'autorizzazione ad
operazioni di smaltimento dei rifiuti (tutta una serie di schede
che sono state inviate ai Comuni che dovranno poi rimandare
compilate all'Amministrazione regionale);
- approvazione dei modelli di formulario-tipo di identificazione
per il trasporto dei rifiuti tossici e nocivi e di registro-tipo di
carico e scarico dei rifiuti per le discariche di prima categoria e
dei rifiuti ospedalieri e simili con deliberazione della Giunta
regionale del 5.7.1985, n. 4474. (Il fatto è che per il trasporto
di un certo tipo di rifiuti ci vuole al momento del trasporto una
bolletta di accompagnamento che dica il tipo di rifiuto che c'è e
dove va a scaricarlo; questo per tenere sempre sotto controllo
queste ditte di dove smaltiscono i rifiuti);
- predisposizione e stampa dei registri di carico e scarico
fatta dalla Regione e inviati poi ai Comuni per le discariche di
prima categoria (rifiuti solidi) e dei rifiuti ospedalieri;
- approvazione ed avvio di una indagine conoscitiva per
l'acquisizione di dati qualitativi e quantitativi sulla produzione
e smaltimento dei rifiuti ed agenti inquinanti aventi origine dagli
insediamenti produttivi ubicati in Valle d'Aosta (sono circa 500
insediamenti);
- elaborazione di uno studio per l'accertamento della
potenzialità delle aree e la predisposizione di un piano di
ubicazione dei siti idonei allo smaltimento finale dei fanghi e dei
rifiuti industriali e civili in Valle d'Aosta;
- invio in data 18.3.1986 (prot. n. 22401/5) ai Comuni della
Valle di una scheda informativa sulle operazioni di smaltimento dei
rifiuti solidi urbani che stanno facendo.
Per quanto concerne il progressivo adattamento del sistema di
smaltimento esistenti ai principi e criteri tecnici della L.R.
37/82, oltre ad avere agito con prescrizioni attraverso gli atti di
autorizzazione ed in sede di istruttoria di deliberazioni per la
CO.RE.CO., si è provveduto in via specifica come segue:
- è stato costituito un gruppo tecnico di lavoro per il
coordinamento degli interventi e delle attività per la tutela
dell'ambiente dagli inquinamenti (del. n. 4472/85), modificando ed
integrando il precedente gruppo di lavoro;
- sono state istruite e forniti pareri su n. 32 deliberazioni e
proposte di deliberazioni presentate da Comuni;
- si sono date disposizioni sull'individuazione degli ambiti
territoriali di confluenza della raccolta rifiuti e la
localizzazione delle stazioni di raccolta (nota prot. 12198/5 del
10.1.1984) che dovranno essere fatte a livello regionale;
- è stato istituito con deliberazione della Giunta regionale n.
4069 un corso biennale di formazione professionale per tecnici di
igiene ambientale, attualmente frequentato da sole 12 persone.
Questo gruppo di 23 persone dovrà agire all'interno del servizio
n° 1 dell'Igiene e dell'Ambiente, e oltre a fare una parte di
lavoro di cui parlavamo stamattina per i generi alimentari, dovrà
anche agire in questo settore, prelevando direttamente campioni dal
territorio, con successiva analisi diretta.
Quanto alle strutture interessate permanentemente a tale
problematica, è stato istituito nell'ambito dell'Assessorato alla
Sanità il Servizio della Tutela Sanitaria dell'Ambiente, il quale
opera essenzialmente attraverso il sopracitato gruppo di lavoro, e
sono state indicate nell'ambiente del piano sanitario regionale
1983/85 le competenze dell'U.S.L. in materia di ambiente da
esercitare attraverso il Laboratorio di Sanità Pubblica.
Evidenziata pertanto la complessità della materia, sembra
possibile affermare che i Comuni, rispetto a quanto sopra, stanno
via via adeguando la propria organizzazione di conferimento e
raccolta ai criteri della legge sopracitata. Infatti, la
maggioranza dei Comuni che gestisce indirettamente il servizio di
raccolta e trasporto dei rifiuti si avvale di ditte autorizzate;
non sono state invece costituite altre discariche e la
riorganizzazione del servizio risponde ai criteri del conferimento
differenziato previsto dalla legge. Il completo adeguamento dei
Comuni alla L.R. 37 si avrà quando avremo l'entrata in funzione del
compattatore, l'eliminazione e bonifica di tutte le discariche
attualmente in funzione, le cui due maggiori, quella di Brissogne e
quella di Pontey, stanno già adeguando il loro esercizio alla
finalità della sopracitata legge; devono cioè cominciare man mano
che vanno avanti, un certo lavoro di bonifica. C'è da sottolineare
che quella di Brissogne non ha ancora avuto una ulteriore proroga
di utilizzo in quanto non ha ancora rispettato tutte le condizioni
poste nel 1985 da parte del Gruppo di lavoro.
Tutta la materia sarà affrontata e completata sulla base delle
sopraindicate decisioni assunte con il piano regionale per lo
smaltimento dei rifiuti in corso di elaborazione sulla base dello
schema allegato (che poi farò avere ai Consiglieri del Partito
socialista), osservando che i principi riformatori di tale piano,
in quanto direttamente collegati con i problemi della prevenzione
primaria e quindi con la tutela della salute, saranno posti
nell'ambito del piano socio-sanitario regionale 1986/88.
Arrivando al 4° punto dell'interpellanza,
d) il giudizio pertanto che viene dato sulla legge in questione
e sulla relativa applicazione fatta dai Comuni è positiva, sia
perchè la normativa e gli atti predisposti sono coerenti con i
principi e criteri affermati a livello nazionale e CEE, sia perché
l'attuale e necessariamente parziale, in quanto graduale,
attuazione delle suddette disposizioni ha già dimostrato di
costituire efficace intervento e salvaguardia a tutela
dell'ambiente. E' vero che potremmo avere delle discariche che ci
possono creare dei problemi, è comunque anche vero che una gran
parte sono state adeguate.
Ciò ovviamente non vuol dire che il territorio della Regione è
immune da rischi di inquinamento o che i livelli di controllo
adottati garantiscano dal rischio di tali eventi. In proposito,
infatti, tutti gli elementi indicati stanno ad evidenziare lo
sforzo che si sta facendo per costituire condizioni di controllo
adeguate e rispondenti alle disposizioni tecnico-giuridiche
stabilite e l'impegno per passare da una situazione di controllo ad
una condizione di gestione degli interventi a tutela dell'ambiente
e in via specifica a tutela della salute.
Per il 5° punto,
e) per ciò che riguarda la costruzione dell'impianto di
compattazione si precisa quanto segue:
- la costruzione dell'impianto è iniziata nel mese di novembre
1985;
- attualmente è già stato costruito il capannone (c'è stato un
periodo di chiusura del cantiere dovuto all'inverno) mentre per ciò
che riguarda le attrezzature sono queste attualmente in Inghilterra
e verranno portate in Italia presumibilmente alla fine del prossimo
mese non appena saranno terminate tutte le prove di
funzionalità;
- l'entrata in funzione dell'impianto è prevista per
l'autunno.
Infine, all'ultimo punto,
f) per i provvedimenti da prendere nei confronti dei Comuni o
dei Sindaci, è avviso della Giunta che si debba sollecitare il più
possibile sia l'adozione di soluzioni atte ad adeguarsi alla legge
37, sia il compiere dei controlli più seri sulla modalità di
gestione di queste discariche. Non pensiamo che sia il caso di
cominciare con delle denunzie, purtroppo come è abitudine a volte,
direttamente a livello di Magistratura, ma di intervenire
direttamente nel Comune dando dei consigli su quello che devono
fare e aiutandoli anche per quello che è la questione
amministrativa o legale, consigliandoli sul da farsi.
Si dà atto che alle ore 16,41 assume la Presidenza il Vice
Presidente Franco De Grandis.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Devo ringraziare l'Assessore per
questa sua lunga esposizione, frutto evidentemente di una ponderata
valutazione della nostra interpellanza.
Chiedo cortesemente all'Assessore se mi fa pervenire la risposta
scritta e mi riservo di dare un giudizio successivamente, perchè ho
sentito tante cose ma ho avuto un'impressione (che mi auguro debba
in seguito ritrattare) che tutto sommato l'applicazione della L.R.
37 sia ancora di là da venire. C'è stato uno sforzo da parte
dell'Amministrazione regionale e soprattutto dei Sindaci, però a
distanza di 4 anni dall'approvazione della legge credo che alcune
considerazioni vadano fatte.
Che i Comuni siano ancora costretti a cercare di estendere, per
poi trovare il non assenso da parte del Comitato tecnico,
discariche che non sono accettabili nè sul piano della tutela
ambientale nè sul piano dell'igiene, nè sul piano della sanità,
questo mi fa pensare.
Credo che tutto lo spirito della legge tendesse ad evitare gli
inconvenienti che oggi abbiamo denunciato. Devo dare ragione
all'Assessore quando dice che la legge aveva una sua gradualità di
applicazione: questo è vero e l'atto finale doveva essere l'entrata
in vigore dell'impianto di compattazione, e a quel punto la legge
avrebbe dato i risultati che si prefiggeva. Devo altresì
considerare che c'è ancora riguardo a questo problema molta
disattenzione da parte dei Comuni che in effetti non adempiono
(secondo le stesse affermazioni dell'Assessore per quei due Comuni
che ho citato a titolo esemplificativo) a quelle che sono le
prescrizioni della legge regionale.
Riteniamo che il problema non solo la tutela ambientale, ma
addirittura la tutela della salute dei cittadini. Quindi non appena
avremo a disposizione per una più meditata considerazione gli
appunti che l'Assessore ci vorrà fornire, daremo un giudizio più
approfondito, riservandoci di tornare sull'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK