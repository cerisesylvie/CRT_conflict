Consiglio Regionale della Valle d'Aosta - Oggetto del Consiglio n. 3089 del 6 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3089 del 6 dicembre 2017 - Resoconto
OGGETTO N. 3089/XIV - Ritiro di mozione: "Impegno per la
riapertura del campetto da basket sito in via Antica Zecca della
città di Aosta".
Rosset (Presidente) -
Punto n. 44 l'ordine del giorno.
Per l'illustrazione ha chiesto la parola il Consigliere Padovani;
ne ha facoltà.
Padovani (GM) -
Con questa iniziativa torno a parlare di
un argomento che mi sta molto a cuore. Ritorno al dialogo a due con
l'Assessore Nogara, che così ci ha visti in questi ultimi Consigli,
d'altronde è di sua competenza. Più precisamente si torna a parlare
di spazi pubblici per praticare sport, in particolare del campo da
basket sito in via Antica Zecca, in Aosta; campo da basket che ha
visto un'importante ristrutturazione e, purtroppo, azioni di
vandalismo che hanno rovinato la parte riguardante la sicurezza.
Ora, dalle notizie che ho, questo campetto è stato ovviamente
chiuso da quando ha subito questi atti di vandalismo, e quindi non
è più praticabile da parte delle persone che vorrebbero
utilizzarlo.
Con questa mozione si chiede la riapertura del campo e, se
possibile, di farlo gestire da chi già gestisce il comprensorio
circostante, anche per quanto riguarda la sicurezza. L'idea
potrebbe essere quella che chi vuole utilizzare questo campetto
lascia un documento a chi gestisce il comprensorio circostante,
così da poter anche controllare chi ne usufruisce, che tra l'altro
ha una rete di sicurezza e purtroppo un muretto neanche all'altezza
di un uomo, facilmente scavalcabile da chiunque. Però se fosse
possibile riaprirlo, prevedendo magari la gestione anche della
sicurezza dell'entrata e dell'uscita da parte di chi gestisce il
comprensorio circostante, sarebbe una cosa importante per ridare
uno spazio pubblico alla città e, soprattutto, ai giovani che
vorrebbero fare sport in compagnia.
Presidente -
Non ci sono richieste. Dichiaro chiusa la
discussione generale. Da parte del Governo ha chiesto la parola
l'Assessore Nogara; ne ha facoltà.
Nogara (UVP) -
Prima di rispondere a questa mozione, e
siccome mi ero preso l'impegno nell'altro Consiglio, comunico che è
stata modificata la dicitura per il gioco del calcio in regione
Tzamberlet. È stato scritto in modo positivo che in questo parco è
consentito giocare a pallone in maniera non organizzata (tornei a
squadre) e senza arrecare danni all'area o disturbo alle altre
persone. Questo è quanto abbiamo scritto e poi, se vuole, glielo
faccio avere.
Per quanto riguarda invece il campetto di basket in via Antica
Zecca, anni fa l'Assessorato dell'agricoltura e risorse naturali
aveva realizzato un'area di proprietà regionale, un campo da basket
destinato ai ragazzi più grandi, in modo da incrementare e
differenziare l'offerta di attività e spazi per i giovani. Si sono
mantenuti i giardinetti conosciuti forse meglio come "Sant'Orso"
per i più piccoli, pertanto si è differenziato in questo modo.
Purtroppo l'area è stata sin da subito oggetto di atti vandalici,
tanto da costringere l'Amministrazione regionale ad impedire per un
certo periodo l'accesso e la fruibilità della stessa. È allo studio
una risistemazione dell'area che la renda più visibile, in modo da
disincentivare atteggiamenti inopportuni e dannosi, perché c'è un
muro che impedisce di vedere cosa succede dentro. Si è pensato
all'eliminazione dell'attuale muro di confine che separa l'area
dalla pubblica via e la sua sostituzione con una recinzione,
lasciando così in vista il campo da basket. Nel frattempo,
ritenendo che non fosse giusto continuare a lasciare l'area
inutilizzata, si è provveduto circa un mese fa a riaprire il
campetto da basket, alla cui gestione provvede il personale
regionale di custodia dei vicini giardinetti di via Antica Zecca,
come lei aveva suggerito. Per il momento, fortunatamente non si
sono ancora verificati episodi negativi di danneggiamento o di
cattivo utilizzo dell'area.
A questo punto, le chiederei di ritirare la mozione. Io ho
mantenuto la parola per gli altri giardinetti. In primavera
pensiamo di buttare giù il muro e mettere tutta una recinzione in
legno che sia visibile e, in più, i guardiani dei giardinetti di
Sant'Orso farebbero servizio anche da quella parte.
Presidente -
Ha chiesto la parola il Consigliere
Padovani; ne ha facoltà.
Padovani (GM) -
Come le altre volte ringrazio l'Assessore
Nogara, perché trovo le cose fatte prima di chiederle. Basta
chiedere e l'Assessore Nogara soddisfa! La ringrazio intanto per la
questione di Tzamberlet, per l'impegno che ha già preso ed il
lavoro che sta già avvenendo sul campo di via Antica Zecca. Tra
l'altro non sapevo fosse già riaperto all'utilizzo del pubblico,
quindi - questo è solo un consiglio - sarebbe gradito se magari si
potesse pubblicizzare la cosa, in modo che la gente sappia che è
stato riaperto al pubblico.
Ritiro la mozione perché è superata dai fatti e, devo dire, con
sommo piacere.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK