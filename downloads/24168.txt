Consiglio Regionale della Valle d'Aosta - Oggetto del Consiglio n. 3147 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3147 del 19 dicembre 2007 - Resoconto
OGGETTO N. 3147/XII - Interrogazione: "Corresponsione
dell'indennità compensativa e delle misure agroambientali contenute
nel Piano di Sviluppo Rurale".
Interrogazione
Vista la Deliberazione di Giunta regionale n. 2850 del 12
ottobre 2007 con la quale si impregnavano 7 milioni di euro da
destinare a parziale anticipazione dell'indennità compensativa e
delle misure agroambientali contenute nel Piano di Sviluppo Rurale
2007-2013;
Constatato che il Piano di Sviluppo Rurale è ancora in fase
di negoziazione e che ciò comporterà un allungamento dei tempi di
erogazione da parte dell'AGEA;
Considerato che le risorse anticipate sono state trasferite
ad AREA Vda, ente costituito recentemente, che dovrebbe riassumere
le funzioni oggi spettanti ad AGEA, incluse quelle di organismo
pagatore delle provvidenze relative alle politiche agricole
comunitarie e regionali a favore dell'agricoltura
valdostana;
Ritenuto indispensabile conoscere in modo dettagliato la
situazione odierna e gli ultimi sviluppi;
i sottoscritti consiglieri regionali
Interrogano
l'Assessore competente per sapere:
1) se AREA Vda ha ottenuto, da parte di AGEA, il regolare
riconoscimento per effettuare le erogazioni dei contributi agli
agricoltori valdostani e in caso affermativo in che data e con
quale atto ufficiale;
2) se corrisponde in verità la notizia che AGEA abbia
disposto diversi controlli sulle erogazioni ammesse da AREA Vda e
in caso affermativo quali sono le ragioni di tale attività
ispettiva - informativa e quali risultati hanno dato;
3) se corrisponde a verità la notizia che la Guardia di
Finanza stia effettuando alcune operazioni di verifica negli uffici
AREA Vda sulle procedure di istruttoria e di liquidazione adottate
dall'agenzia stessa e in caso affermativo quali sono stati i
risultati.
F.to: Venturella - Squarzino Secondina - Bortot
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Occorre innanzitutto dare alcune
informazioni di chiarimento alle considerazioni in premessa, anche
se le domande poste non ne sono la conseguenza.
La citata deliberazione di Giunta del 12 ottobre, altro non è
che atto esecutivo di quanto contenuto all'articolo 23 della legge
regionale 15/2007, legge di assestamento, finanziamento degli aiuti
diretti alle aziende agricole per l'attuazione del programma di
sviluppo rurale 2007-2013.
Recita il citato articolo: "La Regione assicura per il tramite
dell'organismo pagatore per le erogazioni in agricoltura per la
Regione autonoma Valle d'Aosta, il finanziamento, per l'anno 2007,
degli aiuti diretti alle aziende agricole per l'attuazione del
Programma di sviluppo rurale 2007-2013". Il bilancio regionale per
il 2007 metteva a disposizione 7 milioni di euro, quindi già nel
mese di giugno l'Amministrazione si era premurata di stanziare una
congrua cifra per far fronte ai possibili inconvenienti
suscettibili di ritardare i previsti aiuti alle aziende
agricole.
La parola utilizzata nell'articolo della legge di assestamento
non è stato "anticipa" ma "assicura", come a dire che
l'Amministrazione ritiene non eludibile la corresponsione degli
aiuti agli agricoltori, al di là dei tempi e delle decisioni
comunitarie. Sappiamo tutti che siamo in una fase di transizione,
quindi di conclusione della negoziazione per quel che riguarda il
programma di sviluppo rurale.
L'affermazione poi che il negoziato in atto comporti un
allungamento dei tempi di erogazione da parte di AGEA è priva di
senso, non avendo AGEA sinora erogato nessun aiuto, neanche per i
PSR regionali approvati a luglio.
Venendo al punto 1, si chiede se AREA VDA ha ottenuto, da parte
di AGEA, il regolare riconoscimento per effettuare le erogazioni
dei contributi agli agricoltori valdostani e, in caso affermativo,
in che data e con quale atto ufficiale. AGEA non deve dare nessun
riconoscimento, perché non esiste alcun meccanismo di
riconoscimento da parte di AGEA. Semmai AREA dovrà ottenere il
riconoscimento come organismo pagatore da parte del Ministero alla
agricoltura, ai sensi del decreto ministeriale 27 marzo 2007, che
dà attuazione al regolamento comunitario 885/2006, che riguarda il
riconoscimento degli organismi pagatori e di altri organismi, e la
liquidazione dei conti del FEAGA e del FEASR. Ricordo che AREA ha
una operatività di appena tre mesi e che la messa a punto della
organizzazione, secondo le norme appena citate, è lavoro lungo e
complesso. Ricordo infine che a norma dell'articolo 8 del citato
decreto ministeriale, le competenze e le funzioni previste dal
regolamento comunitario 885/2006 sono attribuite all'organismo
pagatore con decorrenza dalle campagne agrarie o annualità che
iniziano nell'esercizio finanziario successivo a quello del
riconoscimento. In pratica, se AREA otterrà il riconoscimento
ministeriale entro il 15 ottobre 2008, potrà svolgere tutte le
funzioni previste a partire dal 16 ottobre 2009. Oggi AREA svolge
la funzione definita: autorizzazione dei pagamenti.
Venendo al punto 2, "se corrisponde a verità la notizia che AGEA
abbia disposto diversi controlli sulle erogazioni ammesse da AREA
VDA e in caso affermativo quali sono le ragioni di tale attività
ispettiva - informativa e quali risultati hanno dato", si può
affermare quanto segue: è notizia falsa, né potrebbe essere vera
non avendo AREA ammesso per ora nessuna erogazione per conto di
AGEA.
Venendo al punto 3, "se corrisponde a verità la notizia che la
Guardia di finanza stia effettuando alcune operazioni di verifica
negli uffici AREA VDA sulle procedure di istruttoria e di
liquidazione adottate dall'agenzia stessa e in caso affermativo
quali sono stati i risultati", anche questa notizia è falsa per gli
stessi motivi detti prima, né si vede come possa essere una
notizia, visto che la Guardia di finanza svolge da anni e con
regolarità quasi mensile attività di controllo sugli interventi
finanziati dal PSR presso il dipartimento agricoltura, cui hanno
finora fatto capo.
Presidente
- La parola al Consigliere Segretario
Venturella.
Venturella (Arc-VA)
- Una breve risposta è dovuta alle
risposte, anzi una constatazione è dovuta alle risposte n. 2 e n. 3
che riguardano la domanda se corrisponde a verità. L'Assessore ha
detto no e siamo soddisfatti sia di questa notizia sui controlli
AGEA versus AREA, sia di quelli della Guardia di finanza, perché,
dice l'Assessore, che la Guardia di finanza espleta attività di
controllo praticamente mensile nei confronti dei mandati di
pagamento e delle procedure di istruttoria e di liquidazione.
Questo ci riempie di gioia.
Invece il punto n. 1 intendeva questo: AREA ha ottenuto o no il
riconoscimento? Lei dice che AGEA non deve dare nessun
riconoscimento, ma è AREA che deve chiedere il riconoscimento al
ministero. Questo riconoscimento è stato dato? No, perché lei ci ha
detto... allora le pratiche sono state iniziate, perché lei dice
che è solo da tre mesi che AREA è in piedi, e chiede un po' di
tempo, ma qual è la procedura? Può erogare, può anticipare, può
liquidare, dato che siamo in mancanza di autorizzazione sia che
essa sia data da AGEA sia che venga fornita dal ministero.
Aggiungo una piccola notazione lessicale. Quando diciamo
anticipare, lei invece ha detto assicurare: assicura mediante
anticipo, capisce? Quindi non può essere diversamente che
anticipare, perché se io ho una cambiale che devo onorare, se do al
soggetto del denaro prima che questa scada, assicuro a lui il
denaro, ma attraverso l'anticipo. Quindi non ho ben capito qual era
la motivazione di questa, sicuramente particolare, precisazione dal
punto di vista lessicale: è stata una anticipazione comunque, anche
se è stato un assicurare attraverso l'anticipo.
Prenderemo buona nota delle sue risposte e, se avremo qualche
dubbio, torneremo sul tema il prossimo Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK