Consiglio Regionale della Valle d'Aosta - Oggetto del Consiglio n. 358 del 11 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 358 del 11 febbraio 2009 - Resoconto
OGGETTO N. 358/XIII - Interpellanza: "Cause dell'incidente
verificatosi presso l'Unità di Radiologia dell'ospedale
regionale".
Interpellanza
Venuta a conoscenza che nei giorni scorsi un'anziana signora,
che doveva sottoporsi ad un intervento di radiologia
interventistica, prenotato per le ore 11.30, dopo quattro ore di
attesa, veniva portata nella sala angiografica senza
l'accompagnamento della badante e, in tale ambiente, per una caduta
non meglio definita si procurava gravi fratture e altre lesioni
tali da comportare il suo ricovero in ospedale e una notevole
compromissione del suo stato di salute;
Sottolineata la necessità di fare chiarezza su questo grave
incidente e, più in generale, sull'organizzazione dell'unità
operativa in questione e di testimoniare una tangibile solidarietà
alla vittima di questo spiacevole incidente;
la sottoscritta Consigliera regionale
Interpella
la Giunta regionale per conoscere se intenda:
1) appurare, in collaborazione con l'USL della Valle d'Aosta,
le cause e le responsabilità del grave episodio;
2) acquisire dall'Usl della Valle d'Aosta una relazione
dettagliata sull'organizzazione del lavoro dell'Unità complessa di
Radiologia, anche al fine di conoscere i tempi e i modi di
suddivisione del tempo dedicato all'attività istituzionale e di
quello dedicato alla libera professione per l'azienda nello
specifico settore della radiologia interventistica;
3) fornire alla paziente in questione il patrocinio gratuito
per quanto riguarda la sua tutela legale relativamente
all'incidente in questione.
F.to: Fontana Carmela
Président
- La parole à la Conseillère Fontana
Carmela.
Fontana (PD)
- Grazie, Presidente. Ricordiamo i fatti:
sulle pagine locali del quotidiano La Stampa qualche giorno fa
veniva riportata la notizia di un'anziana signora in fin di vita
per una caduta dalla barella nella sala angiografica della
radiologia dell'ospedale regionale Umberto Parini. Nell'articolo il
figlio testimoniava la lunga attesa, oltre 4 ore, che la mamma
aveva dovuto sopportare pur avendo avuto una regolare prenotazione
per un modesto intervento ambulatoriale. Poco dopo il suo accesso
alla sala interventistica, la paziente a cui era stata rifiutata
l'assistenza dei familiari cadeva a terra e riportava fratture e
contusioni importanti, tanto da dover procedere al ricovero nello
stesso ospedale. Ci troviamo di fronte a un grave incidente dai
lati incerti e poco chiari, la cui dinamica non è stata definita né
sono state individuate le responsabilità da parte dell'azienda USL
della Valle d'Aosta. Su questo episodio noi chiediamo che si faccia
chiarezza senza reticenze e senza accanimento, in modo che rimanga
ai cittadini l'impressione di una sanità positiva e trasparente. In
particolare riteniamo opportuno che l'inchiesta dell'USL, i cui
risultati dovranno essere comunicati alla Commissione regionale
competente, precisi non solo le circostanze e la dinamica
dell'incidente, ma anche evidenzi problemi e responsabilità
organizzative del settore della radiologia interventistica, che
come abbiamo già segnalato con una precedente interpellanza gode di
straordinari compensi per l'attività libero professionale per
l'azienda. Vorremmo cioè capire quando questa attività viene fatta
e come si coordina con l'attività ordinaria e se tutto ciò non sia
correlabile con la snervante e lunga attesa che la paziente in
questione ha dovuto sopportare, o forse anche con qualche lacuna
organizzativa. Riteniamo infine che l'amministrazione regionale
potrebbe prendere in considerazione l'ipotesi di sostenere l'onere
delle spese legali che questa nostra concittadina dovrà
eventualmente sostenere, per il riconoscimento e l'indennizzo dei
danni subiti.
Speriamo che in questo caso nulla sia tralasciato e che
l'episodio venga completamente chiarito e i responsabili
individuati, in modo che situazioni così incresciose non abbiano
più a ripetersi.
Président
- La parole à l'Assesseur à la santé, au
bien-être et aux politiques sociales, Lanièce Albert.
Lanièce A.
- Per quanto riguarda l'episodio la paziente,
purtroppo affetta da Alzheimer e Parkinson, era stata portata in
radiologia per posizionare un catetere venoso centrale per poter
consentire un'idratazione pietosa. Viene inserita in agenda in un
giorno feriale normale, inserita in orario normale e trova la sala
angiografica occupata per altre priorità; la paziente entrata in
reparto alle 14,03, momento registrato di accettazione, termina la
procedura alle 16,53, momento registrato di esecuzione. Viene poi
eseguita la procedura senza problemi sul lettino agiografico, che
non dispone come tutti i letti angiografici di mezzi di
contenzione. Il medico terminata la procedura si allontana dalla
sala, il tecnico di radiologia è intento a liberare la sala dal
materiale utilizzato per la procedura e l'infermiere esegue la
medicazione. Mentre l'infermiere si gira per prendere una garza
necessaria alla medicazione, la paziente cade dal letto
angiografico e i familiari vengono subito informati. Si evidenzia
subito una lesione lacerocontusa sopraccigliare sinistra che viene
subito suturata. Viene segnalato l'evento utilizzando il sistema di
gestione interna della non conformità, il modello aziendale di
segnalazione spontanea degli eventi avversi; naturalmente mi
associo alle scuse che avevo già fatto ai familiari per questo
evento. Per quanto riguarda il punto 2, va premesso che l'unità
complessa di radiologia è forse il servizio che è più interessato
dai due seguenti punti problematici, cioè la crescente domanda di
prestazione di diagnostica nonostante i ripetuti richiami alla
appropriatezza prescrittiva che non riesce ad essere contenuta se
non marginalmente, questo è uno degli impegni che ci siamo proposti
con l'azienda, cioè cercare di far sì che ci sia più appropriatezza
nella richiesta degli esami, soprattutto esami radiologici, TAC,
risonanze magnetiche. E poi va aggiunto l'effetto perverso che sta
aumentando sempre più da noi della medicina difensiva - cioè quelle
richieste da parte dei medici per evitare eventuali azioni legali,
quindi per proteggerci si chiedono sempre più esami, così uno si
copre - che inevitabilmente ha fatto crescere le richieste di
indagini strumentali. A questo si aggiunge che l'unità complessa di
radiologia da anni persegue l'eccellenza nel settore della
diagnostica e della interventistica, investendo ingenti risorse del
parco tecnologico dedicato a progetti informatici innovativi, che
da sempre ha cercato di massimizzare, utilizzando delle proprie
attrezzature, nella ottica di fornire in loco le risposte ai
bisogni sanitari della popolazione residente contenendo il più
possibile i tempi di attesa. Il volume della domanda non può
tuttavia essere esaurito con il solo orario istituzionale né
sarebbe sufficiente incrementare gli organici dei medici e dei
tecnici, in quanto l'utilizzo ottimale delle apparecchiature passa
attraverso un'organizzazione del lavoro scarsamente sovrapponibile
alle articolazioni di turni, cioè uno deve iniziare un determinato
esame che può durare delle ore ed è bene che sia sempre lo stesso
radiologo a seguire l'iter diagnostico.
Ne consegue l'esigenza di richiedere prestazioni aggiuntive con
l'orario supplementare per medici e tecnici. Tenuto conto del
considerevole volume di prestazioni che vengono richieste alla
struttura complessa e al vantaggio economico connesso, si è
ritenuto opportuno concordare con l'
équipe
di ottimizzare la
resa dell'orario istituzionale addivenendo ad un accordo, che di
fatto fa scattare la prestazione aggiuntiva al sopraggiungimento
del 140 percento del tempo di lavoro. Nella pratica l'équipe svolge
già il 144 percento di lavoro senza retribuzione aggiuntiva e
tenuto conto dei tempi utilizzati nel sistema sanitario nazionale.
Oltre alla percentuale scatta la libera professione nell'interesse
dell'azienda prevista anche per il settore angiografico. Per quanto
riguarda il punto n. 3, non esiste una normativa vigente e non
consente in alcun modo la tutela legale gratuita per gli
utenti.
Si dà atto che dalle ore 11,00 presiede il vicepresidente
Lanièce André
.
Presidente
- La parola alla Consigliera Fontana
Carmela.
Fontana (PD)
- Ringrazio l'Assessore per tutte le
risposte che mi ha dato. Sono cose spiacevoli perché so che non è
successo per la volontà - guai se uno pensasse a quello! - però una
maggiore attenzione si dovrebbe dare. Quello che mi chiedevo, visto
che la paziente era affetta da Alzheimer, è perché non si è
lasciato il familiare, essendo soggetti che hanno dei problemi e
che non si rendono conto. Magari in un futuro fare questa
valutazione e lì dove c'è bisogno prestare una maggiore attenzione.
Anche da parte nostra volevamo dare tutta la solidarietà a questa
signora, con gli auguri di una buona guarigione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK