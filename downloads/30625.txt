Consiglio Regionale della Valle d'Aosta - Oggetto del Consiglio n. 335 del 28 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 335 del 28 gennaio 2009 - Resoconto
OGGETTO N. 335/XIII - Interpellanza: "Modalità di
finanziamento delle spese per la realizzazione di un impianto di
innevamento programmato della società Funivie Gran
Paradiso".
Interpellanza
Ricordato che la spiacevole iniziativa inerente il
collegamento ferroviario tra Cogne e Pila che ha comportato spese a
carico del bilancio regionale per diverse decine di milioni di euro
è anche conseguente a pressanti sollecitazioni provenienti dal
comune di Cogne per orientare la trasformazione dell'economia
locale verso il settore turistico a compensazione delle difficoltà
conseguenti alla chiusura delle miniere di Colonna;
Considerato che la società per azioni Funivie Gran Paradiso
ha provveduto alla costruzione di un impianto di innevamento
programmato con una spesa di 3 milioni di euro a totale carico del
bilancio della Regione, in difformità dai limiti stabiliti dalla
legge regionale 18 giugno 2004 n° 8;
Appreso che la predetta società funiviaria di Cogne è stata
spesso oggetto di proteste e di reclami da parte della clientela e
degli operatori turistici che manifestano non poche perplessità sui
metodi di gestione, orientati ad assumere lavori di competenza del
Comune (pulizia strade, sentieri, gestione pista di fondo
eccetera), così da giustificare l'assunzione di personale
altrimenti non necessario ai compiti sociali;
Accertato che le perdite di esercizio della società Funivie
Gran Paradiso nel triennio 2005/2006, 2006/2007 e 2007/2008 sono
state superiori a euro 1,2 milioni per cui i soci (Comune e
Finoasta, per conto della Regione) hanno dovuto procedere alla
ricapitalizzazione della società con conseguenti spese a carico dei
rispettivi bilanci;
Verificato che nella conferma del Consiglio di
Amministrazione, nonostante i deludenti risultati, è stato
riconfermato il vertice aziendale oltre ad un amministratore
comunale con delega ad un importante settore di attività
pubblico;
ciò premesso, il sottoscritto Consigliere regionale
Interpella
il Presidente della Regione per sapere:
1) i motivi per cui l'amministrazione ha ritenuto di
derogare, nei confronti della società Funivie Gran Paradiso S.p.A.,
dalle norme e dai vincoli della legge regionale 18 giugno 2004, n.
8 e quale struttura regionale ha accertato se le spese effettuate
dalla società stessa sono effettivamente riconducibili alla
realizzazione dell'impianto di innevamento, in coerenza con il
progetto a suo tempo presentato;
2) se la società Funivie Gran Paradiso esegue, con il proprio
personale, lavori di competenza del Comune e, in caso affermativo,
se tale procedura è consentita dalle vigenti disposizioni;
3) se il comune di Cogne rimborsa, e in quale misura, alla
società Funivie Gran Paradiso, le spese eventualmente effettuate
per conto del comune medesimo e quale organo è incaricato della
verifica della legalità di dette spese;
4) i motivi per cui la Regione, nonostante i deludenti
risultati di esercizio, non si è opposta alla conferma del vertice
della società.
F.to: Zucchi
Presidente
- La parola al Consigliere Zucchi.
Zucchi (PdL)
- Grazie, Presidente. Le premesse di questa
mia interpellanza fanno riferimento iniziale alla questione nota
del collegamento ferroviario, che tutti noi sappiamo si trova in
condizioni ancora da definire. A questo proposito, Assessore, tengo
a precisare in aula che già da diverso tempo ho richiesto dei dati,
ma non ho ancora avuto modo di vederli... forse sarà stata una
dimenticanza mia. Se non altro, richiedo ufficialmente che sulla
vicenda del trenino di Cogne, che per il momento rimane soffusa, si
prosegua nella commissione così come ho richiesto ed ho sollecitato
al presidente Empereur, perché vengano completati alcuni passaggi
riferiti ad audizioni del direttore dei lavori, del progettistica,
dell'ing. Devoti, che doverosamente dovrebbe venire a spiegare i
motivi che hanno originato questa situazione.
Dicevo che la premessa fa riferimento a questa triste storia,
per evidenziare che il Comune di Cogne non ha avuto negli anni una
posizione secondaria in merito a questa iniziativa. Ricordo che il
Comune di Cogne, attraverso il suo sindaco a vita, ha sostenuto e
continua a sostenere, pur non essendo ancora sindaco, questa
iniziativa, ritenendola esiziale per il futuro di Cogne e per il
necessario collegamento che anche io condivido debba esserci fra il
comune di Cogne e la località turistica di Pila. Proprio per
avvalorare questa tesi, il Comune di Cogne aveva deciso di
sospendere gli investimenti in capo al comprensorio sciistico del
Montzeuc, che dovevano rimanere in fase di sospensione, in attesa
di quello che doveva essere un collegamento che di fatto non è mai
avvenuto. Ciò nonostante invece sono stati portati avanti degli
investimenti in quel piccolo comprensorio che fortunatamente c'è,
perché nel frattempo bisogna dare una risposta a quegli sciatori
che si trovano in quel paese a cui oltretutto sono profondamente
legato, pertanto mi spiace che ci sia e perduri una situazione del
genere, e che progressivamente ha disatteso gli iniziali discorsi,
perché sono stati fatti degli investimenti su seggiovie e su
comprensori, per arrivare all'ultimo dell'innevamento
artificiale.
Allora vengo ai punti oggetto della mia interpellanza, perché ho
l'abitudine di controllare le delibere e di verificarle, anche se
arrivano con una certa lentezza, ma mi piace guardarle con
attenzione, e ho notato che in questa iniziativa di 3 milioni di
spesa per l'innevamento artificiale c'era una discrasia rispetto ai
dettati della legge regionale 8/2004, che prevede un massimo di
contributo dell'80 percento per questi tipi di investimento.
Risulterebbe invece che nella fattispecie sia stata destinata la
totalità dell'investimento, quindi i 3 milioni siano stati pagati
direttamente dalla Finaosta. Allora la prima domanda è:
effettivamente è stato così, questi 3 milioni sono stati destinati
con un intervento al cento percento e per quale motivo si è
derogato alle regole previste da quella legge? E poi, questo
investimento concesso al cento percento è stato destinato
all'innevamento artificiale o ci sono state nel frattempo delle
varianti, come spesso succede, e parte di questi soldi sono stati
destinati ad altri lavori inizialmente non previsti? Quali tipi di
attività ispettive, di controllo, sono state poste in essere da
parte degli organi che sono addetti a queste verifiche? Sempre
riallacciandomi al discorso di Cogne, sembra che quel comprensorio
sia maledetto, perché l'esperienza del trenino, che non ha
evidenziato una grande cura negli anni per quanto riguarda i
controlli e le verifiche, sembra permanere anche in questo tipo di
investimento che è secondario, ma importante, perché si tratta di 3
milioni di euro. Vorremmo sapere se i 3 milioni sono stati
destinati tutti all'impianto di neve programmata.
Ancora: frequentando quella località parlo con delle persone e
molte persone del posto notano che la società Gran Paradiso, che ha
il 51 percento (la maggioranza) da parte del Comune di Cogne e il
49 percento da parte di Finaosta, quindi pubblico, adotta dei
sistemi che sarebbe bene chiarire per quanto riguarda le assunzioni
del personale della società. Vorremmo sapere se è noto
all'Assessore, agli uffici competenti e comunque alla Regione che
la Funivia Gran Paradiso svolge con il proprio personale delle
mansioni che sono più di carattere comunale che di competenza
strettamente funiviaria. Per funiviaria intendo lo sci nordico,
come lo sci da fondo.
Tutto questo, che costituisce una premessa, rientra in un quadro
che tutti voi sapete non è stato certamente definito all'unanimità
da parte degli operatori turistici della località. Notevoli sono
state in passato le proteste e le lettere da parte degli operatori
del luogo, degli albergatori, non solo, anche dei turisti in merito
alla gestione di questo impianto della funivia del Gran Paradiso.
Quindi, visti i risultati che sembrerebbero portare nel triennio a
una perdita di 1,3 milioni di euro - che potrebbero essere definiti
pochi se paragonati ad altri comprensori, ma trattandosi di un
comprensorio molto più limitato sono abbastanza rilevanti - sorge
spontanea la domanda: come mai di fronte a queste cifre la Regione
non ha ritenuto di verificare o dire la sua in merito alla
riconferma di questo vertice, se queste cifre sono confermate?
Questi sono i punti contenuti nell'interpellanza, a fronte dei
quali mi aspetto delle risposte da parte dell'Assessore.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. È
un'interpellanza molto articolata, con delle richieste che
riguardano sia l'attività dell'Amministrazione regionale sia
attività riconducibili al Comune di Cogne, quindi abbiamo dovuto
fare un minimo di raccordo.
Rispetto alla prima domanda, abbiamo la necessità di ricostruire
l'iter amministrativo. Gli interventi di riqualificazione e messa
in sicurezza del comprensorio sciistico di Cogne, gestito dalla
società Funivie Gran Paradiso, realizzati nel corso del 2004,
consistenti nella realizzazione della nuova seggiovia denominata
Bois de Sylvenoire-Crou du Montzeuc, in sostituzione di una sciovia
giunta a scadenza di vita tecnica, e nella realizzazione di un
sistema di protezione dalle valanghe per la messa in sicurezza
dell'impianto stesso, sono risultati indispensabili per la
fruibilità del comprensorio, vista la carenza di precipitazioni
nevose che hanno caratterizzato le ultime stagioni invernali, per
garantire la regolare apertura delle piste e dei relativi impianti
e dotare il comprensorio sciistico di un adeguato impianto di
innevamento programmato.
La società nel corso del 2005, nei termini previsti dalla legge
regionale 8/2004, ha presentato regolare istanza di finanziamento
ai sensi della citata legge regionale, per la realizzazione di un
impianto di innevamento in bassa pressione. La commissione
consultiva di cui all'articolo 8 della legge regionale 8/2004, ha
esaminato la domanda esprimendo un parere negativo dal punto di
vista tecnico, in quanto la soluzione proposta non appariva idonea
al comprensorio di Cogne. Era stato previsto un impianto a bassa
pressione, ritenuto meno efficiente di uno in alta pressione,
tenuto conto delle caratteristiche delle piste. L'iniziativa in
questione per i motivi sopra esposti veniva inserita nella
graduatoria innevamenti, nella categoria G4, fra le iniziative non
idonee, quindi non è stata finanziata ai sensi della legge 8.
La società ha rivisto e adeguato i progetti e ha provveduto
all'ottenimento delle autorizzazioni amministrative, per dare la
possibilità alla società Funivie Gran Paradiso di avviare l'iter
per la realizzazione dell'impianto in questione già nell'estate
2006 e garantire la necessaria copertura economica degli
investimenti previsti. La Giunta regionale, ritenendo tale
iniziativa un valido strumento per il sostegno allo sviluppo
socioeconomico della località, nell'ambito delle proprie competenze
e attribuzioni, nell'ambito della legge regionale 7/2006 (quindi
non della legge 8), ha deciso di procedere all'impegno delle
risorse necessarie alla realizzazione dell'impianto di innevamento
a servizio delle piste di sci da discesa del comprensorio di Cogne.
Quindi non stiamo parlando della legge 8, ma della legge 7, cioè la
gestione speciale. Non è un superamento di una percentuale
prevista, ma l'utilizzo di un'altra legge.
La deliberazione della Giunta 1681/2006 ha autorizzato Finaosta
all'erogazione, previa presentazione di idonea documentazione di
spesa, regolarmente quietanzata da parte della società, del
contributo previsto alla realizzazione dell'impianto di
innevamento; la legge 7 in gestione speciale non ha i limiti della
legge 8. La verifica della documentazione di spesa e il controllo
dei lavori sono affidati al competente servizio di Finaosta,
pertanto noi abbiamo una delibera e Finaosta fa le verifiche di
congruità, ovviamente sulla base delle delibere che sono state
adottate, quindi questa e poi quelle successive.
Per quanto attiene la seconda domanda, se la società Funivie
Gran Paradiso esegue, con il proprio personale lavori di competenza
del Comune e tutta la parte che Zucchi ha presentato, ovviamente
abbiamo dovuto interpellare il Comune e riferisco quanto abbiamo
ricevuto. Il Comune di Cogne ha affidato alla società Funivie Gran
Paradiso S.p.a. i seguenti servizi. Primo servizio: servizi di
manutenzione delle piste di fondo, della sentieristica invernale e
dei servizi annessi in affidamento diretto, in quanto tali servizi
rientrano nelle ipotesi di cui allegato 2b) del decreto legislativo
163/2006 codice dei contratti pubblici, relativi ai lavori, servizi
e forniture. L'amministrazione ha effettuato la scelta circa i
termini per la presentazione delle offerte, seguendo i principi di
cui all'articolo 27 dello stesso codice, che introduce per tutte le
tipologie di contratti pubblici aventi ad oggetto lavori e
forniture servizi, esclusi in tutto o in parte dall'applicazione
del codice, il rispetto dei principi di economicità, efficacia,
imparzialità, parità di trattamento, trasparenza, proporzionalità.
Qua viene citata una sentenza del TAR della Puglia, sezione 2,
33/2007, n. 1333. Occorre evidenziare comunque che lo stesso
articolo 27 del decreto legislativo 163/2006, ai sensi dei commi 1
e 2, precisa che
"l'affidamento deve essere preceduto da invito
ad almeno cinque concorrenti, se compatibile con l'oggetto del
contratto; si applica altresì l'articolo 2, commi 2, 3 e
4".
Altro servizio: servizio di manutenzione della sentieristica
comunale in affidamento diretto ai sensi dell'articolo 125 comma
11, afferente ai servizi in economia, poiché l'affido è inferiore a
20.000 euro IVA esclusa. In ordine alla modalità procedimentale per
l'affidamento dei servizi e forniture in economia l'articolo 125,
comma 11 del codice dei contratti pubblici conferma il regime già
in vigore, con il DPR 384/2001 ed invero, per servizi e forniture
di importo pari o superiore a 20.000 euro e fino alla soglia di cui
al comma 9, l'affidamento mediante cottimo fiduciario avviene nel
rispetto dei principi di trasparenza, rotazione, parità di
trattamento, previa consultazione di almeno cinque operatori
economici, se sussistono tali soggetti idonei individuati sulla
base di indagine di mercato, ovvero tramite elenchi di operatori
economici predisposti dalla stazione appaltante. Per servizi e
forniture inferiori a 20.000 euro è consentito l'affidamento
diretto da parte del responsabile del procedimento.
Terzo affidamento del Comune di Cogne: il servizio di pulizia
delle strade e delle piazze del comune. Detto servizio è stato
affidato mediante procedura in economia per il periodo decorrente
dal mese di maggio 2008 ai sensi degli articoli 22 e seguenti del
regolamento comunale, recante disciplina dell'attività contrattuale
dell'amministrazione dei beni, approvato con deliberazione del
consiglio comunale n. 2/2008; a partire dal 1° agosto 2008 è stato
affidato ai sensi dell'articolo 57 del codice dei contratti
pubblici fino a maggio 2009.
Terza domanda,
"se il Comune di Cogne rimborsa, e in quale
misura, alla società Funivie Gran Paradiso, le spese eventualmente
effettuate per conto del Comune medesimo e quale organo è
incaricato della verifica della legalità di dette spese"
:
sempre interpellato il Comune a tale proposito, il Comune non
effettua rimborsi di alcun tipo, ma adempie alle obbligazioni
nascenti dai contratti di appalto di cui al punto precedente.
Quindi abbiamo gli appalti, paga quanto è il corrispettivo.
Quarta domanda,
"i motivi per cui la Regione, nonostante i
deludenti risultati di esercizio, non si è opposta alla conferma
del vertice della società"
: al di là del fatto che nella sua
illustrazione ha detto che il socio di riferimento è il Comune, che
ha l'onere-onore di avere la maggioranza della società e quindi dà
i riferimenti, la scelta - ma già dalla domanda si intuisce - è una
scelta che ha fatto il Comune e credo sia legittimo che il Comune
esprima i vertici e coloro che devono occuparsi della società. Però
in più le posso dare un'indicazione: lei ha fatto correttamente una
analisi quantitativa delle perdite, ma rispetto a quella società
abbiamo un dato che è interessante e che è quello del disavanzo di
gestione. Ma nell'ambito delle componenti economiche dobbiamo avere
una particolare attenzione alle componenti dei costi, perché è una
società dove tutta una serie di attività ha dei limiti strutturali:
per il fatto che il comprensorio sciistico sia di un certo tipo non
è che può inventarsi dall'oggi al domani una domanda di servizi.
Quindi, particolare attenzione nell'ambito della società è stata
rivolta alla questione dei costi e, se possiamo fare questa analisi
dei bilanci sociali approvati, emerge che da quando l'attuale
vertice della società è entrato in carica (tanto per intendersi il
5 novembre 2005) c'è stato un contenimento delle perdite rispetto
ai bilanci precedenti, nonostante gli investimenti effettuati che
hanno generato un aumento dei costi fissi (ammortamenti) della
gestione sociale. Quindi c'è stata un'attenzione particolare a
contenere gli altri costi, nonostante gli investimenti abbiano
portato a un aumento dei costi fissi, che sono per definizione gli
ammortamenti che sono determinati in percentuale. Sperando di aver
risposto, le lascio poi copia della risposta.
Presidente
- La parola al Consigliere Zucchi.
Zucchi (PdL)
- Certamente in alcuni aspetti ha risposto;
sui punti 2 e 3 visto che i riferimenti legislativi sono ampi e
articolati mi attendo di avere buona nota ed evidenza di quanto
detto, perché non ho potuto annotare quella sequenza di riferimenti
normativi in materia di appalti eccetera...
Marguerettaz (UV)
-
(fuori microfono)
...li aveva
chiesti...
Zucchi (PdL)
- ...infatti li ho chiesti e ben volentieri
li chiedo. Approfitto anche per dire che sarà stata una mancanza
mia, ho fatto un controllo, sui dati del trenino di Cogne non ho
avuto il piacere di avere contezza, si vede che si è persa negli
uffici e magari chiederei che per quanto riguarda i conti delle
spese finora effettuate dal 1980 ad oggi sul trenino di Cogne ci
fosse un aggiornamento e mi fosse data la possibilità di verificare
a che punto siamo.
Invece sul primo punto mi dispiace dover dire, Assessore, che ha
risposto solo in parte. A parte il fatto che c'è un aspetto
politico, ma non dipende certo da lei, che mi preoccupa e che
costituisce un precedente pericoloso, perché il fatto che questo
comprensorio abbia beneficiato di una legge rispetto ad un'altra
costituisce un precedente per cui da adesso in avanti tutti gli
altri comprensori volendo potrebbero adottare questa strategia, per
arrivare al cento percento dei contributi. Mi chiedo qual è la
ratio
che è arrivata a concedere il cento percento di un
investimento che, per sua stessa ammissione, non era stato ritenuto
congruo per la legge precedente, e che invece dopo è stato
finanziato in toto in gestione speciale da parte di Finaosta. Da
adesso chiunque dei comprensori può sentirsi in diritto di chiedere
la stessa procedura, così come ha adottato la funivia Gran
Paradiso: per me questa è una notizia non certo positiva ed è un
precedente molto pericoloso.
Sul punto uno non mi è sembrato di sentire una risposta alla
domanda più precisa; le verifiche, Assessore, io ho fatto
riferimento a quali verifiche e controlli siano stati adottati per
verificare che l'investimento dei 3 milioni sia stato dato per
determinate opere messe in progetto. Su questo ho sentito un poco
di rilascio nella risposta, perché lei ha demandato tutta la
questione a Finaosta. Ovviamente su questo farò un'interrogazione
con risposta scritta a Finaosta per chiedere conto di quali sono
stati i controlli fatti su quel tipo di investimento, poiché non mi
è sembrato di sentire da parte sua una risposta in questo senso,
che era la prima preoccupazione. Vorremmo sapere se effettivamente,
al di là dell'ottenimento del cento percento di finanziamento, i 3
milioni sono stati destinati all'innevamento o ad altre cose. Non
so se sono stato esplicito, quindi su questo vorremmo avere
chiarezza; visto che non l'abbiamo avuta oggi faremo
un'interrogazione con risposta scritta, alla quale nei termini
previsti dal regolamento (30 giorni) auspichiamo di avere la
risposta.
Sui punti 2 e 3 prendo atto dell'adozione di un provvedimento
che non fa una grinza dal punto di vista legislativo, ma che mi fa
un po' sorridere, perché attraverso queste formule sappiamo tutti
come si può interagire, dal punto di vista del Comune che detiene
la maggioranza nella società, per poter fare un certo tipo di
assunzioni un pochettino facili, per ottenere in cambio altri tipi
di servizi, che sono disciplinati certo secondo regolamenti
definiti dalla legge, ma che destano qualche perplessità. Questo è
quello che risulta, perché se le funivie Gran Paradiso eseguono dei
lavori che sono stati appaltati secondo le norme che sono state
definite, è logico anche pensare che attraverso queste formule si
possano creare delle reti che non so fino a che punto siano
eticamente condivisibili.
Sul punto 4, va bene che la maggioranza ce l'ha il Comune di
Cogne, ma non credo che il 49 percento sia una percentuale
trascurabile. Prendo atto che ci sono stati dei miglioramenti e su
questo vorrò vedere i dati se confermano effettivamente un
miglioramento dei conti, confrontati soprattutto alla assunzione di
maggiori costi, pertanto mi riservo di fare le iniziative, ma
preannuncio già l'iniziativa dell'interrogazione con risposta
scritta sulle verifiche, se sono state effettuate, da chi sono
state effettuate su questo tipo di investimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK