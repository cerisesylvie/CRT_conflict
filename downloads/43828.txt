Consiglio Regionale della Valle d'Aosta - Oggetto del Consiglio n. 997 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 997 del 4 novembre 2021 - Resoconto
OGGETTO N. 997/XVI - Interpellanza: "Stanziamento di fondi
nel bilancio di previsione a sostegno del programma strategico
degli interventi di cui alla legge regionale 22/2016".
Bertin (Presidente) -
Possiamo riprendere. Siamo al punto
n. 47 dell'ordine del giorno. Per l'illustrazione, ha chiesto la
parola il consigliere Aggravi, ne ha facoltà.
Aggravi (LEGA VDA) -
È un'interpellanza con cui parliamo
di ferrovia, penso che il 4 novembre ci abbia dimostrato e ci
dimostri sempre l'importanza che la ferrovia ha avuto non soltanto
nella complessiva strategia della Prima Guerra Mondiale ma che ha
nello spostare cose e persone, e forse questo ci dimostra anche
perché spesso alcuni territori si sono sviluppati più di altri.
L'interpellanza pone il suo accento complessivo sulla legge n.
22/2016, quello che per qualcuno riveste una sorta di magia e di
totem
rispetto poi a quello che è stato realizzato, una
legge che prevedeva la presentazione di un programma strategico di
interventi che era articolato in una serie di obiettivi e di
azioni: l'elettrificazione, ammodernare, raddoppiare, velocizzare
la linea ferroviaria Aosta/Ivrea, la riattivazione e il
potenziamento della linea e il servizio ferroviario sulla
direttrice Aosta/Pré-Saint-Didier valorizzando le stazioni
storiche, le potenzialità turistiche, l'integrazione con la linea
Aosta/Ivrea, prospettare le modalità per il reperimento di risorse
finanziarie regionali per partecipare agli investimenti
infrastrutturali assicurandone la sostenibilità nel quadro
complessivo delle finanze regionali, esporre le possibilità di
attingere risorse statali ed europee per il finanziamento delle
opere necessarie al potenziamento ferroviario e la prosecuzione
della linea fino a Courmayeur, coordinare modalità e orari dei
servizi ferroviari e dei servizi di autolinee, evitando
sovrapposizioni, concorrenza e disagi per gli utenti, introdurre il
biglietto e l'abbonamento unico per l'accesso a tutti i mezzi di
trasporto pubblico e individuare ulteriori e precise modalità di
sostegno e promozione all'uso del trasporto pubblico.
È una legge, come sappiamo, che nel complesso ha tutta una serie
di incombenze che ha avuto e avrà nel tempo. Nel 2016 non c'era
ancora l'istituto che sta prendendo forma anche della valutazione
dei risultati delle politiche pubbliche e, considerato che si è
molto parlato, non voglio tornare e non voglio accendere polemiche
o dare possibilità a chi già sui
social
si diverte di
continuo a parlarne, ma penso che possa essere utile fare una sorta
di bilancio e capire cos'è stato fatto, cos'è sul tavolo e che cosa
ci aspetta.
Per questo l'interpellanza chiede al Governo regionale quante
risorse sono state stanziate e effettivamente spese dall'entrata in
vigore della citata legge da parte della Regione, dello Stato,
dell'Europa e di ogni altro ente a favore degli interventi previsti
dalla legge n. 22, quali obiettivi definiti da tale legge sono
stati ad oggi definitivamente raggiunti - e "definitivamente" è
importante sottolinearlo -, se sia intenzione del Governo regionale
stanziare nell'ambito della formazione del prossimo bilancio di
previsione regionale fondi destinati a interventi previsti dalla
legge n. 22 - e su questo penso che chi mi risponderà possa fare
anche un passaggio rispetto a notizie di stampa riguardo alla
presenza di fondi utili in particolare per il punto a) della
finalità della legge in questione - e quante risorse allo stato
attuale delle conoscenze e degli obiettivi già raggiunti sarebbero
necessarie - ovviamente vanno bene delle stime - per il completo
raggiungimento di tutti gli obiettivi fissati dalla legge n. 22,
posto anche che spesso e volentieri parliamo tanto di cifre ma
parlo di stime perché se non si hanno dei progetti definitivi, è
molto complicato poi avere delle valutazioni delle risorse.
Tra le righe, sia parlando del programma strategico della legge
n. 22 che delle domande, il
fil rouge
è quello relativo alle
risorse e ai finanziamenti.
Quando fu presentato e discusso in quest'aula il programma
strategico degli interventi, tra l'altro, un emendamento che
presentammo e che passò era proprio quello anche di prevedere
l'individuazione di altre strade: coinvolgimento dei privati,
l'indebitamento, altre forme di finanza innovativa, perché alla
fine i sogni non hanno limiti di bilancio e invece poi le opere, le
infrastrutture e i servizi hanno dei limiti, perché è facile
realizzare un'opera ma bisogna anche capire se questa sta in piedi,
o un intervento che viene fatto, quindi ricordo il fatto che su
questo programma era stato aggiunto questo aspetto, perché, a conti
fatti, il programma era definito e compiuto, però le risorse erano
incerte e possiamo dire che ormai nella finanza pubblica uno dei
canoni ormai consolidati è che le risorse non sono solo definite ma
sono per definizione incerte.
L'idea quindi è anche capire, ovviamente al di là di quello che
è stato stanziato, che cosa ci manca per arrivare a completare la
legge n. 22 e magari la risposta di questa interpellanza ci potrà
poi anche aiutare a fare delle altre e utili considerazioni
considerato che nel complesso dovremmo anche rivedere, speriamo
prima o poi, la strategia complessiva del sistema dei trasporti
valdostano.
Presidente -
Per la risposta, ha chiesto la parola il
Presidente della Regione.
Lavevaz (UV) -
Prima di rispondere in maniera puntuale
spero alle domande che sono comunque puntuali del collega Aggravi,
credo sia necessario fare una breve premessa.
In primis
la stessa legge n. 22, che risale al 2016, a
cui fa riferimento l'interpellanza, proprio nel suo primo articolo
definisce le finalità della legge stessa, ovvero in generale il
miglioramento del servizio ferroviario e anche il ruolo della
ferrovia nel sistema di mobilità regionale e interregionale.
Secondo, ricordo anche che i punti che sono elencati anche nelle
premesse dell'interpellanza come punti azioni, quindi parte di
questa stessa legge n. 22, sono, come noto, stati approvati da
questo Consiglio nel 2019 nel famoso programma strategico.
L'ultima cosa che ricordo - ma dico cose conosciute e ovvie - è
che l'infrastruttura ferroviaria è di proprietà dello Stato, è
gestita da RFI e quindi la Regione ovviamente non ha un potere
decisionale autonomo in merito agli interventi infrastrutturali.
Questa è una programmazione che deve essere fatta attraverso
un'interlocuzione continua, un dialogo continuo tra la Regione e
l'ente proprietario, l'ente gestore.
Venendo alle risposte, per quanto riguarda la prima domanda,
quindi quante risorse sono state stanziate, effettivamente spese,
eccetera, per quanto riguarda le risorse stanziate, il primo
importo da evidenziare sono i 115 milioni di euro del PNRR, parte
direttamente nel PNRR, parte nel programma strategico che è stato
approvato dallo Stato collegato al PNRR, che sono stati assegnati
all'elettrificazione della linea Aosta/Ivrea che sono stati
confermati da RFI in un incontro della settimana scorsa a cui
abbiamo partecipato.
Per quanto riguarda le risorse già stanziate, il riferimento
sono i 36 milioni di euro a disposizione di RFI sul vigente
contratto di programma con lo Stato. Di questi 2 milioni sono
previsti per l'elevazione di rango della tratta, 5 milioni per
l'implementazione del Sistema di Controllo Marcia Treno, in sigla
SCMT, 21,8 milioni per la realizzazione di movimenti contemporanei
nelle stazioni della tratta, 600 mila euro per la manutenzione
straordinaria di traversine e rotaie sulla tratta
Aosta/Pré-Saint-Didier e 0,43 milioni, cioè 430 mila euro, per la
riclassificazione della medesima tratta.
Rispetto a questi stanziamenti, RFI sta realizzando gli studi e
le progettazioni e sta già realizzando, con ultimazione prevista
per luglio 2022, l'implementazione del sistema SCMT. A questi
stanziamenti vanno aggiunti 1,5 milioni stanziati per lo studio sul
carico assiale della tratta Aosta/Pré-Saint-Didier, risorse in
parte statali in parte regionali, lo studio è stato concluso con
una spesa finale di 160 mila euro. Infine tra le somme stanziate vi
sono 1,9 milioni di euro di risorse regionali per il sistema di
bigliettazione integrato per cui in fase di espletamento la gara
per la fornitura del nuovo sistema di bigliettazione integrato
gomma-ferro e 600 mila euro di risorse regionali per il
prolungamento della tratta fino a Courmayeur per cui è stato
affidato lo studio tecnico ed economico di approfondimento sul
cosiddetto sistema "tram-treno" .
Seconda domanda: quali obiettivi con la legge n. 26 sono stati
ad oggi definitivamente raggiunti, l'unico intervento ad oggi
concluso è lo studio per l'incremento del carico assiale sulla
tratta Aosta/Pré-Saint-Didier e, come detto, altri interventi
importanti e di importo rilevante sono in fase di progettazione e
studio da parte di RFI.
Riguardo alla terza domanda: "se sia intenzione del Governo
regionale stanziare nell'ambito della formazione del prossimo
bilancio di previsione fondi destinati ad interventi previsti dalla
legge regionale n. 22", il programma strategico contiene un'ampia
analisi sulle possibili fonti di finanziamento e anche una loro
specifica individuazione per ciascun intervento, evidenziando che i
principali stanziamenti vanno ricercati nella programmazione
statale trattandosi di bene dello Stato, dati in concessione a RFI
e per il quale ci sono specifici strumenti di programmazione e
finanziamento.
Coerentemente con quanto previsto nel programma,
l'Amministrazione regionale prevede di farsi carico degli
interventi che riguardano il servizio ferroviario e di alcune
analisi e studi direttamente o tramite il cofinanziamento di
attività che sono necessariamente in capo a RFI.
La Regione intende farsi carico, e ha già previsto i necessari
impegni finanziari, del servizio tra Aosta/Pré-Saint-Didier. Non
appena sarà ripresa la linea per una spesa di circa 1,35 milioni
annui, prevede di stanziare nel prossimo bilancio regionale delle
risorse per il progetto di fattibilità tecnica ed economica di un
sistema tram-treno. È stato previsto inoltre di stanziare delle
risorse da utilizzare per il cofinanziamento di studi e progetti di
RFI o per interventi complementari quali individuati dal programma
strategico: per esempio, per cofinanziare la eliminazione dei
passaggi a livello o riqualificazione delle stazioni.
La quarta domanda è quante risorse allo stato attuale delle
conoscenze degli obiettivi già raggiunti sarebbero necessarie. Il
programma strategico ha parzialmente individuato le stime di
massima per la realizzazione di alcuni interventi in esso previsti.
Le stime aggiornate sulla base delle più recenti valutazioni
redatte da RFI, alcuni interventi inseriti nella prima fase
ammontano a circa 404 milioni, pressoché equamente ripartiti tra le
due tratte suddivise nelle tre fasi temporali come segue: prima
fase, breve termine, 214 milioni, seconda fase 55 milioni, terza
fase lungo termine 134 milioni.
Va evidenziato che gli importi indicati non comprendono alcuni
interventi quali, ad esempio, le ulteriori varianti di tracciato
tra Aosta/Ivrea e Torino per i quali non è ancora possibile
definire una stima preventiva.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Vede, Presidente, c'è un verbo che
lei ha utilizzato e che penso che sia fondamentale su due binari,
quindi sfrutto questa visione: cercare, ovvero i finanziamenti
vanno cercati nella programmazione degli stanziamenti di bilancio.
Difficilmente in questo caso penso che chi cerca trova e dall'altra
parte il cercare è anche la soluzione io penso di tutta una serie
di studi che noi possiamo fare per cercare di trovare una quadra o
trovare un senso a tutto questo. C'è una cifra che mi sono segnato,
poi le chiederò gentilmente se mi potrà dare copia solo per non
perdermi le cifre che sono 404 milioni, 404 milioni parametrati al
bilancio della Regione sono tanta roba e anche al bilancio dello
Stato.
Quando prima dicevo e appunto facevo questo parallelismo storico
con la Prima Guerra Mondiale, io penso che se uno fa una ferrovia,
fa un'opera o fa un'infrastruttura, deve capire anche a che cosa
serve, sicuramente non è mai servita e non è mai finalizzata a
un'ideologia. Perché dico questo? Perché io penso che dal 2016 al
2021, e soprattutto nel futuro, dobbiamo farci alcuni ragionamenti
e dobbiamo anche fare alcune considerazioni di utilità e di
costo-opportunità di quello che stiamo facendo perché la mia
preoccupazione è arrivare oggi con dei progetti vecchi. Mi perdoni
ancora il parallelismo storico ma il discorso del Sindaco di Aosta
mi ha ispirato, noi eravamo molto indietro quando scoppiò la
guerra, cioè le ferrovie rispetto alla Francia, alla Germania,
all'Austria e all'Ungheria erano molto indietro; io non vorrei fare
la fine che fra un po' di tempo, con la concorrenza turistica e
quant'altro che abbiamo in giro nelle Alpi, noi siamo ancora lì a
cercare di finire un'opera che ormai è vecchia rispetto a quello
che possiamo fare. Io quindi forse sono troppo legato al
pragmatismo, ma penso che in questa situazione qua, con i chiari di
luna che ci sono e con la possibilità di fare tutta un'altra serie
di investimenti, forse sia il caso di mettere mano e di pensare se
quel programma strategico degli interventi che è stato approvato
valga ancora e abbia ancora senso oggi, perché, ripeto, quando fu
fatto, fu fatto con una finalità più politica che di realizzazione
dell'infrastruttura.
Oggi vediamo che il mondo va in determinate direzioni, noi
rischiamo di perderci. Attenzione, lo dico sempre secondo il
leitmotiv
del cercare, non dico che i 115 milioni del PNRR
per l'elettrificazione non vadano bene, io vorrei vedere il
progetto e la fattibilità del progetto perché ad oggi, ripeto,
ricordo ancora le dichiarazioni fatte tanti anni fa da un
Parlamentare valdostano: "ci sono i soldi per la lunetta di
Chivasso".
Io sono andato all'Università a Pavia e per me Chivasso era una
sorta di Eboli, la conosco benissimo come anche Vercelli, dopo due
anni addirittura a Vercelli che non andavo in un bar e in una
piazza di Vercelli ancora mi conoscevano, sicuramente perché ero un
ottimo consumatore ma anche perché ero fermo e aspettavo le
coincidenze. Quello che voglio dire cos'è? Che non deve essere
l'ideologia che guida le scelte politiche, soprattutto quando si
parla di soldi, ma deve essere la fattibilità e il
costo-opportunità.
Oggi c'è una cifra: 404 milioni più tutta una serie di altre
cose, perché ovviamente queste sono cifre che non tengono conto poi
dei costi di gestione e io direi di sostenibilità visto che
parliamo di un servizio pubblico perché è inutile pensare a
un'economia sostenibile, a uno sviluppo sostenibile se gli
investimenti fatti e soprattutto la gestione di questi investimenti
non è altrettanto sostenibile. Stiamo spendendo male i nostri
soldi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK