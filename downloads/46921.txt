Consiglio Regionale della Valle d'Aosta - Oggetto del Consiglio n. 3269 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3269 del 8 febbraio 2024 - Resoconto
OGGETTO N. 3269/XVI - Interpellanza: "Intendimenti per
garantire una migliore gestione del comprensorio del Weissmatten di
concerto con la società Monterosa S.p.a.".
Bertin (Presidente) -
Punto n. 78. Consigliere Lavy, a
lei la parola.
Lavy (LEGA VDA) -
Ci risiamo di nuovo, perché esistono
comprensori che patiscono le condizioni meteo sfavorevoli ed
esistono anche altri tipi di comprensori che, oltre a queste
condizioni meteo sfavorevoli, patiscono anche certi amministratori.
È il caso per esempio del Weissmatten, ma non solo, di Estoul, di
Champorcher e di Antagnod, tutte sotto la Monterosa Ski. Non è di
certo la prima volta che si parla di questa questione in questo
Consiglio, si contano, si perdono nei conti le iniziative che sono
state portate, ne ho portate diverse, e sicuramente credo che non
sarà l'ultima questa che andremo a discutere oggi, però andiamo un
pochino con ordine per capire un po' cosa sta succedendo a
Gressoney-Saint-Jean.
Come ho detto, lo vediamo tutti, il clima non sta aiutando: le
temperature alte e le finestre di freddo sempre più ridotte portano
a fare in modo che, purtroppo, la condizione di innevamento di
tante piste, di tutte le piste, almeno quella dei piccoli
comprensori, sia messa un pochino in discussione, e questo è del
tutto normale.
Ecco perché, vista questa difficoltà, bisogna avere la massima
efficienza in tutto, perché sembra che soprattutto nel comprensorio
della Monterosa Ski, e soprattutto nel Weissmatten, si voglia quasi
tenere in piedi la stazione con una flebo, ma adesso capiremo il
perché.
È da tanto tempo, da quando si affronta questa questione del
Weissmatten, che si dice che, bene o male, la stazione di
Gressoney-Saint-Jean sarebbe utilissima per le famiglie: questa
solfa dello s
nowpark
da potenziare. Cosa che è stata fatta,
perché lo snowpark è stato potenziato, c'è un nuovo
tapis
roulant
, ma qual è il paradosso? Che se si va su in settimana,
adesso lo snowpark è chiuso e altre volte, anche quando c'era bene
o male gente ed era aperto, non era tutto usufruibile.
Ora è stato posizionato un nuovo tapis che non è mai entrato in
funzione, posizionato storto.
Ora, io non sono di certo un tecnico, però appunto con questa
interpellanza chiedo quanto è costato questo tapis, che è sempre
rimasto chiuso e anche perché comunque sia stato posizionato in
questa maniera. E sono del tutto paradossali le foto delle persone
con il
bob
vicino allo snowpark mentre nello snowpark non
c'è nessuno.
L'altro giorno poi, era ancora mi sembra il 29 di gennaio, con
l'elicottero sono venuti a prendere dei cannoni alla fine dello
snowpark e li hanno portati su in cima alla pista del Weissmatten.
Uno dirà: "Sì, sarà stato fatto per innevare quella parte di
pista", perché la parte sotto la stazione di arrivo non è innevata.
Ma di certo un'operazione del genere non la si fa a fine gennaio -
perché appunto è capitato a fine gennaio - la si fa o a fine
novembre o ad inizio dicembre, tendenzialmente. Però, ennesimo
paradosso, al di là di quell'ultima parte che non rimane innevata,
tutto il resto è innevato, dall'intermedia in su c'è l'innevamento
e c'è la neve. Io ho visto le foto dei mucchi di neve, adesso
ovviamente saranno di certo calati nelle dimensioni, perché nessuno
li ha neanche spianati, però la neve c'è, la neve è stata sparata,
e quindi magari la scusa che potrebbe tirare fuori anche la
Monterosa che non c'erano le condizioni per sparare e tutto è un
po' riduttivo, o che la neve non sia sufficiente, anche lì è un po'
riduttivo, perché prima la si spiana o poi si vede se è sufficiente
o no, non si lasciano solamente i mucchi.
Sicuramente, la questione climatica inficia, ma c'è anche
l'aspetto dell'assenza di un direttore di pista dedicato, perché è
ovvio che chi non è lì, non vede puntualmente le temperature e
magari può decidere di non sparare immediatamente, ma contro questa
tesi della questione essenzialmente climatica, va un po' il fatto
che comunque al lago Gover c'è una pista di fondo, che è più in
basso e molto più al sole rispetto al pendio del Weissmatten che
praticamente è sempre in ombra, e di certo l'impianto di
innevamento di quella pista da fondo non è paragonabile
all'impianto di innevamento del Weissmatten, anche se ha tutta una
serie di carenze, per carità.
Questo fatto di non aprire la parte sopra della pista del
Weissmatten, la Leonardo David, porta ad una ripercussione del
tutto negativa sul territorio, perché comunque, lo vediamo, stanno
cambiando anche i flussi turistici. Ci sono diverse famiglie che
andavano, erano degli
habitué
su quei territori, a
Gressoney-Saint-Jean, e stanno cambiando luogo, e non stanno
andando a Gressoney-la-Trinité, perché qualcuno potrebbe dire:
"Saliranno in su"; assolutamente no, stanno cambiando località,
quindi magari vanno a Torgnon, vanno in altre piccole stazioni,
perché appunto c'è una questione di costi. Lo
skipass
giornaliero al Weissmatten costa 30 euro, se si va più su il minimo
è 60 euro, e non tutti possono permettersi di spendere centinaia di
euro per delle giornate sugli sci. Ovvio che se la parte alta è
chiusa, cosa si può fare?
Le attività economiche danneggiate giù in paese ma attività
economiche danneggiate anche su, perché la Casa Capriata ad oggi
rimane di inverno un punto quasi inarrivabile, se non per atleti,
perché purtroppo della seggiovia di cui è stata fatta la revisione
due anni fa, la parte sopra non è omologata per i pedoni.
Quando si è fatta la revisione, a questa cosa non ci si poteva
pensare? O, comunque, se ora c'è un problema tecnico, perché il
problema è di natura tecnica, è proprio impossibile trovare una
maniera per risolvere questo problema? Secondo me no e non solo
secondo me, perché altri, che comunque un po' di esperienza ce
l'hanno, dicono che se si volesse il problema lo si potrebbe
risolvere.
Passiamo ora alla parte d'interpellanza un po' più gravosa, se
non più grave, perché appunto era il 29 gennaio e la mia
interpellanza era già stata depositata, quindi non potevo
integrarla con ulteriori domande, ma gliene porrò altre, Assessore,
e credo che a queste potrà bene o male rispondere, l'amministratore
delegato della Monterosa Ski, Giorgio Munari, appariva al TGR la
mattina dicendo che si sarebbe fatta una richiesta di un contributo
regionale per la realizzazione di in potenziamento dell'innevamento
di 2.800.000 euro; il pomeriggio dicendo che la proiezione che vede
tra dieci anni del Weissmatten, la caratterizzazione del
Weissmatten, è sul parco giochi e sull'area dei bambini.
Ma bisogna spendere 2.800.000 euro e poi fra dieci anni
chiudiamo baracca e concentriamo tutto sullo snowpark? Non lo so,
allora facciamo una valutazione. Ma le domande che le voglio fare
sono queste: a me risultava che la domanda fosse già stata fatta di
questo finanziamento, poi lei mi dirà di questo contributo.
E quant'è l'ammontare del costo di questo aiuto, di questo
finanziamento? Perché qualche mese fa, in un settimanale locale, la
data è del 9 ottobre, l'ingegner Torretta, sempre della Monterosa,
stimava il costo in 3.700.000 euro, quindi cos'è? 2.800.000 euro o
3.700.000 euro? Tanto per capirci.
Poi, le sembra corretto che si spendano così comunque tanti
soldi per il rifacimento dell'innevamento e poi la prospettiva da
qui a dieci anni sia quella di concentrare il comprensorio del
Weissmatten solamente sull'area del parco giochi e dello
snowpark?
Qualche domanda io me la faccio, perché se si vuole fare quello,
allora è inutile dare 2.800.000 euro; e dall'altra parte, però,
secondo me il problema alla base rimane sempre lo stesso.
Non è un amministratore delegato di una società che decide il
futuro delle piccole stazioni, questo deve essere chiaro. Il futuro
delle piccole stazioni lo decidiamo noi, lo decide questo
Consiglio, lo decide l'Amministrazione regionale, perché qualcuno
gestisce questi piccoli impianti come il proprio orto e non va
bene, perché lì di mezzo ci sono soldi pubblici e ci sono delle
comunità, e noi, tramite la legge che abbiamo votato due anni fa,
abbiamo dato un indirizzo molto chiaro.
Quindi io, assessore Bertschy, oltre alle domande che le ho
posto per iscritto, gradirei che potesse dare qualche indicazione
anche alle domande che ho posto oralmente e che non potevo
presagire che sarebbero uscite.
Aspetto quindi che ci rincuori.
Presidente -
Risponde l'assessore Bertschy.
Bertschy (AV-VdA Unie) -
A differenza sua, io non vivo
delle certezze dell'informatore, quindi la sua illustrazione della
delibera parte da fatti che, immagino, lei abbia potuto rilevare
con qualcuno che sul posto glieli ha forniti, perché non mi pare
che dorma a Gressoney-Saint-Jean. Può salire, ma non può
sicuramente seguire una stagione invernale; quindi ha degli
informatori, correttamente, perché facciamo tutti politica, quindi
sul territorio per fortuna le persone hanno i loro rappresentanti,
i loro riferimenti, che io non ho dubbi di pensare che debbano
essere riferimenti che vogliono lavorare contro - soprattutto in
questo caso - ai progetti.
Io partirò da questo foglio qua, che poi le lascerò, che dice
quanto ha fatto freddo a Gressoney-Saint-Jean dal primo novembre al
29 gennaio, quindi avrà modo di vedere quali sono le giornate di
freddo. Glielo lascio, perché tanto dobbiamo giocare a carte
scoperte, abbiamo talmente parlato di queste cose che direi che
l'ultima cosa che dobbiamo fare è non trovare una buona
collaborazione per cercare di dare delle risposte alla
comunità.
Da quelle finestre di freddo la società ha prodotto il suo
lavoro in una situazione in cui gli impianti d'innevamento sono
quelli conosciuti; la vicenda del Weissmatten è partita, come tutti
sappiamo, dalla richiesta di mantenere in attività la seggiovia. Il
Consiglio regionale, dopo un lungo confronto politico, ha approvato
degli indirizzi al riguardo, sono state fatte le revisioni ma
l'impianto rimane quello che è in termini di infrastrutture,
soprattutto di infrastrutture di innevamento con le sue criticità
attuali.
L'anno scorso, quando è stata data un'indicazione, da parte
anche mia, di lavorare, in particolare per realizzare l'innevamento
della pista del Weissmatten, nel periodo tra l'Immacolata e le
Feste, è venuta fuori una mezza rivoluzione dei commercianti sotto
perché avendo prodotto tanta neve sulla pista, e non avendo potuto
creare le condizioni per lo sviluppo sotto, si sono trovati senza i
servizi che da sempre utilizzano per fare un'attività di tipo
economico in quel periodo, quindi quest'anno si è cercato prima di
dare sviluppo all'apertura degli impianti sotto.
Nelle sue premesse quando lei dice: "Preso atto della situazione
del comprensorio del Weissmatten, praticabile solamente tramite la
pista blu fino all'intermedia tramite la pista dello skilift
Ronken", dimentica che è aperto il parco dell'area principianti di
Sonne, che ha fatto 10.500 primi ingressi, che è parte di quel
comprensorio, quindi direi che andrebbe completata questa premessa
dicendo questo.
Poi dice anche: "Ricordato che è stata sparata neve artificiale
nella parte alta, già all'inizio della stagione invernale, senza
però procedere alla spianatura dei mucchi di neve", quello che mi
riferisce la società, ma è per quello che io dico che, al di là del
nostro confronto qui in Aula, sarebbe interessante mettere i
soggetti intorno ad un tavolo, perché oggi a Gressoney-Saint-Jean
ha anche una rappresentanza nel Consiglio d'amministrazione,
proprio per favorire un miglior dialogo nella società, ci sono
anche persone che rappresentano la comunità, che possono portare la
loro voce, però se ci sono altre persone che possono dare un
contributo, noi siamo qui per unire, costruire e non per
dividere.
Rispetto a questo, la società mi segnala che la parte alta non
era sparata, però, ripeto, io le racconto, visto che lassù non
c'ero.
Per venire alle sue domande, quanti litri d'acqua sono stati
utilizzati per sparare neve artificiale da inizio stagione fino al
giorno di discussione dell'interpellanza e in quali giorni
l'innevamento artificiale abbia funzionato: di solito si parla di
metri cubi, comunque per parlare di milioni di acqua, 19.925.000
litri d'acqua, che sono 19 mila metri cubi, non so dirle se proprio
a ieri, ma comunque gli ultimi giorni.
Si è sparato ogni qualvolta le condizioni di temperatura, di
umidità e vento lo hanno consentito e l'impianto d'innevamento è
stato messo in funzione.
Quando si dice che riguardo all'affermazione che è stata sparata
neve artificiale nella parte alta già all'inizio della stagione
invernale senza però procedere alla spianatura dei mucchi di neve,
si evidenzia che tale affermazione non corrisponde al vero in
quanto l'innevamento è iniziato e si è concentrato nella parte
bassa del comprensorio per permettere l'apertura dello skilift
Ronken, del parco principianti e dello scivolamento di Sonne e solo
successivamente sulla pista Larici della stazione intermedia a
scendere. Si dice anche - questa è una precisazione tecnica che
lascio a verbale - "È opportuno precisare inoltre che, al fine di
chiarire la tecnica di allevamento di una pista, in ogni caso la
spianatura di un mucchio di neve artificiale non solo è ininfluente
riguardo alla quantità di neve prodotta, e quindi disponibile in
pista, ma normalmente, per ottenere migliore qualità della neve in
pista, è meglio lasciar scolare l'eventuale acqua in eccesso nel
mucchio e rimandare la sua spianatura", questo solo per una nota
tecnica.
Relativamente alla domanda 2 (quanto sia costato il nuovo
tappeto dello snowpark e il motivo per cui non sia in funzione), il
tappeto è costato 251 mila euro e al momento non è in funzione
perché la copertura nevosa sulla sua pista non è sufficiente per
l'apertura. La pista verrà dotata di innevamento perché nel
finanziamento che abbiamo dedicato al parco ci sono anche le
risorse per l'innevamento del parco e il perché non è aperto
-
e questo glielo potranno anche raccontare
-
è
perché c'è una lunga azione legata anche al piano regolatore che il
Comune ha fatto con i tempi che ha potuto portare avanti e al
momento mancano le autorizzazioni e il completamento di questo
intervento verrà speriamo fatto, se le autorizzazioni e le varianti
saranno completate, nel corso dell'estate, comunque prima
dell'autunno, di modo che l'impianto possa essere completamente
funzionante.
Rispetto all'ultima domanda, che è tutta politica (quali siano
le intenzioni di concerto con la società Monterosa per garantire
una migliore gestione del comprensorio Weissmatten), noi abbiamo
fatto tutto quanto è possibile e continueremo a farlo come
indirizzo generale e politico, l'ha detto bene lei, qui si è
addirittura costruita una legge per cercare di mantenere
un'attenzione forte rispetto ai piccoli comprensori, di dedicare
delle risorse, abbiamo due leggi che finanziano in maniera diversa
i nostri comprensori, cerchiamo il totale finanziamento. Nel
programma strategico della società sono stati inseriti i progetti
per il potenziamento dell'innevamento anche del Weissmatten, che
saranno poi oggetto di richiesta di contributo, perché la legge
funziona con le richieste che ogni settembre arrivano, verranno
valutate e quindi l'indicazione è il miglior governo possibile di
tutti i piccoli comprensori, compreso il Weissmatten.
Bisogna dire che la Monterosa, di piccoli comprensori ne ha una
grande parte da gestire, e le do dei dati di quest'anno sulla
società: Antagnod sta andando molto meglio degli ultimi due anni,
eppure anche ad Antagnod c'erano stati dei problemi nel passato,
anche lì avevamo raccolto una petizione. Probabilmente le
condizioni di quella stazione sono state particolari e magari anche
in termini climatici. Brusson va peggio, Gressoney-Saint-Jean va
leggermente peggio rispetto a Weismatten, va molto male
Champorcher, dove se non si riuscirà a fare quest'innevamento, le
cose peggioreranno, ma va male anche Chamois rispetto all'anno
scorso, mentre c'è un grandissimo risultato di Crévacol: quest'anno
balza in testa alla classifica e rispetto alle piccole stazioni dà
un grande contributo. Ha avuto il vantaggio di avere delle
bellissime nevicate, il comprensorio sta lavorando bene, offre
un'alternativa e quindi quest'anno, rispetto all'anno scorso e
rispetto all'anno prima, quando aveva fatto, nel 2021-2022, 178
mila euro e nel 2022-2023 293 mila euro, quest'anno è a 484 mila
euro.
Io non credo che La Pila due anni fa volesse mortificare
Crévacol e quest'anno lo vuol favorire, semplicemente ci sono delle
condizioni che a volte cambiano.
Concludo, tanto immagino che non l'avrò convinta completamente,
per dire che, secondo me, dobbiamo ascoltare tutti, ma cercare
anche di favorire un dialogo costruttivo per ottenere il miglior
risultato nell'interesse delle piccole comunità.
Presidente -
Consigliere Lavy per la replica, a lei la
parola.
Lavy (LEGA VDA) -
Mi ha soddisfatto in parte, Assessore,
però dall'altra mi aspettavo che magari mi avesse risposto anche
alle altre domande che le avevo posto a voce che, per carità, non
credevo fossero così impegnative nella risposta, perché appunto c'è
tutta una serie di questioni che comunque continuano a non
tornare.
Per lo
snowpark
, per esempio, di sotto mi chiedono ma
perché non si è sparata tutta la neve per aprirlo tutto e per
aprire anche quel famoso
tapis roulant
? Quella è una
questione.
Per quanto riguarda i mucchi di neve, sinceramente potremmo
andare su, andiamo su, andiamo a vedere com' è la situazione e poi
di certo ci confrontiamo, anche magari con gli operatori turistici
e quant'altro, sapendo benissimo che anche nel nuovo Consiglio di
Amministrazione ci sono delle voci discordanti rispetto ad un certo
il tipo di linea politica o comunque amministrativa della
società.
Ha detto: "Tutto ciò che si poteva fare come Regione l'abbiamo
fatto", perché alla fine l'indirizzo è stato assolutamente chiaro,
quello di sostenere i piccoli impianti, però non è un caso che
comunque tutta una serie di iniziative arrivino qua e riguardino
essenzialmente e solamente alcuni piccoli impianti. O magari gli
abitanti di questi posti sono proprio dei superbi, che credono di
fare meglio qualsiasi cosa, o altrimenti magari qualche problema
c'è. E qualche problema c'è, Assessore, questo lo sa benissimo
anche lei, però mettersi attorno ad un tavolo può servire fino ad
un certo punto, di tavoli sono stati fatti già un sacco, lei ne ha
fatto saltare anche uno riguardo a questa questione, se non ricordo
male, però se gli indirizzi precisi poi non vengono raccolti e non
vengono in qualche maniera portati avanti, qua si crea tutta una
serie di problematiche.
Per quanto riguarda gli informatori, io credo che noi siamo
Consiglieri regionali e quindi ci dobbiamo occupare di tutti i
territori della Valle. Io, pur arrivando dall'altra parte della
Valle, mi occupo anche della Valle del Lys, come di La Thuile,
della Valle del Gran San Bernardo e quant'altro.
Questa iniziativa, credo come anche le altre che ho sempre
portato, ha uno spirito di pungolamento da un lato, ma sicuramente
uno spirito costruttivo, perché di mezzo ci sono delle comunità che
stanno patendo sicuramente. E poi, cosa che dico ai miei
informatori, che comunque una riconversione in prospettiva del
turismo, anche in quelle località, è per forza da fare, perché
comunque non si potrà andare avanti così con tutto questo
accanimento da un lato per quanto riguarda l'innevamento, ma nel
mentre, dato che comunque c'è una legge regionale che sostiene
questi piccoli impianti, l'efficienza deve essere massima, e come
ho cercato di spiegarle, se poi avremo l'occasione, potremmo
organizzare qualcosa lassù, qualche inefficienza c'è, e anche più
di qualche, ci sono alcune cose che non tornano, i gatti lasciati
accesi, le reti montate e rimontate e avanti così.
Che capiti qualcosa non del tutto chiaro è un dato di fatto, se
poi anche la società non ha nessun tipo di problema a dire: "Noi
facciamo tutte le cose in maniera perfetta", lo spieghi a chi si
lamenta, dica: "Guardate, il problema è questo, non possiamo fare
quell'altro", ma questa cosa non è stata fatta.
Se ci fosse buona fede anche da parte della società, credo che
allo scontro non c'era stato modo di arrivarci e non ci si vuole
neanche arrivare, perché comunque lavorare con una parte del
territorio che, bene o male, è contraria a certi tipi di politiche
della società, è ovvio che è difficoltoso, però, sicuramente, su
queste questioni e sui piccoli impianti ritornerò. Alla prossima
puntata!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK