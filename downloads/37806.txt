Consiglio Regionale della Valle d'Aosta - Oggetto del Consiglio n. 1473 del 7 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1473 del 7 ottobre 2015 - Resoconto
OGGETTO N. 1473/XIV - Interpellanza: "Eventuale
riconsiderazione delle restrizioni introdotte per l'attribuzione
del "bon de chauffage"".
Presidente
- Riprendiamo dal punto 16 che avevamo
rinviato per l'assenza giustificata dell'Assessore Donzel...
(brusìo in aula)
...un po' di silenzio per cortesia. La parola al collega
Ferrero.
Ferrero (M5S)
- È un'interrogazione...
(interruzione di un Consigliere, fuori microfono)
...ah no, interpellanza! Va bene, abbiamo risolto.
Presidente
- È un'interpellanza.
Ferrero (M5S)
- ...no, ho trovato...va bene. Se avessi
potuto intitolare quest'interpellanza, l'avrei chiamata: "I ricchi
e i poveri", perché forse sono cambiate le sensibilità, sono
cambiati i tempi, ma bisogna riuscire a capirsi su chi è ricco e
chi è povero, perché, in base all'ultima deliberazione sul
bon
de chauffage
, il nucleo familiare composto da una persona con
16.000 euro di imponibile - quindi di reddito lordo, io ho fatto il
calcolo, me lo sono fatto fare: mi hanno detto che sono circa tra i
1.050 e i 1.150 euro al mese - sarebbe ricco. Ricco perché? Perché
non ha diritto al
bon de chauffage
. Beh, effettivamente
pensando alle spese medie che può avere una persona...e sappiamo
bene che adesso i single sono una realtà, sono una realtà perché ci
sono tante coppie separate, alle volte uno dei due rimane da solo e
deve corrispondere anche gli alimenti all'altro, quindi questo è un
problema che si pone in più. C'è un affitto da pagare che magari è
un nuovo affitto, perché uno dei due ha dovuto lasciare al coniuge
l'appartamento di proprietà. C'è una serie di condizioni che sono
diventate abbastanza diffuse, una volta erano l'eccezione, invece
adesso sono diventate quasi la regola. Io ho parlato, ma sono
convinto che anche altri colleghi avranno avuto modo di parlare con
persone che vivono queste situazioni: genitori separati o comunque
persone che sono da sole e devono sbarcare il lunario. Penso che
anche voi, com'è capitato a me, avrete sentito - e non sono delle
storie da
Libro Cuore
o da intenerimento... - persone che
contavano, a me è capitato, sul
bon de chauffage
per andarsi
a fare l'intervento ai denti, il controllo, che dovevano fare da un
po' di tempo, o comunque per far fronte ad una spesa imprevista che
si era presentata.
Adesso effettivamente il periodo è di vacche magre, perché poi
"vacche magre" è un modo di dire che funziona sempre e solo per
alcuni, perché gli incarichi che vengono dati ai soliti noti ci
sono sempre, gli appalti che vengono dati ai soliti noti ci sono
sempre. Le vacche magre quindi sono per quella parte della
popolazione che costituiva prevalentemente la classe media e che
adesso probabilmente andrà incontro ad un impoverimento che è un
impoverimento ormai senza scampo. Allora, certo, la necessità di
ridurre, ma perché andare in questo senso? Andare cioè a ridurre
per casi che effettivamente sono casi...io non so quale sia la
soglia della povertà, sarà inferiore sicuramente ai 1.000-1.100
euro al mese, però fate il calcolo delle spese medie, fate il
calcolo di un mutuo e capite bene che non si tratta di persone
abbienti.
Allora, al di là di quelle che possono essere le valutazioni,
con l'interpellanza volevamo riuscire a capire intanto quanto
effettivamente si risparmia con quest'operazione - quanto si
risparmia perché è importante la cifra, perché è comunque una
misura, secondo me, odiosa che va a colpire delle persone che non
ne hanno nessuna colpa - e soprattutto quante sono le persone che
sono coinvolte più o meno in questa riduzione, perché dobbiamo
sapere anche se sono 10, 20, 100, 1.000, questo è interessante.
Vogliamo anche sapere perché - questa è una cosa importante -
quante sono le segnalazioni per falsa dichiarazione che sono state
effettuate alla Procura della Repubblica, perché mi è giunta voce
che, come in tutti gli ambienti, in tutti i settori, ci sono sempre
i soliti furbi, quindi c'è la persona che magari ha o dichiarato il
falso, o presentato documenti che non erano veritieri per ottenere
il contributo. Vorrei poi sapere se è stata fatta qualche denuncia
alla Procura della Repubblica per queste persone, oppure se i
soliti furbi devono sempre essere premiati, questo mi
interessa.
L'ultimo è un auspicio, ma, per carità, capisco che
probabilmente è più un sogno...magari un ripensamento sui criteri,
su questi abbassamenti delle soglie di reddito è possibile in
prospettiva? Ci sono dei margini? Pensiamo magari di riuscire a
trovare qualcosa? Queste erano le domande che mi sono posto.
Presidente
- Grazie. La parola all'Assessore Donzel.
Donzel (PD-SIN.VDA)
- Grazie Presidente.
Naturalmente le fornirò puntualmente la risposta a tutte le
richieste che lei correttamente ha fatto. Solo mi preme ricordarle,
collega Ferrero - perché lei solitamente è una persona molto
corretta dal punto di vista formale -, che l'Assessore è andato in
commissione e ha distribuito una tabella con tutti i dati che lei
chiede oggi facendo finta di non averli o che l'Assessorato non li
ha forniti, io li ho forniti. Sono andato in commissione dando la
totale disponibilità, con un dirigente, a spiegare tutte le ragioni
di cui lei giustamente chiede conto. In commissione nessuno ha
avuto la grazia, per un gesto di scortesia nei confronti
dell'Assessore, di dire..."a questo qui non gli chiediamo niente,
lo mandiamo via così" per poi fare le interrogazioni e le
interpellanze, legittimamente, in questa sede, però è inutile
chiedere agli uffici di compilare puntualmente queste tabelle se
poi si fa finta di non averle in questa sede, quindi, correttezza
per correttezza, questo era dovuto.
I limiti dei nuclei familiari
.
Allora, in base alle
dichiarazioni presentate l'anno scorso, noi abbiamo fatto, come ho
spiegato in commissione, un calcolo ipotetico. Da questo calcolo
ipotetico le famiglie che verrebbero escluse con un componente sono
1.254 - basandosi su dati dell'anno scorso, che quest'anno
potrebbero essere diversi - e 309 sono le famiglie escluse per
quanto riguarda i due componenti, parliamo quindi di 1.254 famiglie
su 8.057 e di 309 su 4.600. Per quanto riguarda gli altri nuclei
familiari, le famiglie che hanno quattro figli o cinque figli,
vorrei ricordare che ricevono questo contributo 600 famiglie con
quattro figli...no, anzi con tre figli, le famiglie con quattro
figli in Valle d'Aosta sono 164. Come a dire quindi che il sostegno
alle famiglie, che è una cosa a cui guardiamo con attenzione noi
della maggioranza e mi pare che tutte le battaglie sugli asili
nido, sugli anziani ci vedano convergere su quel punto..."sono
davvero poche quelle che ricevono questo
bon de chauffage
!".
Solo per parlarci chiaro, quindi la maggior parte di quelli che lo
ricevono sono dei nuclei individuali.
Ci chiede:
"
qual è l'esito dei controlli
...". Su
questo sono stati effettuati quasi 1.000 controlli e effettivamente
sono state riscontrate alcune dichiarazioni irregolari: sono
risultate irregolari 65 dichiarazioni. Mi risulta che quasi tutti
abbiano immediatamente restituito l'importo del dovuto scusandosi,
non è che sono tutti banditi i cittadini, alle volte ci sono
proprio degli errori nella compilazione del modulo.
"
Quante segnalazioni sono state fatte alla Procura...
",
alla Procura non sono state fatte segnalazioni l'anno scorso per il
semplice fatto che la Procura il 27 giugno 2013 ha scritto
all'Assessorato che le aveva inviato delle segnalazioni una lettera
- firmata Procuratore della Repubblica Marilinda Mineccia, poi
gliela fornisco - nella quale ha chiesto di non inviare più...di
non fornire segnalazioni, ai sensi dell'articolo 316ter
,
se
la somma indebitamente percepita è inferiore a 3.999,96 euro. I 300
euro quindi sono naturalmente somma inferiore, la Procura ci chiede
di non segnalare questi casi, a cui da quest'anno però abbiamo
deciso di applicare comunque una sanzione, oltre a chiedere la
restituzione, proprio per andare in linea con quello che dice lei,
vediamo di essere seri, però si tratta di fenomeni marginali.
Lei chiede anche: "
se sia intenzione della Giunta
riconsiderare le restrizioni introdotte
", se ci fosse stata
occasione di fare quel dibattito che, mi dispiace, è mancato in
commissione, avrei potuto con più agevolezza, rispetto al tempo qui
a disposizione, spiegarle che il calcolo si basa comunque su una
proporzionalità rispetto alla fascia utenza che ha maggior reddito.
Sono consapevole anch'io che queste fasce sono molto basse. Mi
rendo conto che parlare di una famiglia con tre componenti che ha
un reddito di 33.000 euro è davvero poco, cioè così com'è poco...ci
rendiamo conto di questo, però in questo momento però le risorse a
disposizione sono queste. Le faccio però notare che anche alcuni
indicatori generali che si possono andare a verificare - penso, per
esempio, alle fasce IRPEF per quanto riguarda, per esempio, le
pensioni - sono tutte...due fasce sono al di sotto della quota dei
16.000 euro, quindi rientrano tutte le pensioni minime.
Per quanto riguarda un'indicazione che è stata fatta dal suo
stesso movimento a livello nazionale...insomma, per il reddito di
cittadinanza si parla di 750 euro mensili. Noi quindi siamo al di
sopra di quella soglia, che non è una soglia assolutamente di
ricchezza, ecco, su questo condivido con lei, ma questa non può
essere considerata una soglia che taglia fuori la maggior parte
delle persone, perché stiamo parlando di oltre 6.500 nuclei
familiari da un componente che avranno il
bon de chauffage.
Mi permetto di dire che, grazie all'aiuto che ho più volte detto
degli Enti locali e dello stesso Consiglio che ha riconfermato
questa procedura, è già pronto il primo provvedimento che erogherà,
entro la fine di ottobre, circa 700.000 euro alle famiglie
valdostane, comprese a quelle che hanno un solo componente.
Presidente
- Grazie Assessore. La parola al collega
Ferrero.
Ferrero (M5S)
- Grazie Presidente.
Vede, il fatto che si porti in aula la discussione e i dati,
secondo me, è un valore aggiunto, intanto perché il mio gruppo
consiliare è composto da due persone e per tanto che facciamo
sforzi non possiamo partecipare a tutte le cinque commissioni,
perché siamo in due, le commissioni sono cinque e probabilmente il
dono della presenza multipla è dato solo ad alcune persone, però a
noi questo non è dato. Come dicevo, per me è importante che i dati
vengano portati in aula per un semplice motivo: anche perché le
sedute delle commissioni - noi l'avevamo già chiesto all'inizio
della legislatura - non sono pubbliche e non sono trasmesse
online
; una cosa che, secondo noi, dovrebbe essere
indispensabile, perché in commissione vengono affrontati dei temi e
vengono anche affrontati nel dettaglio, cosa che non è possibile
qui in aula. Da quel punto di vista, quindi io non ci vedo nulla di
particolare e poi penso che chi ha preso determinate decisioni
debba darne conto qui in aula, perché è nell'aula consiliare, nella
quale si parla e poi nella quale anche i cittadini hanno la
possibilità di poi rendersi conto effettivamente delle posizioni,
che devono essere evidenziate alcune cose.
In questo caso le mie perplessità sinceramente permangono,
perché, secondo me, si poteva fare uno sforzo sicuramente
superiore, soprattutto perché in alcuni campi, quando ci sono le
emergenze, gli sforzi si fanno e forse quando vedo...ho visto
passare pochi giorni fa quella delibera in cui la Giunta regionale
va a prendere 189.000 euro dal capitolo degli stipendi dei
dipendenti regionali per esigenze di cassa per pagare le indennità
al Presidente e agli Assessori...beh, dico: avete fatto una scelta
di priorità e questo deve essere chiaro a tutti i cittadini.
Presidente
- Punto 26 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK