Consiglio Regionale della Valle d'Aosta - Oggetto del Consiglio n. 811 del 21 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 811 del 21 luglio 2021 - Resoconto
OGGETTO N. 811/XVI - Interrogazione: "Determinazione del
fabbisogno di medici di base per il presidio dell'intero territorio
valdostano."
Bertin (Presidente) -
Punto n. 15 all'ordine del giorno.
Risponde l'assessore Barmasse.
Barmasse (UV) -
La prima domanda: quanto incideranno i
prossimi pensionamenti e/o trasferimenti volontari sull'attuale
organico dei medici di base valdostani? I medici di assistenza
primaria attualmente in numero di 79 nel territorio regionale,
compresi i provvisori, cessano di ufficio per raggiunti limiti di
età anagrafica, ovvero all'età di 70 anni. In questo caso si
possono monitorare le carenze nel prossimo triennio: anno 2021 un
medico, anno 2022 due medici, anno 2023 quattro medici.
Contrariamente, non è invece possibile effettuare un monitoraggio
delle situazioni che si vengano a creare nel caso in cui i medici
decidano di trasferirsi volontariamente in un'altra regione o
richiedano il pensionamento anticipato. Infatti, ai sensi
dell'articolo 19 comma 1 lettera C dell'accordo collettivo
nazionale per i rapporti con i medici di medicina generale vigente,
i medici sono tenuti a dare un preavviso all'azienda sanitaria di
almeno un mese in caso di trasferimento volontario, di almeno due
mesi in tutti gli altri casi.
Qual è il fabbisogno attuale dei medici di base ai fini della
copertura del territorio valdostano? Il fabbisogno dei medici di
assistenza primaria è calcolato sulla base del cosiddetto rapporto
ottimale, che il contratto nazionale vigente stabilisce in un
medico ogni mille abitanti residenti, demandando tuttavia alle
Regioni la possibilità di definire un diverso rapporto in
considerazione delle particolarità orografiche dei propri
territori. Per la Regione autonoma Valle d'Aosta tale rapporto è
stato definito in un medico ogni 1.200 residenti, dall'articolo 23
dell'accordo integrativo regionale n. 1451 del 19 maggio 2006, al
fine di assicurare un'adeguata assistenza primaria alle zone
montane della regione. Si evidenzia inoltre che, come stabilito
dalla CN vigente, ogni medico può acquisire individualmente un
numero massimo di scelte assistiti pari a 1500 unità, con la
possibilità di incrementare ulteriormente il massimale individuale
sia per effetto della deroga relativa alle ricongiunzioni
familiari, massimo 5 percento, sia per effetto delle scelte
temporanee, cioè cittadini italiani domiciliati in Valle d'Aosta o
comunitari o extracomunitari non in possesso di attestato di
soggiorno permanente. I medici, a ogni modo, possono sempre
autolimitare il proprio numero di scelte nel limite del citato
rapporto ottimale pari a 1200 assistiti tra i residenti.
La terza domanda: quanti posti sono stati banditi ai fini della
copertura del relativo fabbisogno? Sulla base di quanto illustrato,
nell'anno in corso sul bollettino ufficiale della Regione, cioè sul
BUR n. 24 del 18 maggio 2021, sono stati pubblicati quindici posti
vacanti su tutto il territorio della Regione Valle d'Aosta. Con
determinazione del direttore dell'area territoriale dell'azienda
USL della Valle d'Aosta n. 592 del 5 luglio 2021 è stata approvata
la graduatoria degli aspiranti all'assegnazione di dette zone
carenti, per le quali a oggi non si è ancora concluso l'iter di
assegnazione dell'incarico.
Per completezza informativa evidenzio, inoltre, che poiché non è
stata presentata richiesta di assegnazione prioritaria nell'unico
ambito territoriale del distretto 3, cioè della sede di Châtillon,
al fine di garantire l'assistenza e la scelta ai cittadini ivi
residenti, anche a seguito delle dimissioni volontarie di un medico
di assistenza primaria ivi operante, la Giunta regionale, con DGR
867 in data 12 luglio 2021, ha autorizzato l'ulteriore deroga in
aumento del massimale individuale dei medici di assistenza primaria
operanti nel distretto di cui trattasi fino a un massimo di 1700
assistiti per medico, ciò fino all'assegnazione di un incarico a
tempo indeterminato e comunque per un periodo non superiore a mesi
sei, come previsto dal contratto nazionale. Tale DGR ha altresì
stabilito che, nel caso si presentasse la necessità, l'azienda USL
è tenuta ad avviare le procedure stabilite dal contratto nazionale
per l'assegnazione dell'incarico a medici iscritti e frequentanti
il corso triennale di medicina generale nella regione, i quali
hanno manifestato l'interesse, all'atto della pubblicazione delle
zone carenti e che ai sensi delle disposizioni nazionali possono
essere incaricati solo in via residuale.
La domanda n. 4: a quanto ammonta l'attuale retribuzione
corrisposta ai medici di base? Al medico di assistenza primaria
spetta una quota capitaria annua lorda per assistito pari a euro
42,98, articolo 59 della CN vigente, evidenziando che, come
premesso, ogni medico può acquisire fino a 1500 scelte alle quali
si possono aggiungere ulteriori assistiti per effetto delle
eventuali deroghe per i ricongiungimenti familiari o per le scelte
temporanee. Oltre alla quota capitaria, sono riconosciuti i
compensi aggiuntivi sulla base sia degli accordi collettivi
nazionali sia degli accordi integrativi regionali, che rendono
quindi i compensi variabili in base alle attività aggiuntive e al
numero delle prestazioni che i medici di assistenza primaria
erogano. A titolo di esempio, comportano compensi aggiuntivi, ai
sensi della CN, gli assistiti in carico sopra i 75 anni o minori di
14 anni e, ai sensi degli accordi integrativi regionali, comportano
compensi aggiuntivi l'attività di medico di struttura, di
vaccinazione, la prestazione dell'attività professionale
nell'ambito di forme aggregative, le attività svolte in zone
disagiate, disagiatissime, eccetera. Per completezza informativa, a
titolo esemplificativo, sulla base di quanto premesso e delle
informazioni e dei dati forniti dalla azienda USL, informo che un
medico di assistenza primaria che svolge l'attività singolarmente
con circa 1300 assistiti in zone disagiate e disagiatissime, tipo
Chamois, come stabilito dall'accordo integrativo regionale 4947 del
1997, con assistiti sia over 75 sia under 14, con prestazioni di
assistenza domiciliare integrata e programmata nei confronti di
pazienti non deambulabili e nei confronti di pazienti ospiti in
residenze protette, con indennità informatica e l'effettuazione di
prestazioni sanitarie quali vaccinazioni e rimozione di punti e
suture, percepisce un compenso mensile netto di circa 5 mila euro,
lordo circa 8 mila. Un medico di assistenza primaria che svolge
attività in forma aggregata di gruppo con altri colleghi, con circa
1600 assistiti in zone disagiate, con assistiti sia over 75 sia
under 14, con prestazioni di assistenza domiciliare integrata e
programmata nei confronti di pazienti non deambulabili e nei
confronti di pazienti ospiti in residenze protette, con indennità
informatiche e l'effettuazione di prestazioni sanitarie quali
rimozione di punti di sutura e test antigienici rapidi per la
ricerca di Sars-Cov-2 presso il proprio studio, percepisce un
compenso mensile netto di circa 7 mila euro, lordo circa 10
mila.
Presidente -
Per la replica consigliere Aggravi.
Aggravi (LEGA VDA) -
Grazie assessore della risposta e
anche dell'esemplificazione finale, che forse è la risposta più
utile per comprendere al meglio quella che era la quarta domanda.
La questione dei medici di base spesso viene data per scontata
negli interventi, nelle valutazioni che vengono fatte sul sistema
sanitario, e probabilmente ci concentreremo su quello che è il
futuro ovviamente della sanità ospedaliera, ma sappiamo che il
medico di base è il primo baluardo a evitare o comunque a prevenire
anche poi una ricaduta sulle strutture ospedaliere.
A tal riguardo, se da un lato giustamente abbiamo una
comprensione complessiva di quello che potrà essere, e lei
giustamente ci ha dato una visione triennale, dei prossimi
pensionamenti e non possiamo ovviamente valutare quelle che sono le
dimissioni, perché la vita di ognuno appunto è in mano a ognuno
medesimo, però è bene comprendere il perché ci sono ovviamente
delle situazioni di difficoltà, che sono dovute all'erogazione
spesso di servizi o comunque di un'assistenza che spesso e
volentieri è stata messa in difficoltà, sicuramente dal Covid,
sicuramente da una serie di fattori, ma che rischia di aumentare
poi la spesa io dico del livello successivo e quindi della parte
ospedaliera.
Io mi auguro che ci siano e ci saranno delle ulteriori
iniziative a supporto della medicina di base, tenuto conto che
nella scorsa legislatura si parlava spesso di quello che poteva
essere il potenziamento in alcune aree, soprattutto quelle
turistiche, perché anche lì è un dato che diamo per scontato, ma
c'è un certo mercato di turismo che guarda anche tra i vari fattori
di scelta, soprattutto nella parte est del mondo, quella che è
anche l'assistenza ospedaliera. Quindi sicuramente bene un
potenziamento e non un abbandono delle zone più isolate, lei faceva
l'esempio di realtà come Chamois ma ce ne sono tante altre, ma
dobbiamo capire perché c'è un problema legato alla medicina di
base.
Dall'altro lato ci auguriamo che ci possano essere dei
meccanismi di assistenza maggiore che riguardino non soltanto il
domicilio ma, ripeto, quelle che possono essere delle cure e
un'assistenza che impedisca poi un passaggio successivo, per
motivazioni che non sono legate magari alla patologia o
quant'altro, ma ad un peggioramento delle condizioni del soggetto,
che fanno sì che dal primo livello si passi poi ad appesantire
l'assistenza sull'ospedale; io dico per semplicità l'ospedale,
perché su case di cura e quant'altro avremo modo poi di parlarne
quando si parlerà del piano della salute.
Questo è importante, perché altrimenti tutta una serie di
discorsi su quello che riguarda la prevenzione e soprattutto il
primo presidio e la prima conoscenza di quelli che sono poi gli
utenti della sanità è comunque dato e dovuto ai medici di base.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK