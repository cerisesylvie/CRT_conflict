Consiglio Regionale della Valle d'Aosta - Oggetto del Consiglio n. 2288 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2288 del 22 ottobre 1986 - Resoconto
OGGETTO N. 2288/VIII - MANCATO RILASCIO DA PARTE DELLA
PRESIDENZA DELLA GIUNTA REGIONALE DI PARERI LEGALI RELATIVI AL
CONTENZIOSO PER LA REVOCA DEL COMMISSARIO REGIONALE PRESSO LA CASA
DA GIOCO DI SAINT-VINCENT. (Interpellanza).
PRESIDENTE:
Do lettura dell'interpellanza presentata dal
Consigliere Aloisi:
INTERPELLANZA
Ricordato che
in data 24.6.1985 il sottoscritto
Consigliere regionale aveva inoltrato regolare richiesta al
Presidente della Giunta al fine di prendere visione di un parere
dell'Avv. Celestino Biagini di Roma, in merito ad una sentenza del
T.A.R. nei confronti del Commissario Eraldo Maganone costato alla
Pubblica Amministrazione lire 3.840.000.
Evidenziato
che
anche alla luce di recenti episodi
riguardanti incarichi giudiziari-amministrativi dati allo stesso
Biagini con notevoli e sproporzionati corrispettivi sembrano non
aver ottenuto risultati positivi per la Regione.
Ricordato
che
nella mia precedente richiesta volta
ad ottenere il parere dello stesso avvocato, il Presidente della
Giunta rispose testualmente: "si comunica che questa Presidenza,
anche a seguito dell'acquisizione del parere del sig. Segretario
generale, ritiene di non poter fornire copia dell'atto richiesto in
considerazione della natura riservata dello stesso".
il sottoscritto Consigliere regionale del M.S.I.-D.N.
INTERPELLA
il Presidente della Giunta regionale per conoscere i reali
motivi che hanno indotto ad un simile comportamento, e rinnova
ancora una volta la richiesta per l'acquisizione dei pareri sia
dell'Avv. Biagini di Roma, che di quello del Segretario generale,
in quanto, essendo stata utilizzata "pecunia pubblica", tali
documenti debbono essere portati a conoscenza del Consiglio
regionale.
PRESIDENTE:
Illustra l'interpellanza il Consigliere
Aloisi ne ha facoltà.
ALOISI (M.S.I.) -
Vorrei iniziare l'illustrazione di
questa mia interpellanza con una domanda, che pongo innanzitutto a
me stesso e poi ai colleghi Consiglieri, ed è la stessa domanda che
questa mattina ha posto il Consigliere Mafrica: cosa ci sto a fare
in quest'aula?
Mi spiego meglio. Cosa ci stiamo a fare in quest'aula nel
momento in cui non siamo in grado, o non possiamo prendere visione
di certi documenti che ci interessano in qualità di membri della
Commissione di inchiesta sul Casinò, non potendo quindi svolgere
fino in fondo il nostro lavoro, e soprattutto il nostro dovere?
Mi riferisco ad una relazione che viene data con delibera n.
2673, dove viene dato incarico di consulenza allo studio legale
Celestino Biagini di Roma, in merito ad un ricorso del T.A.R.
proposto dal Commissario Manganone.
Questa delibera richiede un parere a questo avvocato e il costo
della parcella è di lire 3.840.000. Il sottoscritto in data
10.6.1985 aveva inoltrato regolare richiesta al Presidente della
Giunta, al fine di prendere visione (come ritengo sia mio diritto)
del parere dell'Avv. Biagini che è costato alla collettività
valdostana quasi quattro milioni.
In data 24.6.1985 il Presidente mi risponde con una lettera con
cui mi informa che "con riferimento alla nota della SS.VV. in data
10.6.1985, relativa all'oggetto, si comunica che questa Presidenza,
anche a seguito dell'acquisizione del parere del sig. Segretario
generale, ritiene di non poter fornire copia dell'atto richiesto,
in considerazione della natura riservata dello stesso".
In data 30.12.1985 ripresento la medesima richiesta con una
interrogazione con risposta scritta, in cui mi rivolgo al
Presidente della Giunta per conoscere la relazione dell'Avv.
Biagini, autorizzato con prot. n. 2636, in data 13.3.1985, di un
incarico di consulenza o parere su una sentenza del T.A.R. Chiedevo
inoltre il numero globale dei ricorsi o controricorsi seguiti
dall'Avvocatura di Stato per conto della Regione Autonoma Valle
d'Aosta nella vertenza con il Commissario Eraldo Manganone, sia al
T.A.R. che al Consiglio di Stato, ed il perchè l'Avvocatura non ha
seguito tutti i ricorsi fatti a quanto sembra da professionisti non
locali.
Mi viene data una risposta scritta, dove mi si dice: "La
relazione dell'avv. Celestino Biagini, richiesta con nota in data
13.3.1985, è un parere interno, riservato della Presidenza della
Giunta. Il consulente, in detto parere, indica all'Amministrazione
i provvedimenti da adottare nei confronti del ricorrente, sig.
Eraldo Manganone, in base alle indicazioni contenute nella
sentenza".
In pratica mi si dice che non posso prendere visione di quel
parere che è alla base della procedura avviata ed inoltrata nei
confronti di tutta l'inchiesta riguardante il Commissario
regionale.
Inoltre mi si dice che "la Giunta regionale ha affidato la
rappresentanza e la difesa della Regione all'Avvocatura dello Stato
nei seguenti ricorsi ....". Segue un elenco di ricorsi da parte
dell'Avvocatura di Stato.
Avevo chiesto quali erano i ricorsi fatti dai consulenti
privati, in modo particolare dall'avv. Biagini; c'è una sfilza di
ricorsi (di cui vi risparmio lettura) fatti dall'avv. Biagini, dove
un paio sono stati persi, alcuni sono stati parzialmente persi, uno
è ancora in corso, un altro è stato respinto. Questa è la sfilza
dei ricorsi fatti da un avvocato per conto dell'Amministrazione
regionale nei confronti del caso Manganone.
A questo punto faccio alcune brevi considerazioni. Il Presidente
della Giunta decide di chiedere un parere allo studio Biagini di
Roma, in contraddizione con quanto aveva dichiarato nella delibera
n. 8084, del 14.12.1984, dove riafferma testualmente: "Considerato
che non vi sono motivi specifici di avvalersi del patrocinio di
liberi professionisti" - quindi alcuni mesi prima esclude di
avvalersi dei liberi professionisti -"ritenuto di affidare la
difesa e la rappresentanza della Regione all'Avvocatura dello
Stato, ad unanimità di voti favorevoli delibera di ricorrere al
Consiglio di Stato, tramite l'Avvocatura di Stato".
Quindi chiedo al Presidente della Giunta di sapere innanzitutto
chi ha suggerito il nominativo di questo alto rappresentante del
Foro Forense di Roma, cioè di questo avvocato, se è possibile
saperlo. Vorrei inoltre conoscere come mai è mancata la fiducia
negli organi dello Stato, non avvalendosi più del patrocinio
dell'Avvocatura di Stato, oltretutto non avvalendosi neanche dei
nostri pur bravi avvocati valdostani, i quali sarebbero stati
comunque ben lieti di poter ricevere non dico la decima parte, ma
la centesima parte in un anno di quei 300 milioni circa che ha
ricevuto l'avvocato Biagini con il risultato, alquanto
sconcertante, di perdere quasi tutti i ricorsi.
Per coloro che non fossero a conoscenza, ricordo che questo
abile professionista ha ricevuto dalla nostra Amministrazione i
seguenti emolumenti: con delibera n. 3595 del 31.5.1985 riceveva
dal 13.5.1985 al 31.12.1985 sette milioni e duecentomila lire per
sei mesi, per un totale di 43 milioni 200 mila lire: con
deliberazione n. 171 del 10.1.1986, tale incarico veniva rinnovato
per l'intero anno 1986 quindi sette milioni duecentomila lire al
mese per dodici mesi sono ottantasei milioni e quattrocentomila
lire. Un'altra parcella, quella che ho illustrato prima per il
parere in merito al T.A.R., è di tre milioni ottocentoquarantamila
lire. Altre udienze del T.A.R. e ricorsi al Consiglio di Stato, per
altri sei milioni; inoltre con deliberazione n. 6652 del 5.9.1986,
la Giunta ha deliberato di liquidare la somma a saldo di una
consulenza per impugnare una deliberazione del CIPE di
centotremilionicinquecentosettantunmilacentosessanta lire. Ha avuto
un acconto di altri undici milioni, per un totale che sono riuscito
più o meno a documentare, di duecentocinquantaquattro milioni e
undicimila lire.
A questo punto vorrei sapere dal Presidente della Giunta come
mai, oltre al fatto che ci sono delle delibere con cui si davano
all'avvocato Biagini sette milioni e duecentomila lire al mese per
portare avanti i ricorsi per conto della Regione, sono state votate
altre delibere, una del 29.11.1985, l'altra del 13.12.1985, una di
altri 2 milioni un'altra di 1 milione.
Si badi bene che paghiamo questo benemerito, fra virgolette,
ignorante (e do un giudizio con cognizione di causa perchè non ha
vinto un ricorso) che si permette di scrivere cose assurde, che ho
già avuto modo di illustrare velocemente nella riunione dei
Capigruppo....
PRESIDENTE:
Consigliere Aloisi, la richiamo a rispettare
il nostro Regolamento. Innanzitutto, valutazioni nei confronti di
una persona, non si possono fare in seduta pubblica. In secondo
luogo, la prego di rientrare nei termini delimitati dalla
interpellanza presentata, la quale parla di un argomento ben
diverso dalle parcelle dell'avv. Biagini.
Infine, le ricordo che ha ancora un minuto per parlare.
ALOISI (M.S.I.) -
Volevo solo dire che questo avvocato ha
dato dei giudizi sul tipo di 'riammissione in servizio di una
persona sospetta e pericolosa allo Stato', ha dato delle
definizioni assurde. Dice inoltre che ciò è esatto, anche se il
privilegio valdostano di cui godono i dipendenti della Regione
Autonoma rende palese una discriminazione ingiustificata nei
confronti di tutti i comuni dipendenti pubblici, va contro il
nostro concetto di autonomia, se la prende contro i nostri
dipendenti cui viene riservata una condizione particolare rispetto
alle altre Regioni, e via di questo passo.
Concludo lasciando ai colleghi Consiglieri ogni possibile
commento in merito a quanto ho illustrato, ma prima mi permetto di
ricordare che qualsiasi decisione venga presa nei confronti di una
persona che è stata eletta dal Consiglio regionale, deve essere
demandata al Consiglio regionale stesso, unico organo competente, e
non può essere delegata ad un avvocato. Siccome abbiamo eletto,
come Consiglio, il Commissario, è giusto che per qualsiasi
decisione inerente al Commissario sia il Consiglio ad
interessarsene.
Ci troviamo di fronte ad un caso in cui un legale, che ha
dimostrato di essere tutt'altro che capace, si è sostituito al
Consiglio regionale. Il parere richiesto con delibera n. 267,
all'avv. Biagini, è costato quasi 4 milioni di lire alla
collettività valdostana. Deve essere trasmesso e portato a
conoscenza dei Consiglieri regionali che ne facciano richiesta.
Ribadisco ancora un volta in forma ufficiale di poter prendere
in visione il parere dell'avv. Biagini, che è costato alla
collettività valdostana 4 milioni. Come membro della Commissione
d'inchiesta sul Casinò, ritengo di avere tutto il diritto, per
poter dare una valutazione obiettiva di tutta la problematica
successa in merito a Manganone, di prendere visione di questo
parere.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.) -
Moi je donnerai une réponse à
l'interpellation, qui dit: "per conoscere i reali motivi che lo
hanno indotto ad un simile comportamento" - c'est-à-dire de se
refuser à donner les documents dont M. Aloisi parlait - étant donné
que si on présente une interpellation, les réponses ne peuvent
qu'être celles aux demandes posées par l'interpellation même.
A l'égard de l'avocat Biagini, qui a suivi la question de l'ex
commissaire, là on a déjà donné des renseignements, à la suite
aussi d'interpellations présentées par les Conseillers du Groupe
communiste.
Pour ce qui est de l'interpellation, sans entrer dans le mérite
des considérations que M. Aloisi nous a répétées encore une fois,
j'ai dit soit par une réponse écrite que dans d'autres occasions,
que les documents faisant l'objet de la requête déjà en 1985,
indiquaient à ce moment-là comme un recours porté au T.A.R. par M.
Manganone, et maintenant plus précisément comme un avis au sujet
d'une décision du T.A.R. concernant ladite personne, devait être
considéré comme un document réservé.
Cela est dû au fait qu'il contient des éléments pouvant
permettre à l'Administration régionale d'adopter une stratégie
opérationnelle, stratégie qui sans entamer les droits de M.
Manganone, est susceptible de permettre à la Région de se prémunir
dans l'intérêt public vis-à-vis d'une personne, dont la reprise du
service paraissait à tous au moins inopportune au moment de
l'évaluation des faits.
Comme je venais de dire ce matin, dans la prise de position
vis
-
à-vis de l'ancien Commissaire il n'a rien de personnel;
il s'agit uniquement d'une position de principe qui doit être prise
face aux employés de l'Administration régionale.
Pour le restant, je crois avoir répondu en occasion de
l'interpellation présentée par M. Aloisi, à laquelle j'avais donné
une réponse écrite.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.) -
Naturalmente non posso nel modo più
assoluto ritenermi soddisfatto.
Non riesco a capire che motivazione ci sia (anche se il
Presidente ha parlato di motivi riservati) per non portare a
conoscenza di un Consigliere un parere di un legale, a meno di non
supporre che ci siano altri motivi che qui non voglio dire, ma che
sono da mettere in relazione con il fatto che qui c'è da nascondere
qualcosa.
Abbiamo fatto parte come Consiglieri di questa Commissione di
inchiesta e abbiamo tutto il diritto di poter prendere visione dei
documenti, se vogliamo fare chiarezza nel problema. Questo è uno
dei punti oscuri sul quale ho l'intenzione di andare fino in fondo,
perchè voglio vedere il parere dell'avv. Biagini.
Visto che ho fatto una richiesta con lettera riservata alla
quale mi è stata data una risposta negativa, ho fatto una
interrogazione con risposta scritta e mi è stata data risposta
negativa; ho risollevato il problema con questa interpellanza e non
riesco ad avere soddisfazione: devo dedurre che mi si vuole negare
o si vuole nascondere qualcosa al Consiglio.
Sarà mio dovere fare richiesta al Procuratore della Repubblica
perchè intervenga lui per mettermi a conoscenza di questo parere
che ritengo sia un diritto conoscere, diritto non solo mio ma di
tutti i colleghi Consiglieri.
Anche tutta la problematica che si riferisce a questo aspetto
del problema, si basa su quel parere dell'avv. Biagini. Vorremmo
sapere chi ha consigliato di rivolgersi a questo avvocato, per
quale motivo hanno avuto questo tipo di indirizzo, per quale motivo
l'Amministrazione regionale continua a pagare centinaia di milioni
a questo avvocato che sistematicamente non riesce a vincere una
causa. Fino ad ora abbiamo già sborsato (parlo della collettività
regionale) oltre 300 milioni di lire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK