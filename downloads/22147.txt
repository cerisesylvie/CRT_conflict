Consiglio Regionale della Valle d'Aosta - Oggetto del Consiglio n. 1816 del 8 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1816 del 8 marzo 2006 - Resoconto
OGGETTO N. 1816/XII - Validità del progetto di acquisizione del
complesso aziendale del Grand Hôtel Billia. (Interrogazione)
Interrogazione
Premesso:
- che la grave crisi del Casinò de la Vallée si sta
ripercuotendo pesantemente sull'indotto del comprensorio e rischia
di compromettere seriamente la continuità di molte attività, tra le
quali quella del Grand Hôtel Billia di Saint-Vincent;
- che l'imprenditore del Grand Hôtel Billia sarebbe in
procinto di avviare la procedura di licenziamento per una gran
parte dei 130 dipendenti;
- che la Regione aveva manifestato l'intenzione, sin dal
2002, di acquisire "il complesso aziendale sopra menzionato che,
oltre a presentare un interesse storico ed immobiliare di notevole
rilievo, costituisce per la Casa da Gioco un elemento estremamente
importante per l'esercizio della sua attività";
- che il 21 febbraio scorso si è tenuto l'ennesimo incontro
tra i vertici dell'esecutivo regionale, i rappresentanti sindacali
e della proprietà del Grand Hôtel Billia di Saint-Vincent;
- che nel programma della Giunta Caveri-bis si afferma
genericamente di non volere "dimenticare la ricerca di soluzioni
alla vicenda Billia";
tutto ciò premesso, i sottoscritti Consiglieri
regionali
Interrogano
il Presidente della Regione e/o l'Assessore delegato per
sapere:
1) quali elementi di novità sono emersi dall'incontro di cui
in Premessa;
2) se il "nuovo" esecutivo regionale ritiene ancora di
"estrema importanza" l'acquisizione del complesso aziendale del
Grand Hôtel Billia manifestata dalla Giunta Viérin nel
2002;
3) se ritiene probabile la conclusione favorevole della
trattativa di acquisizione del complesso aziendale e se è stato
fissato un termine ultimo entro il quale definire l'accordo o meno:
in caso affermativo quale;
4) qualora la trattativa non andasse a buon fine, quali
soluzioni alternative propone.
F.to: Tibaldi - Frassy - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Ringrazio il collega Tibaldi per la
tempestività, che ci dà modo di rappresentare le attività che sono
state peraltro indicate in premessa e la parte saliente delle
premesse, che è poi riconducibile alle domande, è un incontro che
ha organizzato la Presidenza della Regione il 21 febbraio, incontro
che ha visto la partecipazione dell'Avvocato Tasco in
rappresentanza della proprietà del "Grand Hôtel Billia" e un
rappresentante della "Casinò" e di "Finaosta". Ovviamente questo
incontro ha avuto un momento di confronto tra le parti e un momento
di confronto allargato con i rappresentanti dei lavoratori e i
rappresentanti delle organizzazioni sindacali.
Rispetto alla prima domanda:
"quali elementi di novità sono
emersi dall'incontro di cui in premessa"
, è stato rappresentato
un doppio aspetto: il primo aspetto è una sostanziale non
disponibilità da parte della proprietà di proseguire l'attività
commerciale e l'attività industriale, che è un primo dato che aveva
avuto dei fraintendimenti, perché, se fosse stato quello
l'argomento, avremmo dovuto affrontarlo con un certo tipo di
procedimento, ovvero costruire un impianto normativo al fine di
poter sostenere la ristrutturazione e l'adeguamento di un complesso
alberghiero a cinque stelle, ma non era quella l'intenzione della
proprietà. Vi è stato quindi un primo momento di chiarezza, che
aveva avuto dei malintesi precedentemente. Il secondo aspetto è
che, rispetto alle proposte che sono state ampiamente divulgate e
chiarite da parte dell'Amministrazione regionale nell'ambito della
deliberazione assunta da parecchio tempo, i tre aspetti che posso
così sintetizzare: l'aspetto economico, l'aspetto delle garanzie e
il contenzioso, a seconda di quanto ha detto l'Avvocato, possono
essere riconsiderati, fermo restando che l'accettazione della
proposta fatta dalla Regione a quelle condizioni è non proponibile.
La proprietà, rispetto a quella proposta formulata, dice:
"
se quella è la proposta, non l'accettiamo, riteniamo
tuttavia che si possa fare un ulteriore approfondimento..." -
c'è l'aspetto del prezzo, ma non era, se abbiamo capito bene,
quello determinante -,
"... ma, in termini di garanzie, ormai
quello che paventavate voi, ovvero nullità, revocatorie, eccetera,
passano gli anni, passa il tempo e, se non si verificano, diventano
non più oggetto di criticità, perché negli anni, decorsi
determinati assi temporali, diventano non più proponibili, sia la
revocatoria, sia la nullità"
. La proposta della proprietà
quindi è quella di verificare questo aspetto. In quanto ai
contenziosi, formulano anche lì una proposta:
"
rispetto
al contenzioso, essendo che la Regione ha avuto delle vittorie nei
primi gradi di giudizio, non siamo noi che vogliamo far sì che la
Regione rinunci alle sue vittorie, lasciate che il contenzioso
prosegua il suo iter"
. In merito a questo argomento, la
decisione, assunta in accordo con la Presidenza e con l'Avvocato
della controparte, è di costituire un tavolo affinché si possa fare
una verifica su questi aspetti.
Nella discussione è emersa una criticità, che poco ha a che fare
con questa dialettica fra venditore e acquirente, che non è
secondaria rispetto ai nostri interessi, ovvero il futuro dei
dipendenti. In quella sede l'Avvocato Tasco, a nome della
proprietà, aveva annunciato una serie di atti posti per la messa in
mobilità o per delle procedure di esodi nei confronti dei
dipendenti; cosa che l'Amministrazione regionale ha fortemente
contestato, perché non è possibile avere una trattativa e d'altro
canto utilizzare le "cose"... in sostanza, la posizione
dell'Amministrazione regionale è stata quella di dire: "ripensate a
questo tipo di procedura, perché "sì" al tavolo tecnico, "no" ai
licenziamenti". L'interrogazione del collega ci permette di
rappresentare un primo successo, l'Avvocato Tasco scrive il 2 marzo
una lettera indirizzata al Presidente della Regione, al
sottoscritto e al Presidente di "Finaosta":
"
Egregi Signori, facendo seguito all'impegno assunto
con voi in occasione della riunione del 21 febbraio, con
riferimento a quanto accaduto ieri nell'incontro con
l'amministrazione del "Grand Hôtel Billia" e le organizzazioni
sindacali, vi comunico che sono riuscito ad ottenere dalla stessa
amministrazione il differimento per un breve periodo
dell'avviamento della procedura di mobilità di gran parte del
personale dipendente. Tutto ciò per consentire, ove possibile, una
rapida conclusione delle trattative di cui ci occupiamo in un clima
più sereno"
.
Rispetto agli elementi nuovi, quindi è l'occasione per
rappresentarvi qui...
Nella domanda:
"se il "nuovo" Esecutivo regionale ritiene
ancora di "estrema importanza" l'acquisizione del complesso
aziendale del "Grand Hôtel Billia" manifestata dalla "Giunta
Viérin" nel 2002"
, io credo che per carità le interrogazioni
sono legittime, ma oggi non dire o dire che il complesso "Grand
Hôtel Billia" non ha interesse per l'attività della casa da gioco
sarebbe dire una fesseria, ma perdonatemi se giudico in tali
termini una proposta di questo genere. È ovvio che l'interesse è un
interesse relativo, non è un interesse assoluto, per cui se le
proposte di acquisto sono formulate in modo assolutamente non
sostenibile e non congruenti, l'interesse viene meno, ma non è che
viene meno, viene meno il rapporto - citando la dizione della
collega Squarzino - costi/benefici, nel senso che il beneficio di
avere quell'area "scema", ma per le richieste che sono proibitive o
troppo rischiose.
Terza domanda:
"se ritiene probabile la conclusione
favorevole della trattativa di acquisizione del complesso aziendale
e se è stato fissato un termine ultimo entro il quale definire
l'accordo o meno: in caso affermativo quale"
, diventa quasi "un
terno al lotto" dire
"
ritiene"
, me lo auguro, lo
spero. In quella sede abbiamo detto che l'approfondimento avrebbe
dovuto concludersi nei mesi di marzo-aprile, nel senso che tale
approfondimento ha uno spazio che è ridotto e limitato, dopodiché,
se non vi sono le condizioni, questa cosa è conclusa.
Quarta domanda:
"qualora la trattativa non andasse a buon
fine, quali soluzioni alternative propone"
, vede questo piano B
- per semplificare - è sicuramente un qualcosa che da tempo viene
analizzato da coloro che gestiscono il Casinò, quindi, rispetto a
questo, vi sono delle soluzioni per le manifestazioni che vedono
l'utilizzo del Palais Saint-Vincent e, per quanto attiene
l'ospitalità, vi è un sistema di ospitalità che non è del "Billia",
ma è sicuramente competitivo: quello della rete alberghiera del
comprensorio di Saint-Vincent.
Presidente - La parola al Consigliere Tibaldi.
Tibaldi (CdL) - In 5 minuti sarà difficile argomentare in
replica rispetto a quello che ha detto l'Assessore, anche perché
l'argomento è corposo. Innanzitutto abbiamo fatto questa
interrogazione tempestiva perché si riferisce a un incontro che era
stato annunciato, di conseguenza volevamo capire le risultanze di
tale incontro. Abbiamo appreso che vi è una sostanziale non
disponibilità della proprietà a proseguire in questa attività
economica ed è naturale, qualunque persona dotata di buon senso non
proseguirebbe un'attività economica in tali condizioni. Penso che,
se lei fosse al posto dell'imprenditore, forse avrebbe già preso
decisioni più drastiche rispetto a quelle finora adottate.
Preoccupa notevolmente quella che è una certa strategia del "ping
pong" che portate avanti da diverso tempo come Giunta, giocate a
"ping pong", ma in particolare giocate qui sul fatto che questo
problema si sta dilatando nei tempi, dal 2002, da quel settembre
2002, quando la "Giunta Viérin" decise di acquisire il complesso.
La "Giunta Louvin" addirittura ha rivisto il disciplinare, creando
tutta una calendarizzazione diciottennale per venire incontro a
delle trattative che sembravano definite - definite proprio alla
vigilia del voto delle regionali, guarda caso -; la "Giunta Perrin"
prima e la "Giunta Caveri" poi rimettono tutto nella "palude"
dell'indefinito. Lei oggi conferma questa assenza di definizione,
perché alla reazione composta e direi anche attenta nei confronti
degli occupati, una proposta dotata di buon senso dell'imprenditore
che dice:
"differiamo i licenziamenti per un certo periodo"
,
proposta che è parallela a un atto ministeriale del Ministero del
"welfare", che è stato pubblicato qualche settimana fa sulla
Gazzetta ufficiale e che prevede lo stanziamento di 1,1 milioni di
euro per venire incontro al prevedibile ricorso agli ammortizzatori
sociali, noto che la Regione prende atto che l'imprenditore intende
ricorrere nei contenziosi, di conseguenza confida che Torino sia
più benevolo che non Aosta, ma questa non è una novità, perché la
giustizia aostana è molto severa nei confronti di ciò che succede
qui e bisogna sempre confidare in Torino. Come reagisce la Giunta
di fronte alla proposta dell'imprenditore di riconsiderare la
questione, proposta in cui si dice:
"siamo disponibili ad
evitare il licenziamento collettivo... ad avviarlo
immediatamente"
? Mi sembra che ancora una volta la Giunta
giochi in casa a "ping pong" con 130 spettatori, che sono i
dipendenti, che attendono una risposta. La risposta non può essere
solo politica, lo sappiamo, ma ve la state giocando fra di voi e
qual è il piano B? Il piano B non ce lo avete, il piano B forse è
quello che annunciò qualche tempo fa l'allora Assessore Caveri, che
disse che conveniva acquistare dal fallimento. È questo il piano B:
acquistare dall'eventuale fallimento? Se chiude il complesso
aziendale, penso che il valore dell'immobile non sarà più
oscillante fra i 58 della proposta regionale e i 76
dell'imprenditore. Forse la strategia è quella della miniera di
Cogne, infiliamoci in un tunnel della miniera di Cogne, aspettate
che crolli il tutto e forse da questo crollo totale si può
sviluppare qualche interesse, forse più di carattere speculativo
che non di reale continuità del "Grand Hôtel Billia"! Il problema è
che in 4 anni che sono trascorsi si è passati dall'estrema
importanza che aveva questa azienda all'interesse relativo. Lei
oggi ha parlato di interesse relativo del "Grand Hôtel Billia", ha
detto che non esistono termini, ha detto che la conclusione
favorevole è un "terno al lotto", di fatto ha confermato l'assenza
di idee, o perlomeno di volontà da parte vostra di addivenire a una
conclusione di un qualche tipo. Il paradosso è che non avete
neppure un piano B e non riusciamo a comprendere questo incontro
del 21 febbraio quale significato abbia avuto, perlomeno possiamo
intuirlo, ovvero quello di dare un contentino al personale che si
ritiene dimenticato, un personale che si rivolge non solo a voi, ma
a tutte le forze politiche che compongono questo consesso affinché
tutti insieme li aiutiamo a trovare una soluzione. Assessore, non
so se lei ha voluto fare un "excursus" di carattere demagogico da
campagna elettorale, ma mi sembra che dalle sue risposte non si
evinca ad oggi alcuna soluzione, anzi l'aggravante è che a una
certa disponibilità dell'imprenditore corrisponde una sostanziale
dilazione da parte vostra.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK