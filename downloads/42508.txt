Consiglio Regionale della Valle d'Aosta - Oggetto del Consiglio n. 67 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 67 del 18 novembre 2020 - Resoconto
OGGETTO N. 67/XVI - Interrogazione: "Notizie in merito allo
smaltimento di dispositivi di protezione individuale".
Bertin (Presidente) -
Punto 7 all'ordine del giorno.
Per il Governo regionale risponde l'assessora Minelli, ne ha
facoltà.
Minelli (PCP) -
In riferimento alle vostre domande, sulla
base delle informazioni che abbiamo desunto dalla USL e anche in
raccordo con l'Assessorato alla sanità, possiamo dare queste
informazioni. I DPI che sono utilizzati in ambito sanitario vengono
smaltiti all'interno di un flusso di raccolta rifiuti che
ricomprende anche gli altri rifiuti sanitari speciali, che sono
identificati con il codice 180103, che è appunto quello dei rifiuti
sanitari. Parimenti anche i DPI di origine domestica sono smaltiti
all'interno di un flusso di raccolta di rifiuti urbani
nell'indifferenziato, con il codice 200301, che è appunto quello
dei rifiuti urbani.
Quindi, i DPI sono gettati nel caso dell'ambito sanitario in
appositi contenitori che sono i Sanibox e nel caso invece della
loro origine domestica in sacchetti che contengono ovviamente anche
altre tipologie di rifiuti. Pertanto, non c'è la possibilità, da
parte del gestore del servizio di raccolta e di smaltimento, di
poter contabilizzare le quantità specifiche di questi dispositivi
di protezione individuale. Una eventuale informazione
sull'andamento del consumo può essere dedotta dalle quantità di DPI
che sono state utilizzate nel periodo da marzo a fine giugno, per
quanto riguarda però soltanto quelli acquistati dalla USL, che poi
sono anche la quantità maggiore. Vi do solo alcuni dati, poi se
siete interessati posso inoltrare una tabella, che è quella fornita
appunto dalla USL.
Per fare alcuni esempi: periodo marzo-fine giugno, l'acquisto ha
riguardato 143 mila mascherine chirurgiche, 111 mila maschere
respiratoria senza valvola, parliamo di camici che sono moltissimi,
27 mila di un tipo, 27 mila dell'altro, 210 mila paia di guanti non
sterili, 135 mila soprascarpe e 76 mila e più copricapi, oltre alle
tute, ed è una quantità non indifferente. Questo però per quanto
riguarda gli acquisti della USL.
È difficile quantificare invece il resto del materiale che è
stato distribuito da vari soggetti, parlo degli enti locali, delle
associazioni, della Protezione civile, eccetera. E poi ci sono
tutti i DPI acquistati dai privati, da chi ha un'attività
produttiva che deve fornirla ai dipendenti e via di questo passo.
Quindi non è facile fare un tracciamento dei rifiuti, è
praticamente impossibile.
Per rispondere alla seconda domanda, come ho già detto i DPI
utilizzati in ambito sanitario vengono conferiti nei Sanibox.
Successivamente, tramite un flusso di raccolta specifica sono
inviati a incenerimento, come da indicazioni che sono fornite da
una circolare del Ministero della salute, la n. 5443 del 22
febbraio 2020. In questa circolare si specifica che dopo l'uso i
DPI monouso vanno smaltiti come materiale potenzialmente infetto e
pertanto classificati con il CER 180103. Nella fattispecie i nostri
rifiuti sanitari vengono conferiti a uno stabilimento di Parma,
secondo apposita convenzione della USL.
Per quanto riguarda la terza domanda, come dicevo non è
possibile avere i dati sulla quantità dei DPI gettati
nell'indifferenziata domestica, in quanto sono raccolti nell'ambito
del flusso dell'indifferenziato insieme agli altri rifiuti e sono
gestiti con il codice 200301.
Infine, per quanto riguarda i trattamenti i DPI domestici, non
essendo conferiti separatamente, non possono subire un trattamento
differenziato rispetto agli altri rifiuti e questo per una norma
dell'Istituto superiore della sanità.
C'è certamente, a livello non solo locale ma nazionale e
mondiale, un problema di produzione e di smaltimento di questi
rifiuti. In molte situazioni è stato indicato di utilizzare le
mascherine di comunità, però non in tutti gli ambiti questo è
consentito e sicuramente si è avuto a livello globale un aumento
dei DPI nell'indifferenziata, penso anche alle utenze di chi ha dei
malati in casa che deve utilizzare il sistema del doppio sacchetto,
però i primi dati che arrivano a livello nazionale indicano una
diminuzione dell'indifferenziata totale, perché, come sappiamo,
molte attività sono ferme e quindi c'è una minore produzione di
rifiuti.
Se è interesse, lo dico al collega Lavy che ha posto per primo
la domanda, se volete è possibile comunicare i dati che abbiamo
sull'acquisto dei materiali da parte dell'USL.
Presidente -
Per la replica il consigliere Lavy, ne ha
facoltà.
Lavy (LEGA VDA) -
Grazie Assessore per la sua risposta. È
esattamente la risposta che mi aspettavo, perché il fatto che non
ci siano dati su tanti aspetti non è una novità. Diciamo che mi
aspettavo da lei un'attitudine un pochino diversa, perché strade
parallele esistono e sono state portate avanti anche da altre
regioni, mi vengono in mente la Liguria, la Toscana e l'Emilia
Romagna, che trattano anche il rifiuto domestico come un rifiuto
speciale, quindi ci sono degli appositi cassonetti in cui vengono
buttati i DPI che vengono smaltiti proprio seguendo la filiera che
viene seguita per quanto riguarda i rifiuti che provengono dagli
ospedali o dalle microcomunità e quant'altro.
Mi preoccupa abbastanza il fatto che comunque abbia detto che è
impossibile tracciare i rifiuti, proprio perché vengono considerati
come rifiuti speciali quali i DPI, in base proprio ai decreti che
regolano lo smaltimento dei rifiuti. Ovvio, non è semplice però,
come ho detto, ci sono altri tipi di strade come quelle che ho
enunciato. Essendo noi, comunque, una regione piccola abbiamo la
possibilità di portare avanti questo genere di politica, proprio
perché comunque lei - io mi aspettavo una attitudine diversa - si
fa sempre paladina della politica
green
, della politica
verde, e mi dispiace comunque vedere che anche in questo caso, come
spesso in altri casi succede, tutti i rifiuti e certi materiali
vanno a finire semplicemente in discarica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK