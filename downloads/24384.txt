Consiglio Regionale della Valle d'Aosta - Oggetto del Consiglio n. 3317 del 20 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3317 del 20 febbraio 2008 - Resoconto
OGGETTO N. 3317/XII - Approvazione di risoluzione: "Impegno
per la risoluzione delle problematiche inerenti il Parco nazionale
del Gran Paradiso."
Risoluzione
Considerato che la III Commissione consiliare permanente
"Assetto del territorio" ha esaminato la proposta di legge statale
n. 4, di iniziativa dei Consiglieri regionali Giovanni Sandri e
Alessandro Bortot, recante: "Modificazione alla legge 27 dicembre
2002, n. 289 (legge finanziaria 2003)";
Rilevato che la Commissione stessa ha approfondito la
tematica in questione in numerose riunioni nel corso delle quali
sono stati sentiti i soggetti interessati ed il Presidente della
Regione, il quale ha svolto una relazione;
Visto che nella riunione del 31 ottobre 2007, presenti i
Consiglieri Borre, Fey, Lanièce, Teresa Charles, Ferraris e
Stacchetti, la Commissione ha approvato all'unanimità una bozza di
risoluzione, richiedendone l'iscrizione all'ordine del giorno del
Consiglio;
Si sottopone la seguente proposta di risoluzione all'esame
del Consiglio regionale;
Risoluzione
Il Consiglio regionale
Impegna la Giunta regionale:
1) ad avviare la negoziazione e approvazione di una specifica
norma di attuazione ex art. 48 bis dello Statuto speciale della
Valle d'Aosta, che tenga conto di poteri e competenze della nostra
Regione, comprendendo anche l'esclusione del territorio valdostano
del Parco Nazionale del Gran Paradiso dall'applicazione
dell'articolo 12, comma 7, e dell'articolo 13 della legge 6
dicembre 1991, n. 394, e prevedendo che nel predetto territorio il
nulla osta di cui al citato articolo 13 sia sostituito dall'obbligo
- per il Comune competente al rilascio dei titoli abilitativi
all'esecuzione di opere edilizie - di comunicazione all'Ente Parco
che, entro i trenta giorni successivi, potrà controdedurre in
merito al rispetto del Piano del Parco;
2) nelle more dell'approvazione della norma sub 1, ad operare
affinché nel Regolamento del Parco, per determinati interventi,
impianti e opere nel fondovalle abitato della Valsavarenche, sia
prevista la possibilità di presentare, in luogo della richiesta di
nulla osta, la denuncia di inizio attività con meccanismo di
silenzio-assenso e negoziare con la Direzione del Parco - anche
nell'ambito dell'Accordo di Programma-quadro di cui al successivo
punto 5 - l'effettiva e completa delega alla sede amministrativa di
Aosta di tutte le funzioni autorizzative concernenti opere
localizzate nel territorio valdostano;
3) a proporre all'approvazione del Consiglio
l'interpretazione autentica dell'articolo 38 delle norme di
attuazione del Piano territoriale paesistico, approvato con l.r. 10
aprile 1998, n 13, da cui risulti che il divieto di nuova
edificazione ai sensi del citato articolo si applica solo a quelle
limitate porzioni di territorio del Parco individuate nelle
cartografie del PTP quali "siti di specifico interesse
naturalistico" e non all'intero territorio del Parco
medesimo;
4) ad operare affinché sia approvato nel più breve tempo
possibile il decreto ministeriale di approvazione delle modifiche
dei confini del Parco nei territori di Aymavilles, Cogne, Introd e
Champorcher, concordate dall'Ente Parco e dalle amministrazioni
locali in esito ai negoziati avviati all'interno della Comunità del
Parco;
5) a promuovere la sottoscrizione dell'Accordo di
Programma-quadro (APQ) per lo sviluppo socio-economico dei
territori interessati dal Parco, tra Regioni Valle d'Aosta e
Piemonte, Ministero dell'ambiente e della tutela del territorio e
del mare, Ente Parco, il quale:
- verifichi le ipotesi d'intervento, definisca costi e
specificazioni puntuali dei relativi progetti ed espliciti gli
impegni finanziari dei sottoscrittori;
- sia governato da apposito Tavolo di coordinamento
interistituzionale e partenariale, che associ le comunità locali
valdostane, la Regione Piemonte e il Parco della Vanoise e che
diventi, così, la sede per la definizione degli interventi
specifici da inserire in APQ, prevedendo un ruolo centrale di
coordinamento per la Fondation Grand-Paradis, per quanto riguarda
il versante valdostano;
- preveda esplicitamente l'impegno dell'Ente Parco a
insediare nella sede amministrativa di Aosta e nelle sedi operative
tutte le funzioni gestionali dell'Ente, in modo da consentirgli di
operare in legame più stretto con i territori dei due versanti,
mantenendo temporaneamente nella sede legale di Torino solo
funzioni residuali connesse ad attività che, oggi non possono nel
breve localizzarsi nelle sedi territoriali;
6) a operare affinché il contributo dell'Ente Parco, in
qualità di socio della Fondazione Gran Paradiso, sia sempre più
incisivo;
7) a concordare tutte le azioni utili e necessarie per il
futuro del Parco di intesa con la Regione Piemonte.
F.to: Borre - Fey - Lanièce - Charles Teresa - Ferraris -
Stacchetti
Presidente
- La parola al Consigliere Borre.
Borre (UV)
- Penso che finalmente arriva in discussione
nell'aula e ho rischiato anche oggi di non discuterla perché ho
preso freddo, ma vedo che in aula abbiamo 24 gradi, quindi se non
ci pensate anche voi alla vostra salute... al di là del risparmio
energetico!
Per venire a tale risoluzione, ringrazio chi ha permesso di
portarla al primo punto, altrimenti non l'avremmo discussa in
questa tornata. La III Commissione ha esaminato la proposta di
legge n. 4, presentata dai colleghi Sandri e Bortot, una proposta
che riguarda la sede legale ed amministrativa del Parco nazionale
Grand Paradis. L'esame del provvedimento è stato fatto con numerose
riunioni e audizioni dei vari soggetti interessati, si sono auditi
il Presidente della Regione Valle d'Aosta, la Comunità del Parco,
il Presidente e il Direttore del Parco, i delegati sindacali e i
dipendenti del Parco, i rappresentanti della Comunità montana Valli
Orco e Soana. L'analisi e le audizioni hanno riportato in primo
piano una serie di problematiche di grande importanza, questioni
che concernono i rapporti fra il Parco e le Amministrazioni
regionali e locali sul cui territorio il parco insiste, questioni
che si possono riassumere in: delimitazione dei confini del parco e
le conseguenti tematiche relative all'applicazione della normativa
per la realizzazione di interventi edilizi nelle zone urbanistiche;
possibilità di concludere un accordo fra Regione Piemonte, Valle
d'Aosta, Ministero ed Ente Parco per i finanziamenti del piano
socio-economico, previsto nel piano del Parco; modalità di
partecipazione dell'Ente Parco alla Fondazione "Grand Paradis" e
più in generale adeguatezza della dotazione finanziaria dell'Ente
Parco, problema in gran parte risolto visto il finanziamento
straordinario concesso all'Ente; determinazione in merito alla
localizzazione delle diverse sedi dell'Ente Parco, punto questo
che, se è condivisa la risoluzione, dovrebbe far sì che la
"proposta di legge Sandri-Bortot" possa essere ritirata.
Lascerò poi al Presidente Caveri illustrare al Consiglio in modo
più approfondito le varie tematiche, mentre io illustro brevemente
la risoluzione che la III Commissione ha ritenuto presentare al
Consiglio, dopo aver audito la relazione del Presidente Caveri, la
relazione è riportata in sintesi nelle premesse. Vorrei chiedere se
viene distribuita la nuova risoluzione, perché si è ritenuto
opportuno mettere anche nelle premesse quanto è relazionato in
Commissione in maniera che a futura memoria chi leggerà la
risoluzione avrà anche nelle premesse la motivazione della stessa.
Con questa risoluzione si vogliono evidenziare 7 punti con i quali
a larga maggioranza la III Commissione ritiene si possano dare
risposte alle problematiche evidenziate nella relazione del
Presidente, allo stesso tempo rispondere con pragmatiche prese di
posizione alla proposta di legge statale n. 4 dei Consiglieri
Sandri e Bortot, augurandomi così il ritiro della proposta stessa.
In sintesi i 7 punti: negoziazione e approvazione di una specifica
norma di attuazione che risolva i problemi legati ai confini e che
riconosca le nostre competenze in materia urbanistica, anche
all'interno del Parco, credo sia doveroso ricordare che siamo
dotati di piani regolatori, di legge urbanistica, di Piano
territoriale paesaggistico, di norme di tutela paesaggistica, di
norme della Sovrintendenza, abbiamo un Parco regionale (Mont Avic)
che, seppur giovane, dimostra grande qualità nella gestione e un
buon futuro, non possiamo accettare che il piano del Parco si
sostituisca alle nostre norme, sarebbe invece auspicabile un forte
coordinamento fra il piano del Parco e gli altri strumenti di
pianificazione comunale e regionale vigenti; in attesa della
negoziazione, chiediamo che nel regolamento del Parco, al posto del
nulla-osta, possa essere presentata la denuncia di inizio lavori
(DIA) con meccanismo di silenzio-assenso e che queste pratiche
vengano effettuate ad Aosta, anziché a Torino; proposta al
Consiglio regionale dell'interpretazione autentica del comma 4
dell'articolo 38 del Piano territoriale paesistico, non possiamo
accettare l'interpretazione che il divieto di ogni nuova
edificazione sia esteso su tutto il territorio del parco perché
considerato "sito di interesse naturalistico"; approvazione del
decreto per la modifica dei confini del parco, come da accordi già
formalizzati fra Comuni, Regione ed Ente Parco, sembra che il
Ministro stia esaminando la pratica della riperimetrazione dei
confini, pratica inviatagli dal Parco alcuni mesi fa; si chiede un
accordo fra Ministro, Ente Parco e Regioni, affinché il piano
socio-economico abbia i dovuti finanziamenti; si chiede un tavolo
di coordinamento interistituzionale di cui facciano parte la
Regione Valle d'Aosta, la Regione Piemonte, comunità locali, Parco
e Ministero, a questo tavolo deve essere portato l'impegno che
preveda esplicitamente l'insediamento nella sede amministrativa di
Aosta e nelle sedi operative di Ceresole Valsavarenche di tutte le
funzioni gestionali; mantenere nella sede legale di Torino solo
funzioni residuali che possano nel breve essere localizzate nelle
sedi territoriali; operare affinché la partecipazione alla
Fondazione dell'Ente Parco e quindi il contributo di progetti,
azioni ed economico diventi sempre più incisivo; una forte
collaborazione fra le 2 Regioni per un Parco incisivo nella realtà
socio-economica dei territori piemontesi e valdostani dello
stesso.
Presidente
- Vi è stato già consegnato il nuovo testo
emendativo della risoluzione; ne do lettura:
Risoluzione
Il Consiglio regionale della Valle d'Aosta
Considerato che la III Commissione consiliare permanente
"Assetto del territorio" ha esaminato la proposta di legge statale
n. 4, di iniziativa dei Consiglieri regionali Giovanni Sandri e
Alessandro Bortot, recante: "Modificazione alla legge 27 dicembre
2002, n. 289 (legge finanziaria 2003)", modificativa, in
particolare, dell'articolo 80, comma 25, concernente la sede legale
e la sede amministrativa del Parco nazionale Gran Paradiso;
Rilevato che la Commissione stessa ha approfondito la
tematica in questione in numerose riunioni nel corso delle quali
sono stati sentiti i soggetti interessati ed il Presidente della
Regione, il quale ha svolto una relazione;
Preso atto, a seguito della relazione del Presidente della
Regione, che nel mese di gennaio 2006 l'Ente Parco Nazionale Gran
Paradiso ha trasmesso alla Regione le bozze del Piano per il Parco,
del Piano pluriennale economico e sociale e del Regolamento del
Parco e che la predisposizione e l'analisi dei predetti documenti
hanno riportato in primo piano una serie di problematiche di grande
importanza, che concernono i rapporti tra il Parco e le
Amministrazioni regionali e locali sul cui territorio esso
insiste;
Atteso che, a seguito degli approfondimenti e su proposta del
Presidente della Regione, la III Commissione ha ritenuto di
affrontare le diverse problematiche inerenti ai rapporti con l'ente
Parco e non esclusivamente la tematica della sede;
Visto che, nella riunione del 31 ottobre 2007, presenti i
Consiglieri Borre, Fey, Lanièce, Teresa Charles, Ferraris e
Stacchetti, la Commissione ha approvato all'unanimità una bozza di
risoluzione, richiedendone l'iscrizione all'ordine del giorno del
Consiglio;
Considerato che gli argomenti di maggior rilievo, emersi dai
recenti contatti tra le Amministrazioni a vario titolo interessate
dal Parco nazionale Gran Paradiso, sono in particolare i
seguenti:
1. delimitazione dei confini del Parco e connesse
problematiche relative all'applicazione della normativa per la
realizzazione di interventi edilizi nelle zone urbanizzate;
2. possibilità di concludere un Accordo di programma-quadro
tra Regioni Valle d'Aosta, Piemonte, Ministero dell'ambiente e
della tutela del territorio e del mare, Ente Parco, che contenga i
presupposti finanziari per l'azione finalizzata a garantire lo
sviluppo socio-economico dei territori interessati dal
Parco;
3. modalità di partecipazione dell'Ente Parco alla Fondazione
Grand Paradis e, più in generale, adeguatezza della dotazione
finanziaria dell'Ente Parco;
4. determinazioni in merito alla localizzazione delle diverse
sedi dell'Ente Parco.
Ritenuto quanto segue in ordine a ciascuna delle predette
problematiche, sulla base di quanto relazionato dal Presidente
della Regione:
Delimitazione dei confini del Parco e connesse problematiche
relative all'applicazione della normativa per la realizzazione di
interventi edilizi nelle zone urbanizzate
Gli interventi edilizi da realizzare nel territorio del Parco
sono assoggettati a una serie di vincoli di tutela e ai conseguenti
obblighi di acquisire, tra le altre, le seguenti autorizzazioni:
nulla-osta dell'Ente Parco, valutazione di incidenza per i Siti di
interesse comunitario (SIC) e per le Zone di Protezione Speciale
(ZPS), divieto di nuova edificazione ai sensi dell'articolo 38
delle norme di attuazione del Piano Territoriale Paesistico (PTP)
della Regione, autorizzazione ai sensi del decreto legislativo n.
42 del 2004 (codice dei beni culturali e del paesaggio).
Di conseguenza il problema dei confini assume rilievo, in
quanto nelle zone urbanizzate che fanno parte del Parco gli
interventi edilizi, anche di modestissimo rilievo, sono
assoggettati alle procedure sopra indicate.
A conclusione di complessi negoziati intercorsi nell'ambito
della Comunità del Parco e positivamente conclusi, si provvederà
alla precisazione dei confini del Parco nei Comuni valdostani di
Aymavilles, Cogne, Introd e Champorcher mediante decreto
ministeriale, previa intesa con la Regione, sulla base delle
richieste già formalizzate dai Comuni e condivise dall'Ente
Parco.
Per quanto concerne, invece, il Comune di Valsavarenche,
attesa la non praticabilità del sistema delle "compensazioni
territoriali" sulla cui base sono stati raggiunti gli accordi che
interessano gli altri Comuni sopra menzionati, nell'immediato si
profilano due soluzioni alternative, da praticare in via
transitoria, nelle more della terza e definitiva soluzione, secondo
quanto illustrato successivamente.
Occorre, preliminarmente, rammentare l'evoluzione che la
presenza del Parco nazionale ha avuto nel territorio valdostano,
soprattutto con riferimento all'esercizio delle competenze in
materia di tutela del territorio.
Se in origine il Parco - nato dalla trasformazione della
Riserva di caccia reale istituita nella seconda metà del 1800 - ha
rappresentato un motivo di orgoglio per la popolazione locale,
successivamente, a partire dal regio decreto n. 1867 del 1923 e
fino al decreto del Ministro dell'Agricoltura dell'11 maggio 1977,
la legislazione statale ha introdotto rilevanti limitazioni
all'esercizio delle competenze regionali e comunali.
Il conflitto si è acuito al punto che la Regione, con legge
regionale n. 15 del 1976, ha riaffermato la propria competenza
legislativa primaria in materia di definizione dei confini del
Parco, di divieto di caccia, di pianificazione
territoriale.
La Corte Costituzionale si è pronunciata due volte in merito,
a conclusione di un lunghissimo procedimento, nel 1987 e nel 1988,
annullando la legge regionale 15/1976 e ritenendo legittimo il
decreto ministeriale del 1977, ma, nel contempo, sancendo il
principio che l'intervento legislativo statale sia frutto della
"... cooperazione e integrazione tra Stato e Regione nel segno dei
grandi interessi unitari della Nazione...".
Da quanto sopra emerge con evidenza la difficoltà di
coordinamento tra l'esigenza di tutela su base nazionale del
patrimonio ambientale e l'esercizio delle potestà legislative
primarie della Regione in materia di agricoltura e foreste, flora e
fauna, urbanistica, tutela del paesaggio. Per risolvere tali
difficoltà, la Corte Costituzionale si è sempre espressa (da ultimo
nel 1994, dichiarando l'illegittimità costituzionale dell'articolo
4 della legge n. 10 del 1994, che non prevedeva il predetto obbligo
di intesa) affermando la necessità che le disposizioni in ordine al
Parco fossero il frutto della concertazione tra Stato e
Regione.
Sulla base di tale orientamento, la legge quadro sulle aree
protette n. 394 del 1991, nel prevedere, all'articolo 35,
l'adeguamento della normativa sul Parco nazionale del Gran
Paradiso, ha stabilito che detto adeguamento avvenisse previa
intesa con le Regioni Piemonte e Valle d'Aosta. L'intesa è stata,
quindi, sottoscritta da Ministero dell'Ambiente e Regioni Valle
d'Aosta e Piemonte nel 1997, attuando il principio sopra menzionato
di cooperazione e integrazione. Tuttavia, essa contiene evidenti
lacune in tema, tra l'altro, di sedi e di perimetrazione del
Parco.
Di conseguenza, ed è questa la terza soluzione cui sopra
accennato, la problematica della definizione dei confini del Parco
nella Valsavarenche potrebbe essere efficacemente risolta
attraverso l'approvazione di una norma di attuazione, ai sensi
dell'articolo 48 bis dello Statuto speciale, che stabilisca
l'inapplicabilità al territorio valdostano dell'art. 12 e dell'art.
13 della legge n. 394/1991. La prima disposizione prevede, infatti,
al comma 7, che il Piano del Parco sostituisca ad ogni effetto i
piani paesistici e urbanistici regionali e comunali e la seconda
istituisce l'obbligo di acquisizione del nulla-osta da parte
dell'Ente Parco, ai fini del rilascio di concessioni o
autorizzazioni edilizie.
Questa soluzione presenta il duplice vantaggio, da una parte,
di porsi nel solco delle pronunce della Corte Costituzionale che,
nella sostanza, hanno ritenuto legittima l'individuazione, da parte
dello Stato, dei confini del Parco e, dall'altra, di evitare che la
normativa di tutela del Parco si traduca in un'indebita
compressione delle potestà regionali e comunali in materia di
pianificazione territoriale.
Nelle more dell'approvazione della norma di attuazione,
possono esperirsi le seguenti soluzioni alternative:
- inserire, nel Regolamento del Parco, una procedura che
consenta di considerare acquisito il prescritto nulla-osta per
determinati interventi, impianti e opere, nella predetta zona, se
conformi a "linee-guida" previamente definite dall'Ente Parco, di
concerto con i competenti Servizi regionali e comunali; integrare,
con apposita norma regionale, la composizione della Commissione
edilizia del Comune di Valsavarenche con un componente designato
dall'Ente Parco;
- prevedere, nel Regolamento del Parco, per determinati
interventi, impianti e opere, nella predetta zona, la possibilità
di presentare, in luogo della richiesta di nulla-osta, la denuncia
di inizio attività con meccanismo di silenzio-assenso e negoziare
con la Direzione del Parco l'effettiva e completa delega alla sede
operativa di Aosta di tutte le funzioni autorizzative concernenti
opere localizzate nel territorio valdostano.
Per quanto concerne il divieto di nuova edificazione ai sensi
dell'art. 38 delle norme di attuazione del PTP, gli approfondimenti
tecnici condotti dai competenti uffici regionali hanno consentito
di appurare che esso si applica solo a quelle limitate porzioni di
territorio del Parco individuate nelle cartografie del PTP quali
"siti di specifico interesse naturalistico" e non all'intero
territorio del Parco medesimo ed è pertanto opportuno formalizzare
tale interpretazione.
Per quanto concerne, infine, la gestione del Parco in quanto
ZPS e SIC la legge regionale 21 maggio 2007, n. 8 "comunitaria
2007", definisce le modalità di elaborazione e approvazione dei
Piani di gestione di tali zone. In applicazione di tale norma, con
deliberazione di Giunta regionale sarà approvato il Piano di
gestione in argomento, la cui predisposizione è stata curata dai
tecnici incaricati della redazione del Piano del Parco, sulla base
delle indicazioni fornite dai tecnici regionali competenti. L'Ente
Parco assicurerà la gestione del Parco, anche in quanto ZPS e
SIC.
Il predetto Piano di gestione sarà inserito quale allegato al
Piano del Parco, allorquando quest'ultimo sarà approvato dalle
Regioni.
Possibilità di concludere un Accordo di Programma-Quadro
(APQ) tra Regioni Valle d'Aosta, Piemonte, Ministero dell'ambiente
e della tutela del territorio e del mare, Ente Parco, che contenga
i presupposti finanziari per l'azione finalizzata a garantire lo
sviluppo socio-economico dei territori interessati dal
Parco
La bozza di Piano pluriennale economico e sociale prevede
cinque progetti strategici per lo sviluppo economico e sociale
della Comunità del Parco. Di conseguenza, la nuova Intesa
Istituzionale di Programma, da stipularsi tra lo Stato e la Regione
per il periodo 2007/13, dovrà prevedere l'Accordo di
Programma-Quadro (APQ) con il Ministero dell'ambiente e della
tutela del territorio e del mare, con l'opportuno coinvolgimento
della Regione Piemonte (ed eventualmente del limitrofo Parco
francese della Vanoise).
Il Piano pluriennale economico e sociale risulta, altresì,
caratterizzato da:
- una definizione di "tipologie" di interventi (come avviene,
di norma, per i piani e programmi), ma non di "specifici"
interventi rispetto ai quali effettuare, da parte della Regione,
valutazioni preliminari all'inserimento in APQ. L'Accordo di
programma dovrà, dunque, verificare le ipotesi d'intervento e
definire costi e specificazioni puntuali dei relativi progetti. A
questo proposito si sono già tenute le prime riunioni a livello
tecnico tra i rappresentanti delle competenti strutture regionali,
dei Comuni della Comunità del Parco e della Fondation Grand
Paradis;
- una regia, da parte dell'Ente Parco, per l'attivazione dei
progetti, mediante la creazione di un apposito ufficio di
assistenza tecnica. In proposito, sembra preferibile che la regia
sia assicurata da apposito Tavolo di coordinamento
interistituzionale e partenariale, che associ le comunità locali
valdostane, la Regione Piemonte e il Parco della Vanoise e che
diventi, così, la sede per la definizione degli interventi
specifici da inserire in APQ. In tale contesto la Fondation Grand
Paradis potrebbe assumere un ruolo centrale di coordinamento per il
versante valdostano;
- una mancanza di quantificazione dei costi per i progetti
strategici, il cui fabbisogno finanziario è, presumibilmente, molto
significativo. A questo proposito, l'APQ è la sede idonea per
esplicitare gli impegni finanziari dei sottoscrittori (Ministero
dell'ambiente, Regioni). In tale ambito, potrebbe anche essere
valutata la possibilità di integrare l'APQ con risorse recate da
ulteriori strumenti (altri programmi comunitari interessanti la VdA
e, in particolare, il programma di cooperazione transfrontaliera
Italia-Francia, essendo il Parco del Gran Paradiso contiguo a
quello della Vanoise). L'Ente Parco potrebbe anche essere
sollecitato, ed eventualmente supportato, nella promozione di
progetti a valere sui programmi tematici a gestione diretta
comunitaria (in particolare, in materia di ambiente e di
ricerca).
Modalità di partecipazione dell'Ente Parco alla Fondazione
Grand Paradis e, più in generale, adeguatezza della dotazione
finanziaria dell'Ente Parco
La Fondazione Gran Paradiso-Grand Paradis, istituita con
legge regionale n. 14/2004, annovera quali soci la Regione, la
Comunità montana Grand Paradis, i Comuni territorialmente
interessati dal Parco, l'Ente Parco, il Museo minerario regionale e
l'Associazione professionale Guide del Parco.
L'Ente Parco ha aderito alla Fondazione e, in qualità di
socio, partecipa alla gestione con una quota annua, stabilita dal
consiglio di amministrazione, di circa 6.500 euro. Partecipa, poi,
alla gestione dei centri visitatori con una quota pari al 50% delle
spese previste sulla base del piano di apertura annuale dei centri.
Ciò nondimeno, a partire dal 2006, ha comunicato difficoltà a
garantire la copertura dei costi previsti a suo carico per la
gestione dei centri.
Alla luce del ruolo che può svolgere la Fondazione
nell'ambito della valorizzazione territoriale, delle ricadute
dirette sul comprensorio e dell'importanza di una partecipazione
attiva del Parco alle attività della Fondazione, è fondamentale che
l'Ente Parco possa disporre di adeguate risorse finanziarie per
questo tipo di attività.
Determinazioni in merito alla localizzazione delle diverse
sedi dell'Ente Parco
Ai sensi dell'art. 80, comma 25, della legge n. 289/2002, il
Parco Nazionale Gran Paradiso ha sede legale a Torino e sede
amministrativa ad Aosta, in deroga al principio di carattere
generale esplicitato dall'articolo 9, comma 1, della legge quadro
sulle aree protette. Lo Statuto dell'Ente, in applicazione
dell'Intesa sancita il 12 marzo 1997 dalle Regioni Piemonte, Valle
d'Aosta e dal Ministero dell'ambiente, prevede sedi operative e di
coordinamento nei Comuni di Valsavarenche (già allestita e che
ospita il servizio veterinario del Parco) e di Ceresole
Reale.
In proposito è emersa l'opportunità di insediare nella sede
amministrativa e nelle sedi operative tutte le funzioni gestionali
dell'Ente, in modo da consentirgli di operare in legame più stretto
con i territori dei due versanti, mantenendo temporaneamente nella
sede legale di Torino solo funzioni residuali connesse ad attività
che oggi non possono, nel breve, utilmente localizzarsi nelle sedi
territoriali. Tale approccio induce a contrastare qualsiasi
intervento mirante al radicamento di attività e al potenziamento
della logistica nella sede legale di Torino.
Tutto ciò premesso
Il Consiglio regionale
Impegna
la Giunta regionale:
1) ad avviare la negoziazione e approvazione di una specifica
norma di attuazione ex art. 48 bis dello Statuto speciale della
Valle d'Aosta, che tenga conto di poteri e competenze della nostra
Regione, comprendendo anche l'esclusione del territorio valdostano
del Parco Nazionale del Gran Paradiso dall'applicazione
dell'articolo 12, e dell'articolo 13 della legge 6 dicembre 1991,
n. 394, e prevedendo che nel predetto territorio il nulla-osta di
cui al citato articolo 13 sia sostituito dall'obbligo - per il
Comune competente al rilascio dei titoli abilitativi all'esecuzione
di opere edilizie - di comunicazione all'Ente Parco che, entro i
trenta giorni successivi, potrà esprimere il proprio parere in
merito al rispetto del Piano del Parco;
2) nelle more dell'approvazione della norma sub 1, ad operare
affinché nel Regolamento del Parco, per determinati interventi,
impianti e opere nel fondovalle abitato della Valsavarenche, sia
prevista la possibilità di presentare, in luogo della richiesta di
nulla-osta, la denuncia di inizio attività con meccanismo di
silenzio-assenso e negoziare con la Direzione del Parco - anche
nell'ambito dell'Accordo di Programma-Quadro di cui al successivo
punto 5 - l'effettiva e completa delega alla sede amministrativa di
Aosta di tutte le funzioni autorizzative concernenti opere
localizzate nel territorio valdostano;
3) a proporre all'approvazione del Consiglio
l'interpretazione autentica dell'articolo 38 delle norme di
attuazione del Piano territoriale paesistico, approvato con l.r. 10
aprile 1998, n. 13, da cui risulti che il divieto di nuova
edificazione ai sensi del citato articolo si applica solo a quelle
limitate porzioni di territorio del Parco individuate nelle
cartografie del PTP quali "siti di specifico interesse
naturalistico" e non all'intero territorio del Parco
medesimo;
4) ad operare affinché sia approvato nel più breve tempo
possibile il decreto ministeriale di approvazione delle modifiche
dei confini del Parco nei territori di Aymavilles, Cogne, Introd e
Champorcher, concordate dall'Ente Parco e dalle amministrazioni
locali in esito ai negoziati avviati all'interno della Comunità del
Parco;
5) a promuovere la sottoscrizione dell'Accordo di
Programma-Quadro (APQ) per lo sviluppo socio-economico dei
territori interessati dal Parco, tra Regioni Valle d'Aosta e
Piemonte, Ministero dell'ambiente e della tutela del territorio e
del mare, Ente Parco, il quale:
- verifichi le ipotesi d'intervento, definisca costi e
specificazioni puntuali dei relativi progetti ed espliciti gli
impegni finanziari dei sottoscrittori;
- sia governato da apposito Tavolo di coordinamento
interistituzionale e partenariale, che associ le comunità locali
valdostane, la Regione Piemonte e il Parco della Vanoise e che
diventi, così, la sede per la definizione degli interventi
specifici da inserire in APQ, prevedendo un ruolo centrale di
coordinamento per la Fondation Grand Paradis, per quanto riguarda
il versante valdostano;
- preveda esplicitamente l'impegno dell'Ente Parco a
insediare nella sede amministrativa di Aosta e nelle sedi operative
tutte le funzioni gestionali dell'Ente, in modo da consentirgli di
operare in legame più stretto con i territori dei due versanti,
mantenendo temporaneamente nella sede legale di Torino solo
funzioni residuali connesse ad attività che oggi non possono, nel
breve, localizzarsi nelle sedi territoriali;
6) a operare affinché il contributo dell'Ente Parco, in
qualità di socio della Fondazione Gran Paradiso, sia sempre più
incisivo;
7) a concordare tutte le azioni utili e necessarie per il
futuro del Parco di intesa con la Regione Piemonte.
F.to: Borre - Stacchetti - Fey - Lanièce - Ferraris -
Sandri
La parola al Consigliere Segretario Venturella, per mozione
d'ordine.
Venturella (Arc-VA)
- Per mozione d'ordine. Questo testo
è completamente diverso, ha tutto un altro spessore anche dal punto
di vista dei contenuti, vorrei sapere quando è stato elaborato,
perché in Commissione di questo testo non ne abbiamo mai parlato,
noi avevamo un testo diverso.
Presidente
- ... è l'emendamento presentato, la parte
dispositiva è identica...
Venturella (Arc-VA)
- ... non sono d'accordo, Presidente,
questo non è un emendamento, perché il contenuto... non so,
Presidente, se lei ha il vecchio testo rispetto a questo... poi
questo testo non è quello che si era votato in Commissione. Vorrei
avere lumi in proposito.
Presidente
- La parola al Consigliere Borre.
Borre (UV)
- In Commissione è stata votata la risoluzione
che voi avete nella parte risolutiva; mi è stato detto dagli uffici
giustamente: "se non mettiamo nelle premesse quanto è stato
relazionato all'interno della Commissione da parte del Presidente,
non oggi, ma a futura memoria, se uno prende la risoluzione, non
capisce il perché si è arrivati a quella risoluzione". È stata
aggiunta tutta la parte che il Presidente aveva fatto come
relazione, quindi è il testo che vi trovate in Commissione con le
premesse fatte dal Presidente Caveri. Non andiamo a votare le
premesse del Presidente Caveri, ma la nostra risoluzione, che
rimane uguale.
Presidente
- La parola al Consigliere Sandri.
Sandri (PD)
- Per mozione d'ordine, se è possibile
un'interruzione di 5 minuti per valutare insieme al collega Bortot
la gestione anche della nostra proposta di legge.
Presidente
- La sospensione è accordata. I lavori
consiliari sono sospesi per 10 minuti.
Si dà atto che la seduta è sospesa dalle ore 10,41 alle ore
10,53.
Presidente
- Riprendiamo i lavori.
La parola al Consigliere Segretario Venturella, per mozione
d'ordine.
Venturella (Arc-VA)
- Abbiamo risolto il problema con il
collega Sandri, perché il collega Sandri con il collega Bortot era
per la proposta di legge n. 4, invece chiediamo una sospensione per
la riunione della Conferenza dei Capigruppo e dell'Ufficio di
Presidenza per discutere le modalità di presentazione di questo
testo.
Presidente
- Faccio presente che è stato presentato un
emendamento, quindi non si può adesso discutere sulla possibilità
di presentare degli emendamenti da parte del primo firmatario. Si
può fare una sospensione di tutto il Consiglio, ma non per la
riunione dell'Ufficio di Presidenza...
Venturella (Arc-VA)
- ... le firme della risoluzione
originaria non sono le firme... non è la III Commissione...
Presidente
- ... ma questa cosa è partita dalla III
Commissione che ha presentato un emendamento...
(Intervento fuori microfono di un Consigliere)
Presidente
- ... se c'è una sospensione di tutto il
Consiglio, va bene, ma non una riunione dell'Ufficio di Presidenza
che non ha senso, perché è lecito da parte di tutti presentare un
emendamento e questo il collega Borre lo ha spiegato.
Presidente
- La parola alla Consigliera Squarzino
Secondina.
Squarzino (Arc-VA)
- Credo, proprio per non dibattere qui
in aula, che fare una riflessione su come si costruisce un atto che
arriva in Consiglio sia importante. Ogni volta... perché la
risposta che ha dato il collega Borre era: "la Commissione ha
discusso a lungo e in questa risoluzione sono presentate le
considerazioni che sono emerse in Commissione, quindi questa è la
conclusione". In genere, quando una Commissione lavora su un
argomento, fa 2 operazioni distinte: prima una relazione su come si
sono svolti i lavori e sui vari contenuti che sono emersi, poi a
parte fa una - se ritiene importante tradurre questo lavoro in un
impegno politico - risoluzione, però distinguendo chiaramente le 2
cose. Se queste pagine - pagine 2, 3, 4 e metà della 5 - sono la
traduzione di lavori che sono avvenuti in Commissione, si presenta
formalmente una relazione in cui si dice: "tanti incontri, tante
problematiche, tante persone audite", questo metodo lo abbiamo
seguito per tanti argomenti di cui non sto adesso a fare l'elenco,
dopodiché si traduce con un atto che è diverso. Quello che invece
qui non capisco - per quello chiedevo un momento di verifica - è
perché si vogliono mescolare le 2 cose e perché questo atto non è
ripassato in Commissione; dal 22 novembre la Commissione si è
riunita tante volte: novembre, dicembre, gennaio, febbraio e in 4
mesi, se il problema era che bisognava motivare questo giudizio,
bisognava portare le conclusioni della Commissione, allora la
Commissione riprendeva il problema e lo definiva in modo chiaro.
Questo, a nostro avviso, è un modo non corretto dal punto di vista
sostanziale, perché non si è mai visto che in una risoluzione del
Consiglio si mettano tutte le audizioni che sono state fatte per
giungere a quelle conclusioni, ma da quando in qua? È questo il
motivo del contendere, ossia non formalmente, né sostanzialmente
corretto. Posso capire che bisognava dare una motivazione di
contenuti; in genere quando ci sono delle risoluzioni in
Consiglio...
Caveri
(fuori microfono)
- ... non l'avete
firmata, collega Squarzino!
Squarzino (Arc-VA)
- ... ma sto ponendo un problema di
metodo, ho cominciato prima subito con questa affermazione,
Presidente! Se lei non mi ascolta, va bene, lo sappiamo già! Chiedo
solo che, dal punto di vista formale, ma anche sostanziale, ci si
riunisca e si decida come riformulare questo atto, perché, a nostro
avviso, non è conforme alla prassi normale e instaura una prassi
che è veramente preoccupante, perché a tale punto ogni risoluzione
che viene presentata o da singoli Consiglieri, o dalla Commissione
deve mettere in tutte le premesse tutti i punti del lavoro fatto in
Commissione: è questo che non capisco! Se dal punto di vista
regolamentare e della prassi mi si dimostra che questo è un modo
corretto di fare, che rispetta il lavoro fatto in Commissione e
rispetta le decisioni prese nella stessa, ci sto, ma spiegatemelo!
Perché quando una Commissione lavora su un argomento, lei sa
benissimo, Presidente Borre, che quando si fa la sintesi, come si
lavora "limando" ogni parola, perché la sintesi del lavoro della
Commissione deve essere tale in cui tutti si riconoscono o chi non
si riconosce vota contro e questo è già successo. È chiaro però che
quello è il lavoro della Commissione, la Commissione è intervenuta,
ha lavorato, ha visto una serie di documenti, ha sentito il
Presidente Caveri che ha detto tutte quelle cose, punto e basta,
dopodiché decide, sulla base di questo lavoro... presenta al
Consiglio una mozione, ma questa è una cosa a parte. In tale senso
chiedo di fare una riunione da Regolamento, come volete voi, dei
Capigruppo, dell'Ufficio di Presidenza per chiarire questa prassi,
forse è una prassi innovativa però lo si dica e allora a tale punto
lei capisce che si stravolge tutto il modo finora adottato per le
risoluzioni. Una prassi innovativa... va bene, innoviamola, ma
vorrei che fosse anche precisato nel Regolamento che questo va bene
e vorrei che tutto il Regolamento "accettasse" tale modo di fare,
perché qui di fatto approviamo tutto, anche le parole della
citazione, perché, quando si approva una risoluzione, l'azione è
nell'impegnativa, ma si dà un "okay" politico e un avallo politico
a tutto il resto che va tutto bene! Non so se questa è la finalità
della Commissione e del Presidente della stessa, vorrei che questo
si chiarisse e, dato che non voglio far perdere tempo, ma vorrei
che questo fosse chiarito... allora si pone la domanda, l'altro
risponde, in un momento di pausa del Consiglio credo sia più facile
e più produttivo, per questo avevo chiesto un momento di
sospensione.
Presidente
- La parola al Consigliere Borre.
Borre (UV)
- Non entro in merito sulla richiesta di
sospensione, vorrei solo precisare una cosa. Ci sono 6 firme di
Commissari, quindi vuol dire la Commissione, perché il Commissario
Venturella ha detto:
"io non firmo questa risoluzione"
,
abbiamo chiesto la firma ai proponenti la proposta di legge, il
collega Sandri ha detto:
"firmo volentieri"
, il collega
Bortot ha detto:
"non ho delega per firmare perché è il
Consigliere Venturella che si occupa di queste cose"
, quindi
abbiamo fatto leggere tale testo. Il testo che avete a vostre mani
non ripete altro che le problematiche che poi hanno portato alla
risoluzione, quindi il tema non è per niente diverso. Si dice:
"abbiamo bisogno di trattare certi argomenti, quindi invitiamo il
Consiglio che prenda atto di questi argomenti" e li elenca i 7
momenti che dobbiamo andare a trattare. Non trovo nessun problema
di sostanza, anzi sarebbe andare a rimandare il vero problema della
sostanza. Quanto al metodo, forse è la prima volta che succede, ma
non è innovativo, collega, perché fra 2 mesi non ci sarò più,
quindi non ho voglia di innovare niente, non si innova la prassi
del Consiglio. Beh, forse qualcosa di nuovo c'è, infatti poche
volte le Commissioni hanno portato qualcosa all'interno del
Consiglio, un argomento sui cui c'è stato un grosso dibattito ed è
un problema che ha valori di sostanza più che di metodo, poi se nel
metodo, vista la riunione dei Capigruppo, ritenete che non sia
stato corretto, me ne scuso, ma chiederei di andare avanti e votare
nel complesso la risoluzione.
Presidente
- La parola al Presidente della Regione,
Caveri.
Caveri (UV)
- Sono abbastanza incuriosito dall'idea che
la collega Squarzino voglia ridurre gli spazi di libertà dei
Consiglieri regionali, perché trovo sia un elemento abbastanza
nuovo nel dibattito in questo Consiglio. C'era un documento, tale
documento è stato emendato da un numero cospicuo di membri della
Commissione, è un documento che ricalca "in toto" il documento
preesistente nelle parti conclusive e prevede solo delle
integrazioni. Mi domando quale tipo di scandalo e quale tipo di
allarme si debba suonare, quale tromba si debba suonare in
quest'aula per una cosa che è del tutto normale e che capita
normalmente nell'ambito della possibilità da parte dei Consiglieri
di emendare. Sono stupefatto di questa novità di essere
scandalizzati per quello che rientra assolutamente e in maniera del
tutto chiara sulla base del Regolamento e della prassi di
quest'aula!
Presidente
- Procediamo con l'esame del testo, ripeto che
si tratta di un testo emendativo della risoluzione...
(interruzione della Consigliera Squarzino Secondina, fuori
microfono)
... non c'è nessun motivo per convocare la Commissione del
Regolamento, né i Capigruppo, né l'Ufficio di Presidenza, perché
quello che richiede lei è una cosa assurda: qui si tratta della
possibilità di qualsiasi Consigliere di emendare un testo! Fra
l'altro, questo testo non è mai stato analizzato, si è sempre
iscritto e mai discusso; oggi i firmatari del loro testo hanno
presentato un emendamento e sull'emendamento si discute. Se si
vuole fare una sospensione per discutere eventuali modifiche del
testo, è una cosa, ma non si può fare una sospensione per la sua
procedura, perché la procedura è corretta. Chiunque di voi può
presentare un emendamento a qualsiasi atto che viene in Consiglio
regionale e lo fa in un momento di discussione generale, dove tutti
possono intervenire. Il Regolamento quindi è applicato all'ennesima
potenza, non c'è nessun problema dal punto di vista della forma;
poi sul contenuto se volete fare una sospensione per concordare
eventuali modifiche, si fa una richiesta di sospensione per
discutere eventuali modifiche al testo, punto e basta...
(interruzione del Consigliere Segretario Venturella, fuori
microfono)
...
siamo solo alla discussione sulla mozione d'ordine,
per questo adesso, se siamo a posto, si continua con la discussione
e l'illustrazione, il Presidente Borre ha già parlato.
La parola al Presidente della Regione, Caveri.
Caveri (UV)
- Finalement cette discussion arrive à
l'Assemblée, mais il faut reconnaître - et je voudrais en remercier
M. Borre - que nous avons déployé beaucoup d'énergie en Commission
pour discuter de cet argument, qui reste dans l'histoire de notre
Région un argument important, peut-être un peu négligé dans la
dernière période, mais il faut reconnaître que nous avons eu toute
une série de rencontres importantes soit avec les membres
valdôtains du Parc du Grand Paradis, soit avec la "Fondation Grand
Paradis", la Communauté de montagne et l'ensemble des élus des
Vallées du Parc du Grand Paradis. On m'a demandé d'illustrer les
raisons de fond de ce document, qui nous engage sur une série de
points. Moi je voudrais partir avec un texte écrit en 1923 par
Emile Chanoux, on était à une année de la naissance officielle du
Parc national et M. Chanoux, toujours à même d'écrire des choses
dans celle époque qui reviennent utiles dans le débat actuel,
écrivait:
"Suivant la méthode stupidement centralisatrice niveleuse, la
Commission..."
- qui à l'époque devait se charger de s'occuper
du Parc -
"... fut presque toute composée d'étrangers à notre
Vallée. Les grands hommes de Rome et de Turin, qui n'ont vu le
Grand Paradis que sur les cartes géographiques et les bouquetins
sur les cartes illustrées et les photographies, crurent pouvoir
réussir à la besogne..."
- aujourd'hui on pourrait écrire les
mêmes choses des fonctionnaires du Ministère de l'environnement -
"... qu'on se rappelle que sans le concours de la population
locale, le Parc national du Grand Paradis ne se fera pas. Qu'on se
rappelle que si grand et noble est le devoir de conserver un animal
si rare..."
- le bouquetin -
"... bien plus grand et plus
noble est le devoir de lutter pour le bien-être de plusieurs
milliers de pauvres travailleurs
", il se référait aux
montagnards des Vallées du Parc du Grand Paradis.
Chanoux torna successivamente e ci torna una decina di anni dopo
con un testo questa volta in italiano, un dato interessante è che
era proprio una memoria sull'Ente Parco nazionale Gran Paradiso, in
cui Chanoux dice questo:
"Sorse una prima corrente rigidamente conservatrice tendente
a conservare materialmente tutto ciò che esisteva nel Parco. Quindi
non solo gli stambecchi ed i camosci che furono oggetto della
Riserva reale, ma tutti gli animali rari di qualunque specie
esistenti nel Parco; non solo gli esemplari della fauna, ma anche
della flora, ma anche le bellezze e particolarità naturali, tutto
doveva essere oggetto di una conservazione gelosa. Quindi bando
alle strade, bando a tutto ciò che significasse vita e rumore
moderno, creazione di una zona vergine ove tutte le forze della
natura potessero esplicarsi naturalmente, ove fra qualche decennio
potesse ammirarsi il risultante sublime del cozzo delle diverse
forze naturali non domate né guidate dall'uomo.
Sorse una seconda teoria che vedeva, invece, nel Parco una
zona privilegiata ove si rifugiassero per diletto e cultura
dell'uomo moderno tutte le ricchezze dell'alpe e della montagna in
genere, un qualcosa, ma in grande, ma relativo a tutti i rami della
scienza naturale, che è la Chanousia per la flora del Piccolo San
Bernardo. Corrente questa che, invece della formidabile verginità
della natura, voleva dare al visitatore del Parco la ricchezza
meravigliosa di una zona contenente tutto ciò che di bello e di
interessante ha l'alpe. Vuole questa corrente di idee, alle specie
di animali e di piante che già esistono nella zona aggiungerne
altre, dare poi sviluppo alle strade, agli alberghi, affinché la
zona diventi turisticamente una delle prime d'Italia.
Concezione di scienziati contemplativi la prima. Concezione
di uomini di azione e diciamo pure di affari la
seconda..."
.
Conclude Chanoux - con questo ho concluso la citazione -:
"... fra le due tendenze cui accennavamo in principio... è
prevalsa quella conservatrice. Fino ad oggi, benché siano state
tentate delle altre iniziative... il Parco è rimasto unicamente
quel monastero... di cui si parlava al suo inizio... favorire la
costruzione di alberghi e rifugi... perché le bellezze del Parco
siano conosciute ovunque... in tal modo il Parco nazionale non sarà
più un'opera passiva che grava sulle finanze dello Stato e che
vive..."
- guardate l'attualità, caro Consigliere Venturella! -
"... di vita stentata, limitata finanziariamente al magro
sussidio statale..."
- se Chanoux apparisse oggi, scoprirebbe
che i bilanci del Parco del Gran Paradiso sono talmente magri che
il concorso dopo decenni di 2 guardaparco viene considerato, come
si legge oggi su "La Stampa", pagina del Canavese, un miracolo -
"... ciò non significa urbanizzare la regione, coprirla di grand
hôtel e di dancing, lasciarla invadere dalle folle che popolano
certi luoghi di villeggiatura cosiddetti di prim'ordine..."
-
ricorderà, il Consigliere Venturella, che Chanoux scrisse delle
pagine di fuoco contro Breuil Cervinia -
"... ma il Parco non
deve essere fine a sé stesso; deve avere oltre che una funzione
scientifica, una funzione sociale, deve essere un richiamo per le
folle per una vita sana e naturale, deve essere una sorgente di
vita per le popolazioni delle montagne su cui è
costituito...".
Trovo queste parole di Chanoux di un'incredibile attualità nel
dibattito attuale, ritengo che tale breve lettura finisca per
spiegare le ragioni che hanno portato a questa discussione e
all'approvazione in Commissione di un testo nel quale si ricordano
e si fissano a beneficio della prossima legislatura e anche
dell'interlocuzione con il prossimo Governo... Devo dire che
speravamo di più dopo un incontro con il Ministro Pecoraro Scanio,
che forse era preso da altre emergenze nell'ambito del suo
Ministero, in particolare i rifiuti della sua amata Campania, per
cui immagino che il Parco del Gran Paradiso fosse diventato nella
sua agenda politica un elemento marginale, ci aveva promesso, a me
e al dott. Malfa, di svolgere una visita nel Parco del Gran
Paradiso, purtroppo non è venuto e ne sono sinceramente dispiaciuto
perché credo sia sempre bene - come ha fatto il Ministro Matteoli
suo predecessore e altri Ministri nel tempo - venire a visitare il
parco per rendersi conto, lato valdostano, ma soprattutto lato
piemontese, delle difficoltà crescenti che ci sono e del fatto che
il Parco purtroppo, come ben ammoniva nel 1923 Emile Chanoux,
rischia di essere un mausoleo per gli stambecchi, mentre il
fenomeno dello spopolamento è un fenomeno ancora drammaticamente
ben presente.
Quali sono le considerazioni di fronte alle quali ci troviamo?
Direi che, dovendo proprio rifarci ai temi che vengono sintetizzati
in maniera più esaustiva nell'ultimo testo presentato
all'attenzione dell'aula, per cui potrò evitare di riprenderli in
maniera troppo specifica, esiste da un lato la necessità di avere
una norma di attuazione dello Statuto. Questa non è una nostra
invenzione, questa è una sentenza della Corte costituzionale che,
alla fine degli anni '80, diceva esplicitamente che nel bocciare la
regionalizzazione del Parco, che a suo tempo fu provocatoriamente
presentata dalla "Giunta Andrione", riteneva che comunque le
tematiche dovessero essere all'attenzione della Commissione
paritetica nata con l'articolo 48bis. Riteniamo quindi che oggi,
dopo che quella norma di attuazione nel tempo si era arenata, sia
il momento di mettere assieme una serie di questioni che
ribadiscano, come ha detto il giudice delle leggi che spesso
apprezzate quando vi dà parzialmente ragione, come nel caso dei
professori universitari, parzialmente perché la questione più
importante era la questione del rettore, ovviamente... e speriamo
di non aver frustrato i poveri professori universitari che
volessero candidarsi alle elezioni, non so quanti saranno, penso
pochi, forse uno... dicevo, sia il momento di ribadire che
effettivamente la questione delle norme di attuazione è una
questione capitale.
Vi è poi la questione di trovare la regolamentazione più
intelligente delle norme urbanistiche del cosiddetto "budello", vi
è una norma applicativa e chiarificatrice del PTP, vi è la
questione dei confini che devono essere modificati come concordato
fra Parco e i Comuni valdostani, ma questo è avvenuto anche sul
lato piemontese, vi è poi il finanziamento della "Fondation Grand
Paradis", un'intesa da avere in maniera logica con la Regione
Piemonte, con cui abbiamo la cointestazione e sapete che la
Presidente Bresso è giunta fino a concordare con il sottoscritto
sull'ipotesi che, se risposte dallo Stato non verranno, rilanceremo
l'ipotesi della regionalizzazione del Parco del Gran Paradiso. Devo
dire, visto che lei bofonchia sui parchi regionali, che sa
perfettamente che la Regione Piemonte mette più soldi nei parchi
regionali di quanto lo Stato metta sui parchi nazionali del proprio
territorio.
Infine riteniamo che tutto ciò debba far parte di un accordo di
programma quadro, perché siamo stufi della "politica del
rubinetto": mentre il Ministro Pecoraro Scanio distribuisce a piene
mani milioni di euro ai parchi del sud della sua zona, è
stranamente sparagnino nei confronti del Parco del Gran Paradiso.
Che ci siano delle motivazioni clientelari? Questo è un dubbio che
è venuto a tutti quelli che hanno dei parchi nel nord, che si
trovano ogni anno a dover fare i conti con risorse molto limitate,
mentre alcuni parchi del sud possono spendere come vogliono. La
speranza è che un accordo di programma quadro crei una
delimitazione certa e soprattutto dia delle risorse finanziarie
sicure.
Presidente
- La parola al Consigliere Bortot.
Bortot (Arc-VA)
- Paradossalmente sono d'accordo con le
citazioni fatte dal Presidente riguardo a Emile Chanoux, ma le sue
conclusioni ci dividono ed è il modello di sviluppo che vogliamo
proporre in montagna. Un modello di sviluppo obsoleto, dove in
pochi decenni distruggiamo il territorio per egoismo o speculazioni
immobiliari, o un modello di turismo e di economia che tuteli le
persone che vi lavorano e tuteli il patrimonio per le generazioni
future? Di quello stiamo discutendo, Presidente!
Conosco un po' la Valsavarenche, nei primi anni '70 frequentavo
anche il Parco de la Vanoise, all'entrata di quel Parco c'era una
scritta enorme che ricordo a memoria:
"Parc National de la
Vanoise, prétexte pour massacrer tout le reste"
, ossia il Parco
serviva a salvare la coscienza di tutto un modo di operare
dell'uomo sul resto della natura, nel senso che all'interno del
parco non si poteva fare nulla e fuori dal parco si poteva
distruggere tutto. Parafrasando quella frase, siamo arrivati al
punto che fuori abbiamo massacrato tutto e adesso vorremmo andare a
massacrare quel che siamo riusciti a tutelare fino adesso. Dico
questo perché non stiamo parlando di sopravvivenza degli abitanti
all'interno del parco, dove le attività sono tutelate, sono
migliorate, il tenore di vita si è alzato: stiamo parlando di
appetiti sul Parco da parte delle comunità locali e mi piacerebbe
sentire cosa avrebbe da dire Emile Chanoux sull'argomento! Stiamo
parlando di appetiti locali di imprenditori, speculatori,
finanzieri delle comunità locali, perché guardate non ci sono solo
le multinazionali finanziarie, ci sono tante persone che hanno
fatto tanti soldi nella nostra Regione e vorrebbero investirli da
qualche parte.
Adesso spiego perché conosco Valsavarenche. Nel 1972 con dei
miei compagni sessantottini francesi abbiamo comprato una baita in
quel di Payel, la baita è sempre lì, originaria, non è diventata né
uno "chalet", né una villa e in quel villaggio di Payel ci abitano,
quando ci vanno, il sottoscritto con i loro amici più un'altra
persona di Genova che ha aggiustato una piccola casa. Due anni fa
ci siamo trovati ad impugnare un provvedimento di costruzione di
una strada mai richiesta dagli unici abitanti di quel villaggio,
che erano i sottoscritti più quel Signore, insieme abbiamo
impugnato il provvedimento dicendo: "ma come, il Comune vuole
costruire con i soldi della Regione una strada all'interno del
parco per andare al villaggio di Payel, il villaggio di Payel è
servito da un sentiero che va benissimo, è servito, quando sono
state aggiustate le case, da una teleferica che poi è stata
smantellata, si può capire per quale motivo e a chi interessa
costruire questa strada?". Alla fine il Comune, il Parco e la
Regione hanno fatta marcia indietro. Capite adesso cosa intendo per
appetiti che poco hanno a che fare? Perché è sacrosanto il diritto
degli abitanti nel parco di tutelare le loro attività economiche,
di vivere dignitosamente, ma dove è scritto che l'uomo non possa
vivere in equilibrio con la natura? Abbiamo millenni di civiltà che
sono cresciute in equilibrio con le risorse della natura e del
mondo e noi in 3-4 secoli abbiamo distrutto e vogliamo andare a
distruggere non solo il nostro mondo, ma anche il resto e non sto
parlando di filosofia, sto parlando di fatti concreti: la foresta
amazzonica, le risorse per le generazioni future, le attività
minerarie... Siamo per mantenere la nostra capacità onnivora di non
averne mai abbastanza nei consumi e nel concetto di potere e di
proprietà che stiamo massacrando il resto del mondo? Il meccanismo
che si è messo in moto, penso anche da parte di molti Consiglieri
in buona fede, è un meccanismo che fa il pari con questa voracità
dell'uomo di inserirsi a tutti i costi con un modello di sviluppo
che è superato e distruttivo! Un modello che abbiamo visto quello
che ha fatto in 2 secoli e negli ultimi decenni nel resto del
mondo, noi vogliamo riprodurlo all'interno del parco! Ecco perché
non ci stiamo, di questo si tratta, non si tratta della possibilità
della persona che lavora all'interno del parco di intervenire,
aggiustarsi la casa, avere un'attività, perché quello si può fare!
Nel ritirare la mia firma sulla proposta di legge statale n. 4 ho
voluto significare che, laddove la risoluzione che abbiamo
approvato nell'ultimo Consiglio regionale sui rapporti di
cooperazione con i Comuni limitrofi del Piemonte, Valli Orco e
Soana dice che le Comunità locali con la Regione Valle d'Aosta e la
Regione Piemonte definiscono progetti di cooperazione e di
conseguenza come intervenire all'interno del parco, vuol dire che
viene demandato a questo tipo di progettazione e di comunità le
modalità per decidere se deve essere trasferita e con quali
modalità la sede del Parco, ma non all'interno di Aosta, ma in uno
dei Paesi poveri e spopolati delle Valli Orco e Soana. Con quella
risoluzione - qui dissento dal collega Sandri, per quello ritiro la
mia firma - a mio parere viene superata quella idea di intervenire
sul trasferimento un po' forzoso della sede del Parco per andare
incontro a delle esigenze di alcuni Comuni di quelle 2 vallate,
trasferendo lì la sede e portando un po' di economia. Con la
risoluzione che abbiamo approvato lasciamo alle autonomie
reciproche di intervenire su come avviare un processo di
cooperazione per migliorare la vita degli abitanti, in questo caso
soprattutto nelle Valli Orco e Soana e nella Valchiusella, che ho
visitato 15 giorni fa.
In sostanza, richiamo l'attenzione del Consiglio sul
provvedimento che andrete a deliberare, perché noi siamo contrari,
perché la sua finalità è di riproporre un modello di sviluppo che
tutti riteniamo superato e dannoso! Ecco perché non sono
assolutamente in conflitto con le affermazioni fatte più di mezzo
secolo fa da Chanoux, perché mirava da un lato ad impedire
l'ingerenza statale e autoritaria proveniente dall'esterno, nel
contempo a dare autonomia ai residenti del luogo che avevano in
testa un modello di sviluppo che non è quello che stiamo proponendo
noi, che non è la strada per Payel. Perché la strada per Payel era
una strada che dava lavoro a dei professionisti, a qualche impresa,
ma nulla ha a che spartire con gli interessi delle persone che
abitano in quel villaggio, né con gli interessi delle popolazioni,
per cui il Parco deve non andare avanti per vivere in rapporto con
un turismo che si "esplicita" sempre più e molto con interessi di
un modello che denunciamo qui è superato!
Presidente
- La parola al Consigliere Frassy.
Frassy (CdL)
- È difficile pensare di poter affrontare le
problematiche del Parco, che si trascinano da quasi un secolo, nei
10 minuti di intervento che sono concessi dal Regolamento sulla
risoluzione e riteniamo poco credibile che i problemi del Parco su
questo finire di legislatura possano trovare delle soluzioni reali.
I problemi del Parco li conosciamo, li abbiamo a più riprese
denunciati e abbiamo anche proposto soluzioni che poi non si sono
mai concretizzate. Questa risoluzione nel nuovo testo è una
risoluzione che fa impressione, in quanto sono 6 pagine fitte
fitte, pagine che mi sembra di poter definire come un compitino che
alla fine qualcuno non dico ha copiato, ma si è fatto fare. Infatti
"Il Corsivo" delle pagine centrali riporta immagino la
verbalizzazione dell'intervento del Presidente Caveri in
Commissione. Qual è il paradosso e la contraddizione della
risoluzione? È che ci troviamo di fronte ad una problematica che
sappiamo non poter difendere dalla volontà politica
dell'Amministrazione regionale, perché la problematica del Parco si
innesca su competenze finite anche davanti alla Corte
costituzionale, competenze dello Stato, della Regione Valle d'Aosta
e della Regione Piemonte; di conseguenza, l'interlocutore
principale della risoluzione è lo Stato nell'organismo
istituzionale che lo governa: il Governo. Ci troviamo pertanto in
questa situazione curiosa, per cui a fine legislatura con una
risoluzione molto articolata, impegniamo una Giunta - che fra 4
mesi non sarà più questa - a promuovere azioni nei confronti di un
Governo che ormai è sfiduciato e che rimane in carica per le
funzioni correnti. In sostanza la problematica, collega Borre, del
Parco è una questione squisitamente politica, non è solo una
questione ambientale o tecnica rispetto ai problemi dell'edilizia,
perché le risposte che devono essere date alla "vicenda Parco" - e
purtroppo sono quasi 100 anni che se ne parla - non sono mai state
date, perché non c'è mai stata la volontà politica di dare quelle
risposte, risposte che solo con il buon senso potevano essere già
date, ma la volontà politica è quella che è venuta meno.
Apprezziamo allora tutto lo sforzo che ha fatto la III
Commissione su questa materia, ma tale risoluzione è insufficiente
soprattutto per i modi e i tempi in cui viene portata al dibattito
del Consiglio, ossia la domanda che ci viene spontanea, stando
dalla parte di chi ha un ruolo istituzionale di opposizione, è: ma
cosa avete fatto nei 5 anni di legislatura regionale? Se questo è
un problema datato quasi 100 anni, non è credibile che in 5 anni di
legislatura non siate stati in grado di incidere in maniera
politicamente significativa e questo va annoverato fra i risultati
di tale Giunta, in particolare di tale maggioranza. Questo è un bel
documento, poco credibile perché è un documento fatto sotto
dettatura, in quanto si celebra il verbo del Presidente Caveri, che
ha capacità dialettica e oratoria e anche conoscenza nella materia
per le battaglie che ha fatto da Parlamentare, ma alla fine si
impegna la Giunta a fare tutta una serie di cose. Sappiamo quali
sono i percorsi delle norme di attuazione e sulla norma di
attuazione si incentra il nodo più importante della problematica
del Parco, ovvero l'esclusione dal territorio del parco di tutti
quei Comuni, esclusa Valsavarenche, per gli ambiti antropizzati. Si
ipotizza un meccanismo che è facile da ipotizzare, ma più difficile
da concretizzare del nulla-osta con il meccanismo del silenzio
assenso per quanto riguarda il Comune di Valsavarenche, anziché la
procedura che deve essere fatta delle autorizzazioni
amministrative. Vi è l'interpretazione autentica, ma vorrei capire
l'interpretazione autentica dell'articolo 38 di una legge regionale
(PTP) del 1998 per quale motivo deve essere proposta con una
risoluzione a fine legislatura... e non è stata oggetto di un
ragionamento serio in corso di legislatura? Tanto più che è l'unico
aspetto concreto sul quale questo Consiglio potrebbe incidere e non
so se da qui a fine legislatura ci saranno le corsie preferenziali
per arrivare all'interpretazione autentica, che deve essere fatta
con una norma di legge, non può essere fatta con una risoluzione,
perché la risoluzione lascia il tempo che trova, precedenti
legislativi dimostrano con norme dello Stato che l'interpretazione
autentica è stata fatta con legge.
Non capisco se il punto n. 4 faccia riferimento ad un decreto
già scritto, in quanto si fa riferimento
"... affinché sia
approvato nel più breve tempo il decreto ministeriale..."
, o se
faccia riferimento alla necessità che quanto indicato nel punto n.
4 venga riassunto da un decreto, ossia non si capisce se il decreto
sia già definito e debba fare il solito vaglio per la registrazione
o se la materia, che è stata "sgrossata" dagli incontri che ci sono
stati, sia stata codificata...
(interruzione del Presidente della Regione, fuori
microfono)
... è già decreto, è in giro, cerca le firme, cerca la
registrazione della Corte dei Conti.
Per quanto riguarda l'accordo di programma quadro, che è
l'elemento politico qualificante, dubito che questo povero
Presidente di Regione, che dovrà preoccuparsi anche della sua
campagna elettorale - salvo che abbia una squadra che gli faccia
campagna elettorale -, possa preoccuparsi di promuovere una
sottoscrizione con quale Governo... con il "Governo Prodi"? No! Il
fatto perciò che voi in maniera forse ingenua, ma qui stiamo
facendo un atto che ha una rilevanza politica, impegnate questo
povero Presidente - a fine mandato - a promuovere la sottoscrizione
non di una fesseria, ma di un accordo di programma quadro con un
Governo nazionale che non c'è più... scusate, vi dico: per non
farci ridere dietro da chi volesse commentare in maniera seria la
risoluzione, va modificato il deliberato. Perché il Presidente
Caveri penso non abbia difficoltà a dire: "vi ringrazio per le
citazioni nelle premesse, per la fiducia espressa nell'impegnativa,
ma non posso fare i miracoli e andare contro il calendario degli
eventi". Il punto n. 5 pertanto è un punto che non è realizzabile
in questa situazione politica, regionale e nazionale, per cui tale
punto non ha senso. Non so con quali strumenti la Giunta e il
Presidente riescano ad "acchiappare" il Ministro di turno per
firmare il decreto, forse qualcuno ha le conoscenze necessarie, non
so come si possa ipotizzare di operare affinché l'Ente Parco
disponga di quelle risorse che oggi non ha visto che sono
problematiche legate al bilancio dello Stato e che in questa fase
manca l'interlocutore.
È finito il tempo, devo finire il mio intervento, anche se
questo è stato un "flash" sommario delle problematiche da
affrontare, politicamente non siamo soddisfatti di come vengono
gestite le problematiche degli abitanti i Comuni inclusi nel Parco
del Gran Paradiso. Abbiamo sempre detto che l'ambientalismo è una
bella cosa, ma deve essere a servizio non soltanto della natura, ma
anche dell'uomo; di conseguenza, siamo sempre stati consapevoli che
certe rigidità, che forse avevano senso agli inizi del '900, non
possono più essere mantenute nel terzo millennio. Ciò premesso, non
è questa la strada, quanto meno la strada credibile per incidere
significativamente sull'argomento. Questa è una bella risoluzione
che si andrà ad aggiungere alle infinite risoluzioni che hanno
prodotto carta, bei dibattiti, ma non hanno concluso niente.
Auspichiamo che la prossima legislatura, sia quella regionale, sia
quella statale, possa avere fra le priorità quella del Parco, che è
problema noto a tutti e sul quale forse bisognerebbe pensare fin da
subito.
Presidente
- La parola al Consigliere Segretario
Venturella.
Venturella (Arc-VA)
- Consideriamo questa iniziativa
improvvida, fuori tempo massimo e fuori tema, perché frutto di una
mal celata voglia di conflitto, condita secondo noi anche da una
certa dose di protagonismo del nostro Presidente della Regione.
Infatti questa iniziativa si inserisce sconsideratamente in un
percorso tracciato da lungo tempo, ecco una prima osservazione che
vorrei fare al Presidente della III Commissione, il percorso di
condivisione era stato tracciato da tempo fra Ente Parco e comunità
locali, percorso fra l'altro ricco di spunti, di riflessioni e di
articolati dibattiti fra il Parco e le comunità locali, che con
diversi gradi e tempi di condivisione stava per essere concluso in
modo onorevole e soddisfacente per tutti. Questo nuovo documento
crediamo affronti in modo disarticolato e parziale alcune
questioni: la prima, quella dei confini, non posso esimermi dal
citare il contenuto di un documento ufficiale del Consiglio
direttivo del Parco nazionale del Gran Paradiso; ricordo anche al
Presidente Caveri che forse lo ha dimenticato che all'interno del
Consiglio direttivo del Parco nazionale del Gran Paradiso siedono 4
rappresentanti delle comunità locali e 4 rappresentanti nominati
dalle Regioni: 2 Piemonte e 2 Valle d'Aosta. Sorvolo sulla nomina
dei 2 rappresentanti delle sessioni ambientaliste, nominati
dall'allora Ministro Matteoli che è stato citato, che mi dicono
frequentino poco la sede del Parco, forse ne hanno perso
l'indirizzo. Cito quello che è stato scritto dal Consiglio
direttivo del Parco:
"Il Consiglio direttivo del Parco nazionale del Gran Paradiso
ha approvato nei giorni scorsi un documento tecnico, che acquisisce
le proposte di modifica dei confini pervenute dai Comuni del Parco,
l'atto è il frutto condiviso di una lunga fase di concertazione con
gli enti locali. Nel clima più disteso e collaborativo di oggi si è
trovato un accordo fra enti locali e Parco nazionale. La decisione
assunta all'unanimità dal Consiglio costituisce un momento storico
ed è il primo atto di un procedimento tecnico-amministrativo che
prevede l'attivazione di un tavolo tecnico con il Ministero
dell'ambiente, le Regioni, Comune ed Ente Parco"
, ossia il
percorso era già stato tracciato.
Credo che la denominazione "atto storico" utilizzata per
definire il documento tecnico del Consiglio direttivo sia stata ed
è più che mai calzante, perché frutto di una lunga fase di
concertazione che il Presidente Caveri si è dimenticato di citare.
Infatti il ridisegnare i confini dell'area protetta o, meglio, il
rimodellarli, intendendoli non come semplici linee segnate sulle
carte topografiche, ma in funzione della morfologia, dell'orografia
e della presenza di centri abitati e di infrastrutturazioni sul
territorio, era stato proposto ai Comuni del Parco e inserito nel
contesto più ampio delle compensazioni territoriali. Atto che
ricordo è stato votato all'unanimità il 27 luglio 2007; durante la
predisposizione nulla era stato eccepito su questo atto di modifica
dei confini, anzi vi era stata ampia ed unanime convergenza. Vi è
di più: è agli atti una deliberazione della Comunità del Parco del
14 settembre 2007; ricordo che la Comunità del Parco raggruppa
tutti gli enti locali, i cui territori sono ricompresi all'interno
del confine del Parco, il cui contenuto è inequivocabile: si
esprime all'unanimità parere favorevole alla modifica dei confini,
quasi a suggellare definitivamente il patto condiviso fra l'Ente
Parco e le comunità locali. Ecco perché sul tema dei confini questa
risoluzione non solo è intempestiva, ma anzi vuole aprire una
"querelle" per scopi non certo nobili, che ha molti sostenitori in
questo Consiglio, ma un unico suggeritore, che, fra l'altro, vuole
riaprire vecchie ferite, ampliare conflitti che la riflessione e la
ragionevolezza avevano sanato e ridimensionato. Difatti se dal 1979
con il "decreto Marcora" con cui si ripristinavano i confini legali
e si approvava il cosiddetto "allargamento" il clima era di grande
tensione, ora invece il clima è più disteso e quindi i rapporti fra
Parco ed enti locali di reciproca collaborazione, ce lo dice
l'unanimità dei consensi all'interno della Comunità del Parco,
devono per forza guastarsi per qualcuno, per rincorrere scopi di
tipo elettoralistico. La dice lunga, infatti, il riferimento nella
relazione del Presidente Caveri alla questione del nulla-osta,
questione che dice il Presidente Caveri non è stata volutamente
risolta dall'Ente Parco. Qui le cose non sono andate così: la
questione del nulla-osta era già stata posta all'attenzione in
Consiglio e in Commissione. Il Parco stesso aveva proposto agli
uffici legislativi regionali una bozza tecnica di regolamento, che
per chi vorrà trarne conoscenza è sul sito del Parco - ne ho qui
una copia per il Presidente - ; ora non so quali motivi abbiano
spinto il gruppo misto di lavoro Parco-Regione a non dar seguito
alle proposte di modifica o quanto meno a proporre soluzioni
regolamentari al problema del nulla-osta. L'intesa c'era stata fra
funzionari del Parco e funzionari regionali, è stata bloccata, da
chi? Da qualcuno che siede in questo Consiglio, perché sul
nulla-osta del Parco vi era l'articolo 82 che diceva:
"il
nulla-osta dell'Ente Parco è espresso alternativamente mediante
apposito provvedimento relativo al singolo progetto, mediante
l'assenso per gli aspetti attinenti alle funzioni dell'Ente Parco
manifestato dal direttore, mediante l'assenso di cui alla
precedente lettera b) che parlava di attività edilizia libera,
mediante l'assenso di cui alla lettera b)"
, ossia tutto ciò che
è scritto qui era scritto sul regolamento, che qualcuno in questo
Consiglio ha voluto far bloccare! Il tentativo di scaricare su
altri le responsabilità dei ritardi e dell'eccesso di burocrazia
che qualcuno qui tende sempre a ripetere come una vecchia
filastrocca è facilmente smentito dall'analisi dei tempi e delle
risposte dell'Ente stesso. Quando il Presidente Caveri parla di
assoluta incapacità dell'Ente Parco di rispondere nei tempi dovuti
alle diverse pratiche... citiamo dei documenti ufficiali e non
chiacchiere, non pinzillacchere! Nel 2006 le 50 domande di
nulla-osta alla realizzazione di interventi inviati dalla
Valsavarenche all'Ente Parco sono state evase in 32 giorni, che
erano 41 nel 2005; negli ultimi 3 anni su un totale di 151 progetti
presentati sono stati solo 2 i pareri negativi (1,3%). Veniamo ora
al problema sollevato dai colleghi sulla sede del Parco e sul
presunto spostamento del baricentro dell'area protetta a Torino.
Non vorrei ripetere ciò che abbiamo udito in Commissione, ma penso
sia necessario fare un poco di chiarezza...
Caveri
(fuori microfono)
- ... è finito il
tempo...
Venturella (Arc-VA)
- ... anche per lei era finito il
tempo e ha parlato per ben 12,5 minuti. Il Parco nazionale Gran
Paradiso da lungo tempo mantiene un importante presidio di
personale sul territorio, nonostante esso sia ripartito su 5 valli
fra loro non comunicanti, se non per sentieri. I 57 guardaparco
svolgono un importante ruolo di sorveglianza e contatto, e lo
abbiamo sentito in Commissione e riferimento per turisti e comunità
locali proprio perché il corpo di sorveglianza è interamente
dislocato sul territorio. Dal punto di vista legislativo, ricordo
che nel 2002, riconfermando con legge la sede legale di Torino e
quella amministrativa di Aosta, lo Stato ha recepito l'accordo
firmato nel 1996 fra l'allora Ministro dell'ambiente, la Regione
Piemonte e la Regione Valle d'Aosta, Presidente della Giunta Dino
Viérin, che prevedeva 2 sedi operative: una a Ceresole Reale e una
in Valsavarenche. L'intenzione era quella di tradurre nella realtà
l'esigenza di decentramento e di legame più stretto fra i 2
versanti, già in parte attuata con gli 8 centri visitatori e il
giardino alpino "Paradisia", cose che il Presidente si dimentica di
citare. La sede operativa di Valsavarenche è stata inaugurata il 26
settembre 2006 e in realtà è una sede non solo operativa, ma è
polifunzionale; infatti ad oggi Valsavarenche è sede del servizio
sanitario e della ricerca scientifica del Parco, un servizio
importantissimo perché si occupa di ecologia alpina, a stretto
contatto con l'Università. A Dégioz abbiamo anche l'Ufficio di
Valle del Servizio di sorveglianza e quello dell'Ispettore, che
ricordo qualche tempo fa era a Torino, senza dimenticare che nella
Valle di Cogne ha sede il giardino botanico "Paradisia". Infine è
proprio dall'attenta lettura della pianta organica e della sua
effettiva dislocazione sul territorio che si può serenamente
affermare che il processo di decentramento, avviato da pochi anni
dall'Ente Parco, ha raggiunto la quasi totalità dei suoi obiettivi,
infatti su 80 persone il 75% sono dislocate sul territorio. In
conclusione l'iniziativa consiliare presentata oggi appare mal
posta e non rispondente alla realtà sia dal punto di vista formale
che sostanziale; esprimiamo quindi il nostro convinto dissenso.
Finendo, se lei cita, Presidente, Chanoux dicendo che qualcuno a
Roma vede il Parco solo sulle carte e gli stambecchi solo sulle
cartoline, sicuramente non è diverso da chi lo stambecco lo vede
solo dall'elicottero.
Presidente
- La parola al Consigliere Sandri.
Sandri (PD)
- Ringrazio la maggioranza, perché non c'è il
numero legale, così saremo meno disturbati nel parlare di questo
argomento.
La risoluzione che è stata presentata e che abbiamo condiviso è
una risoluzione importante per 2 motivazioni: la prima è che
finalmente in questa legislatura parliamo di Parco nazionale del
Gran Paradiso, perché un argomento di cui si è poco approfondito il
tema e non abbiamo avuto molte occasioni di riflettere; la seconda
motivazione perché per la prima volta credo da parecchio tempo non
solo in quest'aula, ma in tutta la Regione si sta affrontando il
tema in un modo un poco articolato, cercando di affrontare i vari
problemi: questo mi fa piacere perché nasce da un'iniziativa che
avevamo preso insieme al collega Bortot, che era quella di una
provocazione, ossia evidenziare come fosse negativo che il Parco
del Gran Paradiso cominciasse a pensare a trasferirsi in una
cascina ai confini di San Mauro Torinese nel Comune di Torino,
piuttosto che riflettere sulla necessità di tornare ad agire in
modo concreto e determinato sul territorio del parco. Grazie a
questa proposta di legge, siamo arrivati dopo un ampio lavoro a
tale risultato, che trovo positivo innanzitutto perché si mette -
spero - la parola fine al progetto di andare a San Mauro.
Volevo ricordare agli amici del gruppo "Arcobaleno" come il
Ministero dell'ambiente si lamentasse nel 2006 del canone pesante
di locazione della sede del Parco in Torino; secondo me, questo è
il segnale che quella sede è non consona, ma questo non dal punto
di vista solo pratico, perché obbliga gli abitanti della Val Soana,
della Valle dell'Orco, della Valsavarenche di recarsi a Torino
anche per cose di poco conto, ma perché avalla una mentalità che
vogliamo combattere e la mentalità è quella dei lor Signori sui
"letti di lana" che se ne stanno a Torino quando ci sono
stambecchi, ma anche montanari che devono vivere una realtà
difficile. Se si vuole intervenire su quei temi come amministratori
del Parco, bisogna andare nel parco; quando si esce dalla riunione
del Consiglio di amministrazione non trovarsi nel traffico di Corso
V. Emanuele, ma trovarsi a Valsavarenche, piuttosto che a Locana e
trovarsi la gente di fronte che dice: "ah, Presidente, direttore
qui e là", invece il Presidente e il Direttore se ne stanno ben
lontani dai nostri montanari!
Credo che la situazione sia in allarme esattamente per le
motivazioni opposte di quelle addotte dal collega Bortot, nel senso
che negli ultimi 30 anni i montanari dei Comuni delle Valli del
Parco si sono ridotti di circa 40-50%, mentre gli stambecchi sono
quadruplicati; allora qui è un problema di limitare l'intervento
devastatore dell'uomo, oppure di trovare delle forme per cui l'uomo
possa sopravvivere in quelle condizioni? Evidentemente bisogna
prendere atto che il Parco, per motivazioni varie, in tutti questi
anni si è comportato come un freno alla presenza umana in questi
territori e lo dico particolarmente della Valsavarenche, perché in
Valsavarenche - unico Comune interamente compreso nel Parco del
Gran Paradiso - le persone hanno avuto enormi difficoltà. Già
quindi devi lottare perché sei in una regione piccola e di
montagna, perché all'interno di questa Regione sei in un piccolo
Comune, ancora ti ci trovi con questa autorità che sta vicino a
Corso V. Emanuele a Torino che non dà risposte o le dà quando
vuole, blocca i progetti... Ovviamente anche loro fanno "lobby" e
abbiamo qui un rappresentante della "lobby" del Direttore e del
Presidente del Parco del Gran Paradiso: questo però non significa
fare l'interesse dei Valdostani e neanche dei Valsoanini e degli
abitanti della Valle dell'Orco. Bisogna tener conto che questa
situazione rischia di danneggiare gli animali e il bosco, per tutto
quello che abbiamo ritrovato come patrimonio che ci è arrivato da
Vittorio Emanuele III... lo abbiamo, ma è un equilibrio nato
dall'interazione fra uomo e natura, dove la natura è stata
preservata, certo, ma perché c'erano delle persone che andavano lì
a coltivare i campi, a tenere il bosco e una serie di attività che
andavano bene per tutti. Dobbiamo ritrovare tale tipo di
equilibrio, ma per fare questo bisogna riprendere in mano il
problema in modo serio. Da tale punto di vista, do un apprezzamento
positivo sul ragionamento dei confini, ritengo che si debba avere
una tutela paesaggistica, ambientale... ma a parità di condizioni,
per cui se i Comuni che fanno parte del parco devono essere
vincolati per le parti non abitate, come avviene a Noasca, Locana,
Aymavilles, Cogne... non si capisce perché non lo possa essere a
Campiglia che è una frazione della Valle dell'Orco compresa
totalmente nel parco o per Valsavarenche che è del tutto nel parco.
Credo che la parte umanizzata di Valsavarenche debba essere
estrapolata dal parco, avere dei vincoli ovviamente, ma essere
trattata in pari misura degli altri Comuni facenti parte del
parco.
Queste sono delle iniziali riflessioni su cui andare avanti, a
queste ne aggiungo un'altra: abbiamo fatto un buon passo
nell'impedire l'avvio della procedura della cascina di San Mauro
Torinese, ma non ci dobbiamo fermare lì. Bisogna che il periodo
intervallare per cui alcune funzioni residuano dalle parti di Corso
Vittorio, che a questo punto avrebbero dei costi di affitto
impressionanti, siano ricondotte sul territorio, arrivando ad avere
una sede del Parco sul versante piemontese del Gran Paradiso anche
per tranquillizzare gli amici delle Valli Orco e Soana, una sede
legale che sia a Locana o da quelle parti, in modo che si ritorni
nel dettato della legge n. 394/1991, ossia come tutti gli altri
parchi che la sede legale sia all'interno del Parco. Questa è una
necessità non solo perché darebbe un poco di posti di lavoro e
presenza economica su quel territorio che è già in difficoltà, ma è
un significato politico, perché vuol dire che chi amministra quel
territorio sta nel territorio e non da un'altra parte, altrimenti
dalle parole degli amici del gruppo "Arcobaleno" veniva fuori
un'idea come dire: "il duca che aveva dei territori in montagna e
che nel suo castello a distanza di 100 chilometri ogni tanto
mandava degli editti, dicendo: "ce ne occupiamo in questa
maniera...""
Squarzino
(fuori microfono)
- ... un
principe...
Sandri (PD)
- ... un principe, ma non machiavellico...
Dobbiamo però renderci conto che se siamo conseguenti su questi, lo
siamo anche per la nostra Regione, per cui credo che la sede di
Aosta che stia qui in Via Losanna non sia una cosa positiva.
Abbiamo tutto l'interesse di trovare una sede più idonea - ad
esempio ad Introd -, in modo che si ricostituisca questa
divaricazione fra amministrati e amministratori. È un passaggio
molto importante, perché diventa poi la garanzia di una buona e
positiva convivenza; quello che è attualmente un clima sereno credo
sia solo una tregua in armi che non serve a garantirci per il
nostro futuro.
Presidente
- La parola al Consigliere Borre.
Borre (UV)
- Parto dalle ultime parole del collega
Sandri. Anche per il sottoscritto il fatto che la sede di Aosta
trovi collocazione nei Comuni che fanno parte del parco è un sogno,
non più un obiettivo, viste tutte le difficoltà a cui va incontro.
Concordo sul discorso che, è vero, rispettiamo stambecchi, aquile,
camosci, ma soprattutto cerchiamo di porre attenzione
sull'esistenza dell'uomo sul territorio. Non concordo con la
visione che l'uomo distrugga tutto; girate tranquillamente,
Valsavarenche e Cogne non hanno distrutto proprio niente, né nel
Parco, né sul restante territorio valdostano.
(interruzione del Consigliere Segretario Venturella, fuori
microfono)
... giro a piedi, un po' meno adesso ma... Non vorrei che questa
risoluzione fosse presa come un atto di guerra al Parco, ne è ben
lontana! Qui vogliamo richiamare l'attenzione del Ministero sul
discorso del Parco e porre un'attenzione da parte delle Regioni,
affinché si arrivi ad avere quel territorio del Parco della parte
valdostana e della parte piemontese... in modo che siano un corpo
integrato e condiviso all'interno di queste Regioni, non siano al
contrario un qualcosa visto come un corpo estraneo. Nessuno si è
detto contrario ai confini; è vero, i confini sono stati un momento
di grosso confronto fra i Comuni, hanno trovato la quadra e adesso
si aspettava... qui diciamo
"ad operare affinché sia approvato
nel più breve tempo possibile..."
, non diciamo nient'altro.
Diciamo che il Ministro dopo mesi e mesi vada a siglare il
documento perché sono 3 mesi che sono stati "inviati" gli atti dal
Parco al Ministero sul discorso della compensazione dei confini.
Ribadisco che non stiamo facendo una guerra al Parco, ma chiediamo
che si lavori tutti in funzione del Parco, che sia un territorio
condiviso con gli abitanti e con la Regione.
Il discorso di tutti gli altri punti non trova niente in
contrario; c'è il nulla-osta, ma noi diciamo il nulla-osta non deve
essere un qualcosa che va ancora ad aumentare le incombenze del
cittadino che abita in quei luoghi. È verissimo che ci sono 32 casi
con la risposta di 40 giorni e ci sono casi a cui la Regione deve
dare ancora risposta dopo 2 mesi. Nessuno lo mette in dubbio, ma
diciamo che come principio deve esserci un'organizzazione che
permetta al cittadino di avere una risposta, non essere soggetto di
un vincolo, anziché essere soggetto di un beneficio appartenere al
Parco. Per quanto riguarda i finanziamenti, si chiedono i
finanziamenti all'Ente Parco, perché possa dare risvolto alle sue
incombenze; sono stati dati 300mila euro in conto capitale come
"una tantum", adesso speriamo che questo venga strutturalmente dato
come finanziamento al Parco.
Condivido, collega Frassy, il fatto che dovevamo far prima, ma
questa risoluzione è di novembre... e nessuno pensava che a
febbraio cadesse il Governo. Al di là di questo, collega Frassy,
può essere un elemento importante per una campagna elettorale di
tutte le forze politiche, per quello che il dibattito è arrivato in
Consiglio: per essere condiviso da tutti. Può essere uno strumento
che ognuno di noi utilizza nella sua campagna elettorale: il Parco
deve essere di nuovo un momento di attenzione da parte delle forze
politiche con tutte le sue richieste di intervento, quindi non mi
preoccupa il fatto che sia arrivato a fine mandato. Il discorso che
avevamo 5 anni per lavorarci su: è vero, ma in questi 5 anni c'è
stato un grosso dialogo per il piano del Parco, piano che mi auguro
vada in approvazione in tempi brevi, per riuscire a trovare la
quadra fra tutti i Comuni del Parco. Per l'accordo del programma
quadro era necessario sollecitarlo perché dalla parte valdostana la
Comunità del Parco ha trovato i suoi obiettivi e sta portandoli
avanti, si sta ancora aspettando da parte della Comunità montana
Soana e Val dell'Orco il programma per poterlo condividere
insieme.
Presidente
- La parola al Consigliere Bortot.
Bortot (Arc-VA)
- Solo per informare il Consiglio che ho
formalizzato alla Presidenza un emendamento, ritiro la mia firma
sulla proposta di legge n. 4 concernente la sede legale e la sede
amministrativa del Parco Gran Paradiso.
Presidente
- L'emendamento verrà distribuito.
La parola al Consigliere Segretario Venturella.
Venturella (Arc-VA)
- Solo per una precisazione. Vorrei
citare, dato che sono stato "preso per i folti capelli che non ho"
e che sono stato definito un "lobbysta" sia dal Presidente Caveri,
sia dal collega Sandri, una dichiarazione di un mio collega che
appoggia la "lobby" del Parco Gran Paradiso, che si chiama Osvaldo
Naudin, primo cittadino di Introd, sulla questione dei confini, del
nulla-osta, del rapporto fra Ente Parco e comunità locali dice
-cito -:
"Abbiamo potuto finalmente trovare una soluzione effettiva e
soddisfacente ad una situazione che da tempo andava affrontata. È
stato svolto un buon lavoro d'intesa con gli enti locali e possiamo
ritenerci soddisfatti sia a livello comunale che a livello di
salvaguardia dell'area protetta. Di fatto con il meccanismo della
compensazione e della ripartizione dei territori, che ha
caratterizzato le trattative, il Parco non ha subito delle perdite,
ma solo una sostanziale riorganizzazione più vicina alle esigenze
di tutte le realtà in essa coinvolte"
.
È il primo cittadino di Introd, noto "lobbysta" che svolge
attività per il Parco Gran Paradiso. Ogni commento è superfluo alle
accuse che mi vengono rivolte.
Presidente
- Se non vi sono altri interventi, chiudo la
discussione generale. Si voterà il testo emendativo con
l'emendamento del Consigliere Bortot.
La parola al Consigliere Sandri, per mozione d'ordine.
Sandri (PD)
- Per mozione d'ordine, vorrei fare solo una
verifica che vi sia il numero legale, perché ho l'impressione... vi
sono 17 Consiglieri di maggioranza...
Presidente
- Vuole fare la richiesta?
(interruzione del Consigliere Sandri, fuori
microfono)
Presidente
- La parola al Consigliere Segretario
Venturella, per dichiarazione di voto.
Venturella (Arc-VA)
- Nella dichiarazione di voto vorrei
portare all'attenzione del Consiglio 2 piccole osservazioni: prima
osservazione, non è vero che serve l'accordo di programma quadro,
non è vero che serve una norma di attuazione, perché tutto questo
si inserisce in un percorso che era stato tracciato con la proposta
di pianificazione, condivisa dalle comunità locali e dai Comuni non
solo per problemi di lentezze burocratiche del Ministero, ma anche
per lentezze burocratiche dell'Amministrazione regionale, perché
qui lo studio del piano del Parco data 1999, l'ultimo, e 1989 il
primo! Si era nella direzione giusta, si stava condividendo tutto
con le comunità locali, infatti mi pare che le dichiarazioni di
tutti i sindaci delle comunità - io ho quelle valdostane - erano in
quella direzione. Adesso per esigenze che non sono quelle delle
comunità... perché ha ragione il collega Frassy quando dice: a
questo punto quali ricadute positive può avere un documento del
genere se non quelle prese 2 mesi prima delle elezioni regionali,
se non l'affermazione del Presidente della Regione Caveri: "Non vi
preoccupate, i vostri problemi li risolvo io".
Il discorso sulla pianificazione era sulla strada giusta... tra
l'altro, ricordo - e cito sempre il mio collega "lobbysta", Sindaco
di Introd, Presidente della Comunità del Parco - che in
Valsavarenche, poiché vi erano dei problemi di compensazione dei
confini, in quanto Valsavarenche è tutto in territorio protetto...
diceva - e con lui il Consigliere Jeantet -:
"il primo obiettivo
delle comunità del Parco era quello di definire la questione dei
confini e su questo è stato fatto uno sforzo e i risultati sono
soddisfacenti"
. Aggiungevano che un grande sforzo era stato
fatto non solo dal Parco, ma dal Ministero e da tutti per far sì
che nel Comune di Valsavarenche venissero impiantate delle sedi
importantissime per lo sviluppo del Comune stesso, perché se si
comincia ad inserire in un territorio comunale, e quindi senza
clamori a spostare tutte le sedi, a vedere sempre questi del
Ministero che sono quelli che viaggiano in giacca e cravatta... ma
se cominci a spostare in Comune di Valsavarenche la sede operativa,
luglio 2006, e tutto ciò che consegue dal punto di vista
infrastrutturale, strutturale e di personale del Progetto
"Lontra"... faccio un esempio: il Progetto "Lontra" ha un
investimento di quasi 4 milioni di euro all'anno...
(interruzione del Presidente della Regione, fuori
microfono)
... lei, come al solito, cita delle voci che non conosce e dal
2009 questi soldi sono mezzo milione di euro all'anno e questo è
nel bilancio, che il Presidente Caveri in qualche caso si rifiuta
di leggere. È presente come investimento sia nel bilancio, come
uscita dello Stato, sia come entrata certa per il Parco Gran
Paradiso. Sono questi gli interventi che servono per "dare
ossigeno" da parte del Parco, naturalmente, perché un altro conto
sono le attività imprenditoriali che i cittadini devono mettere in
campo. Erano queste compensazioni, dato che non si poteva agire sui
confini, perché impossibilitati dal punto di vista della
morfologia.
Sulla faccenda del nulla-osta, vorrei ribadire, Presidente Borre
- so che lei è una persona ragionevole e riflessiva - che il
problema del nulla-osta era stato, con delle nostre iniziative di
richiamo, già condiviso fra Regione e Ente Parco, dicendo che per
quegli interventi che rientravano nei regolamenti edilizi o nelle
norme tecniche di attuazione dei piani regolatori non c'era bisogno
di nulla-osta! Il nulla-osta era solo per quegli interventi che dal
punto di vista urbanistico impattanti, ma questo lo abbiamo anche
in altri territori, non è solo il Comune di Valsavarenche che ha
tale incombenza! Se poi qualcuno in quest'aula dice che è stata
bloccata l'attività edilizia, so che lei, Presidente Borre, a
differenza del Presidente Caveri, frequenta la Valsavarenche e sa
benissimo che gli scheletri di strutture sia di civile abitazione
che alberghiere, sa a cosa mi riferisco, Presidente, non sono state
bloccate, non sono lì metà finite e metà ancora con solo la
struttura in cemento armato da anni, non sono state bloccate dal
Parco, ma sono state bloccate per altri motivi di carattere
economico-finanziario, da società che poi spariscono, anzi sono
state autorizzate dall'Ente Parco. Sono altri i problemi, credo che
il modo di affrontare non suo, Presidente Borre, non la ritengo
responsabile se non per questo aver voluto all'interno della
risoluzione farne un inno alle dichiarazioni del Presidente Caveri
nelle audizioni della Commissione, dimenticando però che il
materiale era anche altro. C'erano state le dichiarazioni delle
comunità, dei dirigenti dell'Ente Parco, dei sindacati, che avevano
espresso parere sfavorevole; eppure questa nuova risoluzione è un
inno alle dichiarazioni, in alcuni casi fuorvianti, del nostro
Presidente della Regione. Non era questo il metodo: il metodo era
invece quello di andare al più presto all'approvazione del piano
del Parco, all'approvazione del regolamento, all'approvazione del
provvedimento di compensazione dei confini. Abbiamo delle
responsabilità come Regione, come ce le hanno la Regione Piemonte,
l'Ente Parco e i Comuni, perché tutto questo lavoro di
concertazione s'inseriva in un ambiente che era di grande tensione,
ma la soluzione era stata già tracciata, con tale risoluzione
riapriamo il conflitto: questo non è un comportamento corretto e
non va nella direzione giusta.
Presidente
- La parola al Presidente della Regione,
Caveri.
Caveri (UV)
- Questo documento è frutto di un lavoro
molto lungo, soprattutto condiviso con la Comunità valdostana del
Parco, è frutto di profonde riflessioni e dell'aiuto sistematico
del Segretario generale della Regione, dott. Malfa, che ha un
metodo cartesiano nell'affrontare le questioni. Vede, Consigliere
Segretario Venturella, ognuno è libero di fare l'ufficio stampa a
chi vuole, a rischio di apparire ridicolo nella sua difesa di un
Parco difficile da difendere, la sua è una difesa d'ufficio, mi
rendo conto che lei appartiene ad un movimento politico che ha
fatto dei parchi nazionali la propria bandiera. Lei ha sotteso
tutto uno sfottò, purtroppo per lei conosco bene il territorio del
parco, caro Consigliere Segretario Venturella; vada a leggersi le
lettere di Renzo Videsott, primo Direttore del Parco e vedrà quale
ruolo hanno avuto per la salvaguardia del Parco mio zio Severino e
mio padre Sandro, le regalerò il libro del quale ho avuto l'onere
di fare l'introduzione. Videsott aveva un gran rispetto dei
montanari, anche se ebbe degli scontri feroci per la questione del
"budello", per quel "cancro del budello", perché perfino Mussolini
aveva deciso, dopo la nascita del Parco nel 1922, di tenere il
"budello" fuori dal territorio palinato del Parco. Abbiamo dovuto
aspettare il "decreto Marcora" per fare in modo che questo
territorio rientrasse e con esso la brutalità di un intero paese
all'interno di un Parco, con tutte le conseguenze sociali che sono
ben note. Credo che il movimento politico a cui appartengo non
accetti lezioni sull'ambiente da parte di nessuno, basta leggere la
storia degli anni '60 per ricordarsi quando, su iniziativa della
"Giunta del Leone", si decise di trasformare l'intero territorio
valdostano in un territorio tutelato e questa cosa fu rigettata da
una sentenza storica in negativo della Corte costituzionale.
Lezioni quindi non ne piglio e non ne piglio, caro Consigliere
Segretario Venturella, perché il Parco nazionale è un retaggio di
una concezione colonialista dello Stato centralista che ritiene gli
abitanti di una certa località incapaci di gestire i propri beni
naturali e paesistici. La logica è quella: "questi Valdostani hanno
l'osso nel naso e la sveglia al collo, non sono capaci di gestire
le loro bellezze", quindi nel 1922, in stretta connessione con
l'avvento del Fascismo, nasce il Parco nazionale e si trascina nei
decenni con il tentativo continuo da parte della Regione di porre
delle norme giuridiche di attuazione che chiarissero gli ambiti
della nostra autonomia speciale. Dico "nostra", perché l'autonomia
speciale dovrebbe essere, a 60 anni di distanza, un patrimonio
comune, ma non è così malgrado tutte le affermazioni retoriche! C'è
chi ritiene che il Sig. X o il Sig. Z da Torino o da Roma abbiano
maggiore capacità dei Valdostani di gestire il territorio che
storicamente ci appartiene: questa è la tristissima realtà di
fronte alla quale ci troviamo dal punto di vista
politico-culturale.
Il Parco nazionale è nella sua evoluzione storica una ricchezza
che nessuno mette più in discussione, neanche nell'unitarietà fra
Piemonte e Valle d'Aosta, ma quando la Presidente Bresso che, fino
a prova contraria è stata votata dalla sua forza politica, ha, al
Castello Sarriod de la Tour, affermato pubblicamente, di fronte
alle Giunte di Piemonte e Valle d'Aosta e di fronte ai giornalisti,
che il tempo è venuto nel quale o lo Stato italiano dimostri una
reale attenzione per il Parco del Gran Paradiso, trasferendogli
delle risorse che siano necessarie non per la sopravvivenza, ma per
una reale incidenza del Parco sul contesto socio-culturale...
perché se il Parco fosse stato da solo in assenza di un'autonomia
speciale, le Vallate valdostane sarebbero ridotte al lumicino della
presenza dell'umanità, come è capitato nelle Vallate piemontesi! Le
Vallate piemontesi sono spopolate, in Val Soana non c'è più una
mucca! Questa è la logica della desertificazione, perché
l'ambiguità è che voi avete esportato il modello dei parchi
americani anche in Italia, dicendo che l'uomo è negativo! Nella
legge quadro sui parchi c'è questo termine che fa raccapriccio:
antropizzazione. Orrore, l'antropizzazione! Questo essere umano che
minaccia lo stambecco, minaccia il camoscio, fa paura all'aquila,
impedisce al gipeto di tornare... Vi rendete conto che fino al
limitare dei ghiacciai questo è un terreno coltivato dai montanari
nei secoli e oggi la logica dovrebbe essere quella di un
funzionario che da Roma decide 1 milione in più, 2 milioni in meno
ai parchi nazionali, sulla base di criteri ripartitori che - come
dimostrato - è una logica clientelare che va a vantaggio dei parchi
meno storici? Meno storico, ma magari più vicini al collegio
elettorale di un Ministro.
Credo che tale risoluzione sia una presa di assunzione di
responsabilità di questo Consiglio, che da tempo non trattava tale
argomento. Va quindi serenamente affrontato il tema, votando questa
risoluzione, che è una risoluzione a futura memoria per alcuni suoi
contenuti, è caduto il Governo, non potevamo prevederlo quando
discutemmo dell'argomento, la Commissione paritetica è caduta.
Credo che da parte nostra non vi sia oggi contrapposizione nei
confronti del Parco, riteniamo le persone che sono nel Parco degli
interlocutori, ci mettiamo attorno ad un tavolo, ma attenzione alla
nascita di fenomeni nuovi di protesta nelle nostre Vallate, perché
questo può avvenire di fronte alla cecità dei problemi. Lei ha
detto: "ma sono veloci a fare le pratiche", certo la maggior parte
sono tubature sotterranee, perché devono chiedere l'autorizzazione
per le tubature sotterranee; se fai un muricciolo alto così, devi
chiedere l'autorizzazione del Parco. Consigliere Bortot non mi
parli di speculazione, mi dimostri che in Valle d'Aosta in presenza
di piani regolatori seri, come quelli che hanno i Comuni valdostani
che sono nel Parco, di un piano territoriale paesistico che è la
vostra icona da alcuni decenni. Mi dimostri che, oggi come oggi, vi
è la possibilità da parte di qualcuno di fare delle speculazioni
mostruose: costruzioni di piste nel parco, impianti di risalita,
lottizzazioni... Qui si tratta di dare un minimo di decenza alle
persone che vivono nel parco, perché alcuni di quei Comuni -
Valsavarenche in particolare - è a rischio di scomparsa demografica
e lo si deve al fatto che quelli sono dei cittadini di serie B,
dovendo rispondere a delle persone che non sono in grado di capire
i loro problemi. C'è un solo bambino all'asilo di Valsavarenche,
questa è una cosa alla quale tutti dobbiamo accorrere, trovando
delle motivazioni che ci aiutino a rilanciare tali comunità.
Presidente
- La parola al Consigliere Bortot.
Bortot (Arc-VA)
- Ovviamente non siamo d'accordo su
questo provvedimento. Alcune osservazioni alle dichiarazioni del
Presidente. Di solito sono io che adopero i toni alti, per fare
demagogia no, ma per "prendere per il sedere" i Valdostani sì, lo
sta facendo lei! Lo spopolamento è un problema di qualità dei
servizi, chi è che sta attirando tutti a diventare dipendenti della
Regione? Il modello che voi avete distribuito in questa Valle per
quanto riguarda la cultura agricola che modello è? E se il settore
agricolo è in crisi, perché non sono sufficienti i contributi come
vengono erogati, non è un modello del nostro gruppo, ma è un
modello vostro! La qualità dei servizi, l'accentramento di tutte le
attività in fondo Valle: di chi è la responsabilità? Le grandi
opere che sono state fatte per il "Movimento terra" - non per il
movimento dell'"Union Valdôtaine" - che sta avendo la supremazia
all'interno dell'"Union Valdôtaine"... si fanno le opere non per le
collettività locali. Chi è che non ha voluto il decentramento e le
scuole di paese? Chi, rispetto ad un'Europa che privatizza non si
oppone sulle norme che colpiscono tutti i servizi improduttivi,
perché quelli devono rendere profitti altrimenti vengono tagliati?
Chi si sta opponendo a questo? Noi. Non certo tale maggioranza!
Sugli abitanti della Valsavarenche o dei Valdostani in generale non
è con la demagogia, scagliandosi contro il Parco... secondo voi il
Parco è il pericolo numero uno? Certo, sono d'accordo che va
burocratizzato, che le persone devono vivere sul proprio
territorio, accedere alle proprie risorse e sono l'ABC della nostra
politica, ma da lì a dire che la sopravvivenza, il lavoro
dignitoso, la civiltà e una cultura ne abbia come conseguenza di
questi tempi la speculazione, gli interventi immobiliari...
vogliamo parlare di quello che è stato autorizzato a
Pré-Saint-Didier prima di arrivare a Courmayeur sulla destra?
Vogliamo parlare delle risorse idriche che mancano a Saint-Vincent
perché al Col di Joux è stato fatto un insediamento immobiliare che
fa paura? È questa la cultura, la civiltà, la storia dei Valdostani
facendo scempi e permettendo lo scempio del territorio e
l'espulsione delle attività agricole dai centri storici? Il lavoro
che è stato fatto dalla III Commissione che è meglio che non arrivi
in quest'aula, perché dovreste vedere cosa succederebbe, se venisse
approvato quel provvedimento, della nostra civiltà. Adesso che
abbiamo prerogative primarie sulla veterinaria, vogliamo poi
stabilire quali sono le regole con cui si deve decidere se
un'attività agricola deve essere aperta o deve essere chiusa,
perché permettiamo insediamenti che nulla hanno a che vedere con la
nostra cultura? Chi spopola le montagne... è un modello di
sviluppo, Presidente Caveri, che voi avete approvato, condiviso e
finanziato...
(interruzione del Presidente della Regione, fuori
microfono)
... no, in Lombardia non avevano abbastanza soldi, ma il
risultato per noi è ancora più grave, perché, nonostante i soldi e
i finanziamenti, siamo di fronte allo spopolamento della montagna e
non mi dica che quelli di Valsavarenche la responsabilità è del
Parco. Perché vogliamo parlare di Saint-Nicolas? Vogliamo parlare
di Doues? Vogliamo parlare di altri villaggi della nostra Regione?
E lì non c'è il Parco così oppressivo, onnivoro, che non permette
alla gente di uscire di casa, che ha impedito il non spopolamento
della montagna! Evidentemente va fatta un'autocritica. Può darsi
che oggi pomeriggio se ne parli, ma se arriva lo "studio
Ambrosetti", se solo avrete il coraggio di applicarlo, quando
arriverà in aula, vedremo quale modello di strategie di sviluppo
indicano per la nostra Regione e scoprirete come "fa a pugni" con
il modello che voi avete perseguito finora! Che era il modello
della rendita finanziaria, che era quello dell'alienazione di
terreni, che era quello del passaggio dei terreni da agricoli a
edificabili, perché questo ha riempito le nostre tasche! Questo è
il modello che mette in crisi una civiltà e la storia della nostra
Regione, non il Parco! Detto poi da me, non sono tanto tenero con
il Parco, dico solo che tutte le volte che ho parlato ho trovato
persone ragionevoli, disponibili e, guarda caso, che la polemica
sul Parco esce ogni 30 anni; mi ricordo Valsavarenche contro il
Direttore del Parco di allora Framarin, il Parco ha fatto un
piccolo passo indietro, qualcuno - se volete, faccio nomi e cognomi
- si è fatto gli affari propri e non nell'interesse della
popolazione locale, ma nel proprio interesse! Guarda caso è finito
un ciclo, guarda caso improvvisamente c'è una ribellione da parte
delle popolazioni del Parco perché si amplino le "corde" del Parco.
Le popolazioni del resto della Valle, nei villaggi dove non abita
più nessuno, con chi se la devono prendere? Lo chiedo al Presidente
Caveri: con chi se la devono prendere le persone valdostane che non
possono più vivere nei propri villaggi? Non hanno come controparte
il Parco! E allora ce la prendiamo con il Parco che non c'è o con
un modello di sviluppo che abbiamo perpetuato noi, che ci ha
riempito le tasche, abbiamo un sacco di soldi, ma abbiamo un
peggioramento della qualità della vita e abbiamo fatto "a pugni"
con la nostra civiltà? Fra l'altro, non sono di quelli che la vuole
"imbalsamata". Presidente Caveri, faccia un passo indietro, ci
riflettiamo tutti assieme, ma non è presentando a 2 mesi dalle
elezioni un provvedimento, per correre dietro alla demagogia di
qualche imprenditore locale che si è fatto eleggere nei Consigli
comunali, che bisogna arrivare in fretta e furia con un
provvedimento del genere. Vi invito alla riflessione!
Presidente
- La parola al Consigliere Frassy.
Frassy (CdL)
- Non voteremo questo documento, ma per
motivazioni diametralmente opposte rispetto a quelle riassunte
dall'intervento del collega Bortot. Se, anziché questo documento,
si trattasse di votare l'intervento del Presidente Caveri, potremmo
votarlo, perché il Presidente ha fatto un bell'intervento che non è
riassunto dal documento in votazione. Ci saremmo aspettati che lei,
Presidente, in maniera onesta avesse declinato l'invito a fare le
cose impossibili; lei ritiene di poterle fare, ma sarebbe
sufficiente fare le cose possibili per risolvere i problemi del
Parco. Non vediamo, collega Bortot, il problema degli speculatori
come centrale nella vicenda del Parco; la vicenda del Parco almeno
dalla metà del secolo scorso era già nota quando i problemi che lei
ha denunciato non erano problemi di attualità e sono comunque
problemi marginali rispetto ai problemi della gente che vive nel
parco. Abbiamo una riserva indiana che è costituita da quei Comuni
sventurati che hanno un bellissimo contesto paesaggistico, ma sono
nell'impossibilità di essere resi competitivi rispetto a quella
competizione che sempre più va connotando i nostri tempi. Perché
non votiamo questo documento? Lo abbiamo detto prima, collega
Borre: non lo votiamo perché questo documento è da campagna
elettorale, non ci interessa fare la campagna elettorale sul Parco,
ci interessa contribuire alla risoluzione dei problemi del Parco.
Questo documento, purtroppo, è un enunciato di principi che possono
anche essere scritti in un programma elettorale proprio perché il
programma elettorale è quel documento con il quale ci si presenta
all'attenzione dei cittadini dicendo: "faremo quelle cose". Qui
siamo nella sede in cui quelle cose vanno fatte e queste cose non
le avete fatte! E non si può dire che è da novembre che state
parlando e pensando al Parco, perché il novembre a cui lei fa
riferimento è il novembre 2007. Ricordo a chi lo avesse dimenticato
che questa legislatura è iniziata 5 anni fa. Questo è un documento
che riteniamo insufficiente, per certi versi, demagogico perché è
un documento di dichiarata e manifestata impotenza
politico-amministrativa. Sicuramente c'erano degli strumenti per
concretizzare se non la totalità, una parte di questi enunciati;
prendiamo atto che l'"Union Valdôtaine", che non sarà più partito
di maggioranza assoluta, ma di maggioranza - ci auguriamo - molto
relativa, possa applicarsi in maniera concreta sin dall'inizio
legislatura sulle tematiche del Parco. Quello che possiamo dire è
che a livello nazionale nella prossima legislatura, che auspichiamo
avere connotazione politica diversa da quella uscente, ci sarà
un'attenzione da parte del Governo che auspichiamo essere di
Centro-Destra rispetto non a queste tematiche, ma rispetto a tale
argomento, perché ogni Parco ha la sua storia, le sue "lobby" e i
suoi protettori. Il Parco del Gran Paradiso per un insieme di
motivi strani della storia politica regionale e nazionale,
nonostante sia intestato ad un'entità che è definita paradiso, non
ha santi in paradiso e questa è la stranezza di tale Parco. Sarà
opportuno che nelle prossime legislature, statale e regionale,
qualcuno inizi a concretizzare gli enunciati di questo documento,
sul quale ci asteniamo ritenendolo fuori tempo massimo e poco
attendibile rispetto alla concretezza di un documento che promana
da una sede, che ha la possibilità e il dovere di passare dalle
parole ai fatti.
Presidente
- La parola al Consigliere Vicquéry.
Vicquéry (UV)
- Intervengo per esprimere il voto
favorevole del gruppo dell'"Union Valdôtaine" a questa risoluzione,
che è frutto di un lungo lavoro, serio, che ha messo attorno ad un
tavolo coloro che credono fortemente nella bontà del sistema che è
stato messo in piedi in questi anni. Nessuno di noi intende fare la
guerra all'Ente Parco, collega Bortot, anzi; noi riteniamo che con
l'Ente Parco vi sia una collaborazione proficua, che i rapporti
siano improntati ad una reciproca collaborazione e che si debba
lavorare in sinergia nell'ambito delle competenze specifiche di
ognuno di noi. La nostra è la Regione che ha la più grande
percentuale di parchi rispetto al territorio d'Italia, questo è
merito di questa Amministrazione regionale, che ha voluto istituire
gli enti parchi, ha voluto finanziarli e vuole continuare a
finanziarli. Per cui questa filippica contro la Regione mi pare
leggermente fuori luogo, non accettiamo da lei, caro Consigliere
Bortot, lezioni di autonomia, né lezioni di protezione delle
vallate laterali. Che l'"Arcobaleno" si faccia paladino della
difesa dei piccoli villaggi mi pare un atteggiamento psicopatico
perché o lei dimentica gli atti che ha firmato, o dimentica le
mozioni che ha presentato, oppure qualcosa di strano c'è sotto il
suo atteggiamento. Forse è la sua verve, la sua passione, ma non
possiamo accettare lezioni da lei, che rappresenta l'"Arcobaleno",
forza responsabile di aver sperperato miliardi di lire per aver
bloccato l'autostrada per Courmayeur, responsabile di bloccare le
centrali elettriche, le strade interpoderali, responsabile
addirittura di bloccare i lavori di riordino, sistemazione dei
terreni agricoli e di tante altre nefandezze in Valle! Non
accettiamo lezioni da lei, perché, se vi è una certezza, è che quei
pochi che resistono nelle Valli laterali, in maggior parte votano
"Union Valdôtaine". Andate a cercare i voti in Valsavarenche,
cercate i voti a Doues e, nel momento in cui vi voteranno, sarà la
dimostrazione che portate avanti le loro istanze! Voi portate
avanti le istanze dei grandi gruppi, fondamentalmente delle
cooperative rosse; lei è stato responsabile di una cooperativa
commerciale e viene ad insegnarci come difendere i piccoli
commerci? Lei viene ad insegnare a noi come difendere i piccoli
commerci quando noi abbiamo fatto delle leggi per la sussistenza
dei piccoli commerci nelle vallate laterali? Lei non può
permettersi di prenderci in giro! Può dire tali cose nei comizi, ma
non si permetta di dirle in quest'aula, perché gli atti firmati dal
suo partito dimostrano esattamente il contrario! Se vuole, le
regalo il libro edito ultimamente scritto dal Direttore di
"Esselunga", che dimostra quante siano le agevolazioni che i
governi fanno alle cooperative rosse.
Presidente
- La parola al Consigliere Bortot, per fatto
personale.
Bortot (Arc-VA)
- Fatto personale. Collega Vicquéry, se
lei non ha cose da dire e si "arrampica sui vetri", devo precisarle
che sono stato Presidente e fondatore della "Coinop", che ha
raggiunto 11mila soci, ho fatto il Presidente nel 1979, per una
questione di rotazione che approvo e dovrebbe essere applicata
anche in questa sede, nel 1980 è stato eletto il Presidente Augusto
Joly e via dicendo, la "Coinop" ha chiuso nel 1988, esattamente 10
anni dopo! Questo glielo devo per precisazione. Sul resto avete
sposato un modello di sviluppo perché...
Presidente
- ... scusi, per fatto personale basta quello
che ha detto.
Presidente
- La parola al Consigliere Sandri.
Sandri (PD)
- Il nostro gruppo voterà favorevolmente
questo documento, lo farà con la speranza sia un passaggio di un
percorso che vada in avanti, perché riteniamo che la questione
della sede del Parco, per cui ritirerò la mia proposta di legge in
Commissione, è una battaglia che non è nell'arco dei mesi o di
pochi anni, ma è una battaglia che dobbiamo vincere per le
motivazioni che ho detto prima. Sbarriamo la strada alla cascina,
bene, però poi proseguiamo su questo percorso importante e credo
che questa risoluzione mi permetterà di tornare dagli amici delle
Valli Orco e Soana a dire che sulle questioni del Parco la Regione
è dalla loro parte, è perché vi sia un nuovo tipo di rapporto fra
chi abita in quelle zone, l'ambiente e la gestione del Parco. Voto
quindi favorevolmente con un minimo di rammarico l'appoggio del
collega Bortot, che ha condiviso una parte di questo percorso, ma
credo che motivazioni elettorali lo abbiano convinto a
ricompattarsi rispetto al suo gruppo politico e capisco che sono
motivazioni essenziali e comprensibili. Ritengo però che più che a
questo innalzamento dei toni, come abbiamo sentito da parte di
qualche collega nei confronti del gruppo "Arcobaleno", chi è
convinto di tale percorso debba al gruppo "Arcobaleno" fare un
invito alla riflessione, perché possiamo percepire dietro questa
foga la volontà di difendere la natura e una serie di valori su cui
tutti concordiamo. Probabilmente manca un minimo di presenza sul
territorio di ragionamento e di riflessione per capire quali sono i
problemi e torno al punto iniziale affrontato in discussione
generale per dire un dato grossolano, ma utile: la popolazione
umana si è ridotta del 40% in 20 anni, la popolazione degli animali
è quadruplicata: questo è l'evidenza che qualcosa non sta
funzionando, su cui dobbiamo intervenire. Mi permetto di richiamare
gli amici "Arcobaleno" su un aspetto: pensare a speculazioni
edilizie di fronte a questo provvedimento credo sia quanto meno
fuori da ogni logica e da ogni tipo di constatazione reale. Credo
che su questo tema forse tutti dobbiamo superare le acrimonie di
questo dibattito ed impegnarci perché gli abitanti del Parco non
aspettano noi, hanno bisogno di apporti molto forti. Infine
un'ultima battuta al Presidente Caveri: se i 6 Comuni del Parco del
versante piemontese fossero valdostani, forse parleremmo in
un'ottica diversa e forse questo consentirebbe una maggiore
solidarietà fra le popolazioni alpine e un Parco più nostro, che
vivremmo in maniera più positiva.
Presidente
- Passiamo a votare il nuovo testo della
risoluzione comprensivo dell'emendamento del Consigliere Bortot, do
lettura dell'emendamento:
Emendamento
Al primo paragrafo, abrogare le parole: "e Alessandro
Bortot".
La parola al Consigliere Sandri, per mozione d'ordine.
Sandri (PD)
- Secondo me l'emendamento non è ricevibile,
nel senso che la firma la dovrebbe mandare per lettera...
Presidente
- ... l'ha già mandata. Visto che è una
questione formale, possiamo fare un'unica votazione? Pongo in
votazione la risoluzione nel nuovo testo con "l'emendamento
Bortot":
Consiglieri presenti: 31
Votanti: 27
Favorevoli: 24
Contrari: 3
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Con tale punto dichiaro conclusi per questa
mattinata i lavori dell'odierna seduta del Consiglio regionale. I
lavori riprenderanno alle ore 15,30 con la discussione del punto n.
5 all'ordine del giorno.
La seduta è tolta.
---
La seduta termina alle ore 13,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK