Consiglio Regionale della Valle d'Aosta - Oggetto del Consiglio n. 2856 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2856 del 12 ottobre 2023 - Resoconto
OGGETTO N. 2856/XVI - Interpellanza: "Programmazione e
pianificazione di grandi eventi sportivi di varie specialità sul
territorio regionale".
Bertin (Presidente) -
Punto n. 55. Ha chiesto la parola
il consigliere Brunod, ne ha facoltà.
Brunod (RV) -
Richiamato l'articolo di "AostaSera" del 6
settembre 2023 dove venivano riportate le notizie: "Porte aperte
per il rilancio di La Thuile per la "Coppa del Mondo di sci
alpino". Durante un incontro con il Presidente della FISI la
Regione ha ribadito l'interesse di riportare il Circo bianco a La
Thuile"; preso atto che dalle dichiarazioni degli Assessori
competenti si apprendono i seguenti contenuti: "è stato un incontro
proficuo per fare il punto sui lavori di preparazione delle gare di
Cervinia, per ribadire il ruolo che la Regione crede possa
rivestire La Thuile nei prossimi calendari di "Coppa del Mondo", ma
anche per sottolineare l'impegno anche economico che
l'Amministrazione regionale sta portando avanti per
l'ammodernamento di impianti e funivie e, più in generale, per il
rilancio degli sport invernali, che sono un determinante momento
turistico e promozionale per la nostra Regione ma che devono anche
essere occasioni di vita per tutta la comunità valdostana e tenuto
conto che l'ultima edizione di una tappa del circuito "Cross
Country World Cup" di sci nordico sul territorio valdostano si
svolse a Cogne il 16-17 febbraio del 2019, vogliamo ricordare che
anche nel comune di Brusson negli anni sono stati fatti importanti
investimenti per lo sci nordico e per il biathlon, nel 1982, 1995,
1996, 2000 e 2001 si svolsero gare di "Coppa del Mondo di sci
nordico" e che, a partire dal lontano 1978, la località di Brusson
è stata meta fissa della più importante gara internazionale di sci
fondo a quei tempi della Valle d'Aosta, cioè la "Coppa Consiglio
Valle". Evidenziamo inoltre che le piste di Brusson sono
attrezzate, grazie a importanti investimenti che sono stati fatti
negli anni indietro, con un
foyer du fond
in grado di
ottemperare a tutte le esigenze della pratica sportiva, in tale
struttura infatti, oltre a un albergo, spogliatoi, docce, locali
per la sciolinatura e palestre, trovano posto locali adibiti al
servizio di cronometraggio, ufficio gare, sala giuria, box,
speaker
per dirette TV, servizio infermeria, scuola di sci e
il controllo dell'innevamento artificiale.
Inoltre, e con piacere, leggendo il DEFR 2024-2026 nella sezione
quinta, dove vi è la pianificazione triennale dei lavori pubblici,
più nello specifico nella tabella alla voce "Assessorato opere
pubbliche, Dipartimento infrastrutture" apprendiamo che nel 2024
sono previsti i lavori di realizzazione di una pista di interesse
regionale per la pratica dello skiroll nel comune di Brusson, un
importo complessivo di 2.182.000 euro, 1 milione sul 2024, 1
milione e 100 mila sul 2025 e 82 mila euro di servizi tecnici già
finanziati.
Tenendo conto che nel DEFR 2023-2025, all'interno della sezione
"Sport" vengono riportati i seguenti contenuti: "Lo sport è da
sempre un elemento importante di crescita, di benessere, di
aggregazione, di inclusione e non ultimo di richiamo turistico", le
priorità del settore saranno concentrate nei seguenti punti
programmatici: implementazione del supporto finanziario a favore
degli organizzatori di grandi eventi, incrementando, se del caso,
le dotazioni finanziarie previste in tale ambito dalla legislazione
regionale a favore degli enti organizzatori locali e favorendo
l'attrazione in Valle d'Aosta di eventi internazionali di grande
richiamo turistico; potenziamento del sostegno finanziario
nell'ambito degli sport invernali, valorizzando il lavoro del
Comitato ASIVA anche mediante la conferma del sostegno regionale
per la prosecuzione nel triennio 2023-2025 del progetto
"Children-Under 23".
Dopo aver ospitato e sostenuto grandi eventi sportivi, quali il
Giro d'Italia, WTA, TOR X, UTMB e nell'ottica di averne sempre di
più sul territorio come l'imminente "Coppa del Mondo di Sci", si
riconferma la necessità, con i tempi e le modalità più adatte, di
strutturare una realtà operativa che si occupi dell'attività di
supporto all'organizzazione dei suddetti grandi eventi
sportivi.
Considerato che negli anni la nostra Regione ha sempre avuto
grandi campioni a livello internazionale nelle diverse discipline
degli sport invernali: sci alpino, sci nordico, biathlon, sci
alpinismo,
snowboard
e anche altri, evidenziamo quindi che
una buona programmazione pluriennale dei grandi eventi sportivi
sarebbe fondamentale e strategica per la promozione e
valorizzazione turistica sportiva della nostra Regione. Si
interpella quindi il Governo regionale per conoscere se, oltre
all'interesse manifestato per riportare il Circo bianco a La
Thuile, vi sia nuovamente l'intenzione e la volontà di riportare
delle prove di "Coppa del Mondo di sci nordico" nelle località
della nostra regione, che già negli anni addietro sono state sedi
di tappe di "Coppa del Mondo"; se vi sia l'intenzione di voler
crescere maggiormente anche il settore del biathlon, con
l'obiettivo di portare grandi eventi di questa specialità sul
nostro territorio e, nel caso di risposta affermativa ai due
quesiti sopra riportati, quali siano le tempistiche previste per il
raggiungimento degli obiettivi in modo tale da poter avere una
pianificazione pluriennale e continuità di grandi eventi sportivi
di varie specialità sul territorio regionale.
Presidente -
Risponde l'assessore Grosjacques.
Grosjacques (UV) -
Apro ringraziando il collega Brunod
per quest'interpellanza che mi dà la possibilità di fare il punto
sugli incontri organizzati nell'ultimo periodo in ambito sportivo.
Prima di rispondere ai singoli quesiti, con un'informazione di
natura più tecnica, posso assicurare che c'è tutto l'interesse a
portare i grandi eventi sportivi in Valle d'Aosta, non solo per gli
aspetti tecnico-promozionali in sé, ma anche per le evidenti
ricadute generate sul territorio in termini di presenze turistiche.
Non si tratta tuttavia di un percorso semplice, poiché molto spesso
nel passato la nostra Regione ha ospitato grandi eventi sportivi
senza una regolare programmazione, lei ne ha citati alcuni, ce ne
sono altri, ma facendosi in qualche modo trovare pronta e
all'altezza della situazione anche per recuperare gare non
realizzabili in altre località. Occorrerà innanzitutto avviare
interlocuzioni con le Federazioni sportive riguardo a nuove
discipline e proseguire nel consolidamento dei rapporti con le
Federazioni con le quali si è lavorato negli anni scorsi, attività
che non soltanto l'Assessorato, ma tutta l'Amministrazione
regionale svolge quotidianamente per proporre la nostra Regione
quale organizzatrice nelle tappe dei vari calendari di "Coppa del
Mondo" e per individuare tempi e modalità per la realizzazione di
questi eventi. Tempi e modalità che dovranno essere attentamente
definiti in quanto, è bene ricordare, ai fini dello svolgimento di
questi eventi, occorre mettere in moto un'imponente macchina
organizzativa che riguarda tutti gli aspetti dell'evento: da quelli
logistici a quelli promozionali, garantendo la copertura
finanziaria spesso molto elevata e coinvolgendo tutti i vari attori
del territorio. L'importante ricaduta in termini di visibilità e
promozione impone la massima attenzione per ogni aspetto
dell'organizzazione, ogni evento sportivo di carattere nazionale o
internazionale nelle varie discipline è peraltro un
unicum
e
non è quindi possibile prevedere un
format
che vada bene
indistintamente per tutte le specialità sportive. Come le dicevo,
il primo passo è quello di sondare l'interesse delle varie
Federazioni sportive a calendarizzare una tappa in territorio
valdostano, lavorando poi per farla diventare un appuntamento
fisso, cosa che, come sappiamo, non è possibile con riguardo a
tutte le discipline, di conseguenza a tutte le Federazioni sportive
come le preciserò nelle risposte alle domande successive.
Fatta questa debita premessa, vengo ai singoli quesiti che lei
ha posto, rispetto ai quali fornirò qualche informazione più di
dettaglio. Con riferimento al primo punto: "se oltre all'interesse
manifestato per riportare il Circo bianco a La Thuile, vi sia
nuovamente l'intenzione e la volontà di riportare delle prove di
"Coppa del Mondo di sci nordico" nelle località della nostra
regione che negli anni indietro, come lei ha citato, sono già state
sedi di "Coppa del Mondo"", la risposta è ovviamente sì. In
occasione dell'incontro del Governo regionale con il presidente
della Federazione italiana sport invernali e vicepresidente della
Federazione Internazionale Sci, Flavio Roda, del 6 settembre
scorso, oltre all'interesse manifestato per organizzare nuovamente
una o più tappe del circuito di "Coppa del Mondo FIS" di sci alpino
femminile a La Thuile, sulla cui assegnazione, a rotazione con
altre località italiane - questo è stato specificato con molta
chiarezza - il presidente Roda ha manifestato il suo concreto
impegno e si è dichiarato decisamente ottimista. In quell'occasione
si è inoltre parlato della possibilità di organizzare altri eventi
di altre specialità degli sport invernali e su quest'argomento il
presidente Roda si è detto altresì favorevole a lavorare per una
candidatura della Valle d'Aosta a organizzare una nuova tappa del
circuito di "Coppa del Mondo FIS di sci nordico", memore degli
ottimi risultati ottenuti nelle precedenti edizioni svoltesi nella
nostra regione, come lei ha correttamente ricordato nelle premesse
della sua interpellanza. Di norma in tarda primavera o inizio
estate la FIS ratifica il calendario delle gare della successiva
stagione, per cui con il presidente Roda avremo un nuovo contatto
in occasione dello Skipass di Modena, di cui abbiamo parlato
nell'interpellanza precedente, che si svolgerà, come sappiamo, a
fine mese per entrare nel merito di quello che le ho appena
illustrato.
Domanda 2: "se vi sia l'intenzione di voler crescere
maggiormente anche nel settore del biathlon, con l'obiettivo di
portare grandi eventi di questa specialità sul nostro territorio",
anche su questo tema si stanno valutando con l'ASIVA questa e altre
ipotesi di approfondimento di percorsi con le varie Federazioni,
come le ho detto poco fa finalizzate a organizzare eventi di
livello internazionale. In considerazione del prestigio e dell'alto
standard infrastrutturale richiesto, nello specifico riguardante le
piste e i poligoni, il percorso necessiterà una serie di puntuali
verifiche e valutazioni continue sugli impianti esistenti dedicati
al biathlon, in particolare quelli di Brusson e di Bionaz, dove le
strutture si arricchiranno presto di piste di skiroll. A Bionaz
manca solo l'ultimo tratto, mentre Brusson sta completando la
progettazione, senza dimenticare - e lei credo che in quest'aula lo
sappia certamente meglio di tutti - che lo strapotere del Südtirol
in questa disciplina, che con l'impianto di Anterselva, che sarà
sede olimpica a Milano, Cortina 2026 della disciplina, non lascia
molte speranze ad altre località per l'organizzazione di eventi di
prestigio in questa disciplina.
Terzo quesito: "nel caso di risposta affermativa ai due quesiti
soprariportati, quali siano le tempistiche previste per il
raggiungimento degli obiettivi in modo tale da poter avere una
pianificazione pluriennale e continuità di grandi eventi sportivi
di varie specialità sul territorio regionale". Il lavoro del
Governo regionale si concentrerà, come ha fatto fino ad ora, nella
prosecuzione del lavoro che ho sinteticamente illustrato nella
risposta alle domande precedenti. Voglio aggiungere che nei due
incontri avuti con il presidente del CONI, Giovanni Malagò,
l'ultimo dei quali alla presenza anche dell'amministratore delegato
della Fondazione Milano-Cortina 2026 Andrea Varnier, è stata da noi
data piena disponibilità per ospitare i raduni e gli allenamenti
pre-olimpici di "Milano-Cortina 2026", nonché eventuali gare se se
ne dovesse presentare la necessità. Disponibilità che è stata
accolta molto favorevolmente con l'impegno di veicolare
direttamente a questa Regione i contatti con le Federazioni che non
hanno ancora deciso le località dei ritiri, e ce ne sono molte nel
panorama sportivo, al fine di poter concretizzare tale opportunità
nel migliore dei modi.
Concludo dandole qualche ragguaglio sul
Foyer du Fond
di
Brusson. Purtroppo rispetto a quello che lei ha descritto, che
illustra con molta precisione quello che contiene il
Foyer du
Fond
di Brusson, devo dirle che ormai da più di due anni la
struttura, fatta eccezione per il bar e ristorante, è chiusa perché
necessita, avendo ormai compiuto 30 anni, di un profondo
restyling
per poter essere all'altezza della situazione,
soprattutto per l'ospitalità di sportivi in particolare, perché per
questo motivo è nata la struttura. Il Comune sta facendo le sue
valutazioni perché, come dicevo, l'intervento è molto oneroso dal
punto di vista economico. La struttura è comunque inserita
all'interno dei complessi sportivi che possono essere sostenuti
dalla legge regionale 16/2007, ci sono dei contatti con dei gruppi
alberghieri di primaria importanza e il Comune su questo punto sta
lavorando per poter trovare una soluzione che consenta la
riqualificazione della struttura da poter mettere a disposizione
nel più breve tempo possibile.
Presidente -
Per la replica, la parola al consigliere
Brunod.
Brunod (RV) -
Ringrazio l'Assessore competente per la
lunga risposta e anche molto tecnica. Ho cercato di prendere un po'
di appunti, poi dopo ho lasciato perdere e ho ascoltato
attentamente tutti i passaggi che sono stati spiegati toccando le
varie Federazioni e le varie discipline.
Quest'iniziativa voleva essere anche uno stimolo per cercare di
smuovere questo tema affinché si riesca a lavorare tutti insieme in
sinergia per cercare di avere, quando diciamo con continuità e
programmazione, più che degli eventi anche se importanti, delle
programmazioni pluriennali per poter programmare investimenti con
una certa visione e soprattutto garantire la giusta visibilità da
un punto di vista sportivo e turistico a livello internazionale per
la nostra Regione. Sicuramente prendere dei contatti con le
Federazioni delle discipline più rappresentative, che si legano a
quelle attività che ben si possono organizzare sul nostro
territorio, è già un passo molto importante. Ovviamente avere i
contatti giusti, come lei ha detto che avete avuto vari compiti
anche con il Presidente della FISI, sono strategici per avere
continuità di questi eventi.
Il fatto di aver sentito che c'è attenzione per riportare la
"Coppa del Mondo" a La Thuile è una bellissima notizia. C'è
attenzione per lavorare e quindi riportare anche una "Coppa del
Mondo di sci nordico in Valle d'Aosta" è un'altra bella notizia,
soprattutto per il fatto che in parallelo, come abbiamo già detto
più volte, abbiamo dei grandi campioni di queste discipline,
quindi, secondo noi, è una cosa molto importante sfruttare
l'immagine e anche l'esperienza e la collaborazione di questi
grandi campioni per ottenere dei grandi eventi, che sono poi la
ciliegina sulla torta per ottenere quella giusta vetrina che
meritiamo a livello internazionale.
Per quanto riguarda il discorso che lei ha detto del Foyer du
Brusson, anch'io ero a conoscenza di alcune criticità. La struttura
è datata, quindi il discorso probabilmente di avere una certa
continuità nella programmazione degli eventi permetterebbe neanche
di mantenere queste strutture più aggiornate e più in vita nel
tempo e negli anni, senza magari dover poi avere delle criticità,
come le chiusure di determinati servizi, e poi affrontare, magari
dopo
tot
anni, delle spese molto importanti per riattivarle
e per renderle di nuovo disponibili ad affrontare questi grandi
eventi di cui stiamo parlando. Noi crediamo che la nostra
iniziativa sia uno stimolo per rilanciare questo sistema dei grandi
eventi di cui molte volte ne parliamo, tutti ci crediamo molto; è
un settore strategico e fondamentale per la nostra Regione, sia da
un punto di vista sportivo, sia dal punto di vista del ritorno
economico per quanto riguarda il turismo, quindi noi siamo sicuri
che con l'attenzione che noi poniamo attraverso le nostre
iniziative si possa tutti insieme arrivare a dei grandi
risultati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK