Consiglio Regionale della Valle d'Aosta - Oggetto del Consiglio n. 3508 del 30 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3508 del 30 giugno 1992 - Resoconto
OGGETTO N. 3508/IX Progetto di area protetta nel Comune di
Valpelline.
(Interpellanza)
Presidente
Do lettura dell'interpellanza presentata dal
Consigliere Gremmo:
Interpellanza Ben 167 cittadini del Comune di Valpelline
hanno siglato una petizione per chiedere un Referendum popolare in
merito ad un progetto di area protetta che, così come ipotizzata,
creerebbe gravi inconvenienti ai residenti ed ai
proprietari.
Si interpella
la Giunta per conoscere la situazione, se la Regione ha avviato
opportune consultazioni in merito con gli amministratori comunali,
quali garanzie ci sono che la volontà di consultazione popolare
venga presa in considerazione.
Presidente
Ha chiesto di illustrare l'interpellanza il
Consigliere Gremmo, ne ha facoltà.
Gremmo (UAP)
Brevemente perché era solo per dare
un sostegno di tipo procreatistico politico per quel niente che
vale a una protesta secondo me assolutamente motivata. Oggi
pomeriggio alle 17.00 si riunisce il Consiglio comunale di
Valpelline che ha all'ordine del giorno, come punto sesto,
determinazione in merito alla deliberazione Consigliare n. 72/91
del 29 novembre 1991 relativa all'inserimento di una parte del
territorio del comune di Valpelline nel parco naturale regionale.
Questo credo superi la discussione qui, anche se io ho piacere che
si arrivi alla discussione là, con qualche cosa detta ad alta voce
qui.
Cosa sta capitando: non è solo la petizione che una parte
sicuramente rilevante di cittadini di Valpelline ha fatto su questo
problema del parco. E' il problema che alcuni comuni vicini, questo
lo dico per Riccarand che parte sempre per le sue crociate
dimenticando che esistono anche i cittadini che abitano nei paesi,
che sono stati arbitrariamente o comunque sulla carta inseriti in
questo progetto di parco, hanno votato contro. Adesso questa
petizione popolare, peraltro, da quello che so, sostenuta almeno
dal gruppo consigliare di minoranza del comune, che è quello che
poi mi ha invitato perché non mi ha invitato la maggioranza ma la
minoranza, voglio dire, almeno una parte consistente di cittadini
manifesta delle preoccupazioni rispetto a questi progetti di
parchi.
Io continuo a dire stiamo attenti a volere fare le cose tanto
per farle, perché poi inneschiamo tutta una serie di meccanismi e
ci troviamo la gente che protesta; a me han detto che sono solo i
cacciatori ed i familiari che protestano, gli altri sono ben
contenti anche perché sono terreni comunali, non c'è problema.
Stiamo attenti perché se non si fa un ragionamento a monte quando
si vanno ad innescare questi meccanismi, il ragionamento a monte va
fatto con la cittadinanza, se non si danno tutte le garanzie perché
qui dice, "va bene, tanto il parco è l'area dove c'è la marmotta,
più in là non è che andiamo".
Io ho la sensazione che l'Amministrazione comunale in prima
persona abbia ampiamente sbagliato, nel senso che quando le prime
avvisaglie di protesta o comunque di preoccupazione sono arrivate,
forse il sindaco avrebbe fatto bene, questa è un'opinione
personale, a fermare un attimo le cose, a consultare la gente.
Occorre tener presente che, almeno da quello che mi risulta, due
comuni vicini hanno già detto no a questo progetto; mi chiedo
allora se non è opportuno riconsiderare un attimo tutta la cosa,
specie in quella direzione. Su questo punto vorrei sentire cosa
pensa l'Assessore; tra l'altro è la prima volta che ho l'occasione
di ascoltarlo, colgo l'occasione per fargli gli auguri per il suo
lavoro, visto che non glieli avevo fatti l'altra volta.
Presidente
Ha chiesto di parlare l'Assessore tecnico
dell'Ambiente, Territorio e Trasporti Nicco, ne ha facoltà.
Nicco (Ass. Tec.)
Il Consigliere Gremmo solleva
una questione che ritengo indubbiamente importante. Importante
sicuramente per Valpelli-ne, ma importante anche perché partendo da
una situazione specifica come questa, tocca un tema che è
sicuramente di carattere generale. Questa situazione si può
ripetere in seguito in altre parti della nostra regione, e quindi
mi permetto di fare due considerazioni che vanno un po' al di là
della questione singola di Valpelline.
Alla base di tutto c'è la nota legge 30 luglio 1991 n. 30,
"norme per l'istituzione di aree naturali protette". Una legge che
come tutte è sicuramente perfettibile, ci possono essere degli
aspetti di questa legge sui quali non concordiamo, ma oggi
certamente è un punto di riferimento essenziale. E' una legge che
ha definito un quadro globale su una questione, la tutela
dell'ambiente naturale in tutti i suoi aspetti, in raccordo con le
esigenze delle popolazioni locali; questi sono i due elementi sui
quali dobbiamo sempre ragionare. Una questione, dicevo, che per la
nostra regione, è a mio avviso, da un lato strategica, dall'altro
della massima delicatezza.
Perché strategica? Perché indica una direttrice di sviluppo a
mio modo di vedere di lungo periodo e della massima delicatezza
perché è un processo che può essere compiuto solamente, unicamente,
con il concorso delle popolazioni locali interessate. Non è
pensabile che questa legge possa essere applicata senza questo
consenso.
Legge che è stata ampiamente discussa in questo Consiglio e che
ha trovato il sostegno pressoché unanime del Consiglio: 34
pre-senti, 33 voti a favore, un solo astenuto. Una legge che ha
stabilito che le prime proposte per l'istituzione di aree protette,
sia i parchi, sia le riserve naturali, sia le riserve naturali
integrali, fossero presentate da diversi soggetti entro il mese di
dicembre del 1991.
Ora venendo alla questione specifica della Valpelline: tra le
diverse proposte che sono state presentate, ve ne è stata una
relativa all'istituzione di un parco naturale nella Valpelline.
Questa proposta è stata avanzata direttamente dal Servizio tutela
dell'ambiente, dell'Assessorato Ambiente, Territorio e Trasporti, e
interessa parte del territorio dei comuni di Valpelline, Oyace e
Bionaz. Essenzialmente il versante sinistro orografico e la testata
della valle, su un'area in cui già ora in gran parte vi è un'oasi
di protezione della fauna.
I tre Consigli comunali di Valpelline, Oyace e Bionaz sono stati
convocati per esprimere un parere in merito a tale proposta, e
sottolineo un parere preventivo perché poi la legge stabilisce,
prevede, che ci siano altri momenti formali in cui gli stessi
Consigli dovranno nel merito definire la loro posizione, le loro
motivate posizioni.
In questa fase di carattere informale, i tre Consigli si sono
espressi in linea di massima favorevolmente, avanzando tuttavia nel
contempo proposte e ponendo anche delle condizioni. Nel caso di
Valpelline, come è stato detto, la proposta è stata accolta a
stretta maggioranza, 8 voti a favore, 7 contrari.
Mentre succedevano questi fatti, cioè mentre già era avviata
questa fase di discussione sulla proposta del Servizio tutela
dell'Ambiente, veniva presentata una seconda proposta di parco con
una diversa perimetrazione, proposta avanzata dal WWF, dalla
Société de la Flore Valdôtaine, dall'ENPA, dalla lega ambiente. Una
perimetrazione diversa, molto più ampia, comprendente l'intero
territorio della Valle, a partire e compreso il capoluogo di
Valpelline ed anche alcune limitate aree oltre la cresta
spartiacque, che parte dal Faroma e va fino alle Grandes Murailles
sul territorio di altri comuni: Valtournenche, Torgnon, Nus e
Quart. Entrambe queste proposte, la prima del Servizio tutela
Ambiente e la seconda, sono poi state discusse nella prima riunione
del Comitato regionale per l'istituzione dei parchi, nella prima
seduta, il 13 aprile scorso.
Nel contempo, a Valpelline, una parte della popolazione
ragionava, discuteva su questa indicazione, credo soprattutto sulla
prima indicazione, forse non erano ancora a conoscenza della
seconda, e si è sviluppato un movimento di opposizione che ha
portato alla costituzione del Comitato anti parco. Obiettivo del
Comitato: promuovere un referendum abrogativo della deliberazione
comunale 29 novembre 1992, in cui si esprimeva parere favorevole
all'inserimento di una parte del territorio comunale, e qui dico
per inciso che questa parte era comunque costituita da proprietà
pubbliche, all'interno del parco.
Questo in rapida sintesi il concatenarsi, non troppo lineare in
verità, dei fatti sui quali ognuno può esprimere le proprie
considerazioni.
Cosa intendiamo fare oggi, come intende agire questo Assessorato
su questa materia, sul fatto specifico di Valpelline, ma più in
generale per quanto riguarda l'applicazione di questa legge. Nel
modo più semplice possibile e cioè seguendo l'iter che già è stato
precisamente tracciato nella legge stessa. La legge 30 luglio 1991,
all'articolo 9 recita: "La Giunta regionale, tenuto conto delle
indicazioni dei soggetti proponenti parchi naturali e del parere
del Comitato regionale, predispone un piano regionale dei parchi
naturali tramite il Servizio tutela dell'Ambiente eccetera," e dice
anche entro quali tempi dovremmo o avremmo dovuto fare questo primo
passo, al comma 6 dell'articolo 9 leggiamo appunto: "Il primo piano
deve essere predisposto entro dodici mesi". Quindi noi, entro
l'agosto di quest'anno, dovremmo già avere questo primo piano
riferito non solo ad un singolo territorio, ma all'intero complesso
della regione. Ora non so se riusciremo per quella data ad avere
questo piano, comunque c'è questa indicazione precisa che noi
dovremmo seguire.
Questo per dire che la direttrice mi sembra dunque molto chiara,
si tratta prima di elaborare una proposta complessiva sulla base
delle indicazioni che già sono giunte al Comitato regionale per i
Parchi, avviando nel contempo tutte le necessarie consultazioni
informali con i comuni interessati. Tutte le consultazioni che
riteniamo utili per costruire assieme agli enti locali e
soprattutto alle popolazioni interessate il consenso su questa
proposta, altrimenti come dicevo prima non facciamo nessun passo
avanti.
Secondo, si passerà poi alla costituzione dei singoli parchi,
alla discussione specifica dei singoli parchi come ancora ci dice
l'articolo 10 della stessa legge: "In conformità ai principi
generali e alle indicazioni fornite dal piano regionale si passa
alla costituzione dei singoli parchi".
Questa dunque la via che noi intendiamo seguire in questo
momento. Per quanto concerne poi il referendum, questa è una
questione di chiara competenza dell'Amministrazione comunale; la
legge 142 prevede questa forma di consultazione, un referendum
consultivo; lo statuto del comune di Valpelline, agli articolo 34 e
35, ammette sia il referendum consultivo che il referendum
abrogativo. Ora sta evidentemente agli amministratori di Valpelline
sapere e decidere se questa è la via da seguire o se, come
probabilmente faranno nel Consiglio di oggi, cercare un'altra
forma; cioè la revoca della delibera precedente.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Mi faceva notare con intelligenza il
collega Rusci come questa è già una storia dei parchi della Valle
d'Aosta, e passerà alla storia la sua reazione effettivamente
puntuale, la ringrazio, veramente esaustiva.
Il problema è fondamentalmente questo, cioè stare attenti che
tutte queste associazioni, cosa centra poi l'EMPA, la Lega
Ambiente, il WWF, comunque tutta la squadra non ecceda nella sue
frenesie, ma si tenga presente che i problemi delle "madamine per
bene" di Aosta che fremono per la natura vadano sempre di pari
passo con le esigenze della gente che vive in montagna. Perché il
problema grosso poi è questo, che tante cose vengono viste a
tavolino e, qui si diceva tanto, l'ha ricordato l'Assessore,
trattandosi comunque di terreni comunali è una cosa facile; invece
poi andarlo a spiegare alla gente diventa una cosa più
difficile.
Anch'io mi auspico, ed è la ragione per cui ho voluto sollevare
il problema e che credevo di poter discutere ieri, che oggi il
Consiglio comunale non si ponga tanto il problema del referendum,
che non è, comunque se c'è tanto di guadagnato darebbe sicuramente
forza, siccome poi qui si è addirittura detto che il referendum
fatto fu una legge che ormai ininfluente che riguardava in qualche
maniera le olimpiadi era un referendum contro le olimpiadi, si è
addirittura detto che ha vinto il referendum chi non è riuscito a
conquistare il 51 percento degli elettori della Valle d'Aosta,
perché se si sommano, questo è un inciso, chiedo scusa al
Presidente se me lo permette, se si sommano quelli che non hanno
votato, quelli che hanno votato contro, e quelli che hanno votato
scheda bianca sono oltre il 51 percento - comunque voglio dire al
di là di questo, che non ha nessuna importanza, ben venga il
referendum ed è importante.
L'augurio è che il Consiglio comunale, anche perché lo ricordava
l'Assessore, aveva votato una maggioranza talmente stretta e senza
addirittura avere presente il pericolo che io già vedo nel nuovo
progetto, dove addirittura tutto diventa un parco; così facciamo la
fine del Gran Paradiso e andiamo poi a vedere. Comunque grazie
all'Assessore per l'equilibrio con cui lui dice, ed io gli credo,
che si cercherà di tenere presente le esigenze reali rispetto a
quelle che sono le volontà. Certo una legge viene fatta per
favorire davvero tutti i fruitori del territorio; io dico sempre in
prima persona chi ci vive, quindi gli animaletti, le bestioline,
gli alberelli, ma anche magari i cacciatori che poi sono quelli che
alla natura ci credono di più perché vivendoci in mezzo sono quelli
che la difendono meglio, come il collega Cout sa bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK