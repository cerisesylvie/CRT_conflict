Consiglio Regionale della Valle d'Aosta - Oggetto del Consiglio n. 1605 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1605 del 8 giugno 2022 - Resoconto
OGGETTO N. 1605/XVI - Interpellanza: "Interventi svolti a
scongiurare per il futuro la chiusura di scuole dell'infanzia e
primarie sul territorio valdostano".
Bertin (Presidente) -
Punto n. 27. Si è prenotato il
consigliere Lavy, ne ha facoltà.
Lavy (LEGA VDA) -
Questo è un tema che è già stato
trattato più volte in Consiglio regionale, un tema che cade a
pennello oggi che è il giorno della fine delle scuole e che si
proietta già un pochino verso il futuro, verso il prossimo anno
scolastico, per capire qual è la situazione per quanto riguarda le
scuole di infanzia e le scuole elementari. Sappiamo benissimo che
magari purtroppo alcune di queste non potranno più riaprire, mi
viene in mente la scuola d'infanzia del Comune di Champorcher. Ecco
perché bisogna fare una sorta di punto per capire qual è la
situazione, per capire se ci sono delle possibilità per non fare
chiudere altre scuole.
Io so benissimo, Assessore, che lei citerà due cose: una è lo
studio demografico, in cui dirà che magari alcuni comuni sono
purtroppo spacciati dal punto di vista della popolazione; la
seconda è che magari farà la battuta sul fatto che l'unica
soluzione è quella di fare figli
.
È assolutamente vero, però
si sa benissimo che per avere un effetto, per quanto riguarda le
scuole, si deve per forza aspettare almeno tre anni, perché per
avere nuovi bambini nelle scuole dell'infanzia bisogna aspettare
tre anni.
Ecco che però è importante capire un pochino quali siano le
sensazioni e quali sono le idee, se queste siano presenti per
quanto riguarda la vostra Giunta, per il mantenimento delle scuole
di montagna. Sappiamo tutti che sono un presidio fondamentale per
le comunità di montagna, il primo presidio su cui una comunità
vive. Abbiamo già avuto più volte modo di scambiarci opinioni e
idee riguardo a questo tema e sa benissimo che io la penso in una
certa maniera e lei in un'altra, poi io spero che in questo caso
invece mi dia conforto con alcune sue risposte. È questo il senso
dell'interpellanza: capire bene o male qual è la situazione da qui
ai prossimi anni, per quanto riguarda la struttura delle scuole
d'infanzia ed elementari.
Ritorno allo studio demografico, perché alla fine l'ho riletto
proprio in preparazione a quest'interpellanza e, come avevo già
detto in un altro Consiglio, c'è qualcosa che manca, perché sembra
che alcuni dati non siano presenti, un po' forse per giustificare
una sorta di politiche. Ho fatto una richiesta di accesso agli atti
e ho avuto accesso ai dati comunali. Quelli sono interessanti! Sono
quelli interessanti per capire l'evoluzione della popolazione nei
vari comuni e da quello si nota che non tutta la Valle d'Aosta
soffre di spopolamento, ci sono alcuni comuni che ne soffrono
maggiormente, altri molto meno, e quelli che ne soffrono
maggiormente sono i comuni montani. Ora, bisogna chiedersi il
motivo per cui questi comuni montani soffrono maggiormente la
questione dello spopolamento, e capire quali possibili soluzioni
possono essere portate avanti.
È ovvio che non essendo presenti questi dati sullo studio, se
non con delle zone individuate, alta montagna turistica, alta
montagna non turistica, media montagna, di cui però non si sa quali
comuni facciamo parte, viene il dubbio di dire: "ma non è che
questo studio sia stato anche in parte costruito per giustificare
un certo tipo di politiche? Poi lei, Assessore, mi fugherà il
dubbio assolutamente, però con quest'interpellanza si voleva
proprio fare chiarezza da questo punto di vista, per avere un
pochino una prospettiva per il prossimo anno scolastico e per i
prossimi anni scolastici e capire se avete in mente qualcosa per
invertire una rotta che, a oggi, sembra inesorabile, ma purtroppo,
o meglio per fortuna, non lo è.
Presidente -
Risponde l'assessore Caveri.
Caveri (AV-VdA Unie) -
Io intanto sarei molto cauto a
pensare che l'Università Cattolica di Milano, per uno studio
indipendente, si faccia influenzare dalla Giunta regionale per una
qualche deviazione dello studio, in una logica di immaginare che
noi siamo contenti di chiudere le scuole. È una sorta di
complottismo che francamente non capisco.
Io sarei lieto di avere da lei una ricetta miracolosa per
evitare che le scuole si chiudano. È vero che lo studio ha lavorato
sull'entità delle Unités des Communes e non sui singoli comuni,
però io posso rassicurarla sul fatto che le previsioni fino al 2036
portano a un calo generalizzato delle nascite, quindi soffrono di
più le zone di montagna dove non c'è il turismo di massa, soffrono
altrettanto le realtà del fondovalle, ma anche il Comune di Aosta,
quindi è tutto manifesto che l'aspetto ha una drammaticità
evidente. Non vedo tra l'altro perché l'Assessore alla pubblica
istruzione, che un giorno o l'altro, non so chi sarà, si troverà
nelle condizioni di avere anche un surplus di insegnanti e non solo
pochi bambini, dovrebbe in qualche maniera gioire di una situazione
di questo genere.
Allo stato, per il prossimo anno scolastico, per quanto riguarda
la scuola dell'infanzia, noi sappiamo che c'è un solo bambino a
Champorcher. Credo che realisticamente si debba pensare che quando
c'è un solo bambino non si può aprire una scuola, perché altrimenti
non ci intendiamo. Se noi pensiamo di tenere un bambino per
un'insegnante, facciamo del male al bambino, perché il bambino è,
per antonomasia, qualcuno che deve avere all'interno della propria
classe altri con cui confrontarsi. Io non sono contento che ci
siano le pluriclassi, ma queste assicurano in molti casi la
possibilità di mantenimento delle scuole e delle classi.
A questo punto le elenco le possibili criticità all'interno
anche dei comuni. Scuola dell'infanzia: io mi rifaccio all'organico
di diritto 2022-2023. Aosta Excenex,16 alunni; Aosta Via Avondo, 13
alunni - parliamo delle materne -; Aosta Quartiere Cogne, 16
alunni; Valdigne-La Thuile, 16 alunni; Pré-Saint-Didier, 10 alunni;
Cerlogne di Saint-Nicolas - lei lo sa perfettamente - 5 alunni;
Sarre Chesallet, chiusura del plesso nel 2022-2023 delle materne,
con una delibera del Comune dello scorso anno, ma restano aperti
due plessi, Sarre Montan e capoluogo. Per quanto riguarda invece la
zona dell'Istituto scolastico Viglino, che è la situazione
particolarmente critica - so tra l'altro che lei ha chiesto un
incontro con il dirigente scolastico - non ci sono iscritti a
Rhêmes e a Valsavarenche nelle materne, ci sono due alunni di
Valgrisenche che sono stati ricondotti ad Arvier, ma dovrebbe
esserci un terzo bambino anticipatario che non era riportato
nell'elenco, quindi dovrebbe essere attivata, ho già rassicurato la
Sindaca, dell'apertura della scuola in Valgrisenche. Introd ,13
alunni; Villeneuve, 16 alunni.
Per quanto riguarda la Grand Combin: Doues, 10 alunni; Oyace,
che è considerata scuola di montagna, 9; Roisan, 11. Monte Emilius
2: in prospettiva occorre porre attenzione ai plessi di
Brissogne,19 alunni e Quart Chantignan, dove ci sono 17 alunni,
mentre a Quart Villair ce ne sono 62.
Monte Emilius 3: Charvensod capoluogo, 11 bambini; Charvensod
Plan Felinaz, 38; il caso di Jovençan, 14 alunni. Prosper DUC di
Châtillon La Sounère, frazione collinare, 13 alunni; a Châtillon
Chameran sono 24; Pontey, 11 alunni; Verrayes capoluogo, 13; a
Champagnet invece sono 11 alunni.
Per quanto riguarda invece l'Abbé Trèves, quindi siamo nella
zona Saint-Vincent: Antey, scuola di montagna, 10 alunni; Torgnon,
scuola di montagna, 13; Saint-Vincent capoluogo, delibera del
consiglio di istituto: "Impossibilità di mantenere il plesso in
funzione di Saint-Vincent", le materne regionali sono state chiuse;
Moron, 27 alunni. Luigi Barone, Brusson, scuola di montagna, 14
alunni; Challand-Saint-Anselme, 17 alunni; Challand-Saint-Victor,
16. Osvaldo Jacquemet Champdepraz, 12 alunni; Emarèse, scuola di
montagna, alle materne 6 alunni.
Montrose A: Donnas Vert, 10 alunni; Donnas capoluogo, 26 alunni.
Elio Reinotti: Perloz, 7 alunni, la dirigente ha deciso comunque di
attivare il plesso, in accordo con il Comune, l'anno scorso era
stata chiusa questa materna. È interessante che in quella zona lì
hanno cominciato a fare dei ragionamenti anche grazie a quelli che
poi lei conosce, ma descriverò per gli altri, i cosiddetti
anticipatari. Però è interessante che a Gressoney-Saint-Jean e a
Gressoney-La-Trinité hanno cominciato a fare dei ragionamenti
complessivi, la stessa cosa sta facendo Gaby, Issime e Lilianes e
Fontainemore, laddove non ci sono spostamenti così drammatici e
tenendo conto del numero esiguo di alunni.
Per quanto riguarda la scuola primaria, oltre alla chiusura del
plesso di Sarre-Chesallet e del plesso di Montjovet Ruelle, le
situazioni potenzialmente più critiche si evidenziano presso
l'istituto scolastico Maria Ida Viglino, Avise, plesso chiuso con
delibera comunale nel 2019, Rhêmes 7 alunni, Valgrisenche 7 alunni,
Valsavarenche 4 alunni, mentre nella Mont-Rose A abbiamo 12 alunni
a Champorcher e presso l'Istituto Reinotti a Fontainemore 9
alunni.
Il tasso di natalità sta determinando situazioni di plessi, in
particolare nella scuola dell'infanzia che è quella che prenderà il
primo rinculo, in cui il numero di bambini scritti non raggiunge il
minimo prescritto affinché il plesso possa concorrere direttamente
alla determinazione dei posti in organico. I bambini iscritti sono
comunque considerati, ai fini della determinazione dei posti della
dotazione organica complessiva e sono ricondotti al plesso vicino,
dove contano ai fini dell'assegnazione dei posti di organico.
Come già evidenziato, i criteri e i parametri di definizione
degli organici dei posti di insegnamento della Regione sono diversi
e migliorativi rispetto a quelli nazionali e sono volti sia
all'ampliamento dell'offerta formativa, sia alla tutela delle
scuole di montagna. Per l'infanzia il numero minimo di iscritti per
il funzionamento di un plesso è pari a 10 bambini, ridotto a 5 per
le scuole di montagna, situate oltre i 1000 metri di altitudine e
che distino più di 5 chilometri dalla scuola regionale più vicina.
Già dal 2009, grazie a un accordo sottoscritto da parte
dell'amministrazione scolastica e le organizzazioni sindacali, in
sede di adeguamento dell'organico di diritto alla situazione di
fatto, le scuole di montagna, con significative difficoltà di
collegamento con le sedi vicine, possono funzionare con 3 alunni
iscritti, al posto dei 5 ordinariamente prescritti per le scuole di
montagna, nel limite massimo di 6 unità docenti. Nel 2018, con
successivo accordo, tali disposizioni sono state estese, fermo
restando il limite di 6 unità docenti, a tutte le altre scuole
uniche di montagna e anche le scuole uniche di montagna che
accolgono bambini residenti in comuni situati oltre i 1000 metri di
altitudine, funzionamento con 5 iscritti invece dei 10.
Per rispondere ai bisogni del territorio, come segnalato dal
CPEL, abbiamo sottoscritto un'intesa con il CPEL stesso e le
organizzazioni sindacali per gli anticipi alla scuola d'infanzia. È
una sperimentazione che consente, nel rispetto delle finalità
educative e formative della scuola, l'anticipo alla scuola
dell'infanzia anche ai bambini che compiono 3 anni di età entro il
30 aprile, come avviene a livello nazionale nei plessi dei comuni
fino a 700 abitanti, prioritariamente laddove non siano presenti
strutture o servizi dedicati alla prima infanzia, previa
valutazione da parte dell'istituzione scolastica di concerto con
l'ente locale, e non sempre le istituzioni scolastiche hanno dato
il loro assenso. Le iscrizioni di anticipatari, e questa è una
prima risposta, concorrono alla determinazione dei posti di
organico.
Quali siano le intenzioni. Nei territori dove si evidenziano le
criticità legate a un numero esiguo di bambini, bisogna avviare un
tavolo di confronto con enti locali, scuole e famiglie
possibilmente non a ridosso delle iscrizioni, per effettuare delle
valutazioni a livello di sistema, per ottimizzare le risorse e
garantire un'offerta educativa di qualità. Aggiungerei anche che
bisognerebbe evitare che nasca la tentazione di alcuni comuni di
andare a rubare i bambini nel comune vicino per poter completare le
classi, perché qui si farebbe una specie di lotta gli uni contro
gli altri che sarebbe estremamente negativa.
Presidente -
Per la replica il consigliere Lavy.
Lavy (LEGA VDA) -
Grazie Assessore. Il fatto di essere
dipinto un po' come un complottista mi mancava. Però fa strano,
perché non so se lei abbia avuto la possibilità di vedere i dati
comunali, sono molto interessanti, molto di più rispetto a quelli
in base alle comunità montane, che però non sono del tutto
indicativi: non si sa quali comuni appartengono a queste aree
definite, non c'è scritto, quindi questa è un'altra questione.
La risposta, bene o male, devo dire che mi ha stupito, perché
forse ha capito qual è l'indirizzo su cui bisognerebbe andare. Io
ho portato un ordine del giorno, se lo ricorderà bene, e lei mi
aveva fatto un esempio dicendo: "pensi se i bambini di Verrès
dovessero spostarsi su a Challand", come se fosse una
bestemmia...
Voce fuori microfono.
... anche, però lei aveva detto Verrès, Challand. Certo, lei
parla della sua zona e io della mia, anche se io mi occupo di tutta
la Valle.
Però, il fatto che lei abbia citato la questione di
Gressoney-Saint-Jean e Gressoney-La-Trinité, per cui si faccia un
ragionamento complessivo, mi fa capire che questo ragionamento che
le avevo esposto quella volta lì nell'ordine del giorno, che poi
non era passato, in realtà è anche il suo, perché altrimenti non ha
senso questo genere di ragionamento. Mi ricordo la sua risposta di
allora, che mi ha sinceramente lasciato abbastanza basito, perché
ho detto: qui non c'è una volontà di ragionare in maniera
sistematica. Oggi sono contento che lei tiri fuori, come un esempio
positivo, il caso di Gressoney-Saint Jean e Gressoney-La-Trinité.
Questo, per fortuna, non è solamente un esempio isolato, perché gli
amministratori locali su questo tema sono molto sensibili e c'è la
volontà di mettersi d'accordo per fare in modo che poi le scuole di
montagna non vengano sistematicamente smobilitate, perché non è che
sempre debbano essere quelli della montagna a spostarsi in basso,
può avvenire anche il contrario. Ovvio, servono dei tavoli, serve
mettere d'accordo le persone, gli amministratori, i dirigenti, le
famiglie, non è un lavoro semplice, però se si ha la volontà lo si
può fare.
Il fatto che io abbia cercato di sentire la dirigente
dell'istituzione scolastica Maria Ida Viglino: non mi è stato
concesso, perché lei aveva degli impegni; però, per carità, è
diversi giorni che le ho chiesto un incontro, le avevo anche
lasciato il mio numero di cellulare per combinare, comunque un
minimo di tempo credo dovesse essere trovato, però non c'è
problema, la incontrerò prossimamente.
Questo ragionamento complessivo è qualcosa che gli
amministratori locali sentono molto e che può essere portato avanti
se c'è una volontà di base. Ovvio, deve esserci anche la volontà a
livello di cappello, a livello della Regione, perché altrimenti gli
amministratori locali da soli non possono fare chissà che.
Da un lato devo ammettere che questa risposta che mi ha dato in
parte mi conferma alcune questioni che avevo tirato fuori in quel
famoso ordine del giorno, la cui risposta mi aveva lasciato un
pochino senza parole in negativo. Pian pianino il lavoro sta
portando i suoi frutti, per cui sono contento che finalmente anche
su questo lei si stia sensibilizzando.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK