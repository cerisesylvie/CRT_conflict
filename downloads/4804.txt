Consiglio Regionale della Valle d'Aosta - Oggetto del Consiglio n. 502 del 6 ottobre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 502 del 6 ottobre 1982 - Resoconto
OGGETTO N. 502/VII - INTERVENTI DELLA FINAOSTA S.p.A. A
FAVORE DI ALCUNE AZIENDE VALDOSTANE. (Interpellanza).
PRESIDENTE:
Do lettura del testo dell'interpellanza
presentata dai Consiglieri Mafrica, Cout e Bajocco:
INTERPELLANZA
CONSTATATO che con le deliberazioni nn. 4606 e 4607 del 3
settembre 1982 la Giunta regionale ha ammesso ai finanziamenti
della gestione speciale della Finanziaria regionale la MAXEL S.p.A.
e l'ALLUVER S.p.A.;
I sottoscritti Consiglieri regionali
INTERPELLANO
la Giunta regionale per sapere:
1)
quali nuovi impegni rispetto ai livelli di
occupazione abbiano assunto le aziende in questione;
2)
quali prospettive di lavoro esistano per i 50
dipendenti dell'ex IMVA non ancora reimpiegati pressi
l'ALLUVER;
3)
se è in previsione qualche intervento della
FINAOSTA per favorire la ripresa dell'attività produttiva presso la
SIV e la FORTUNA WEST di Arnad.
PRESIDENTE:
Ha chiesto di parlare il Consigliere Cout; ne
ha facoltà.
COUT - (PCI):
Già nella discussione sulle comunicazioni
del Presidente del Consiglio è stato detto da diverse parti che il
dibattito sembra, in questi ultimi tempi, decisamente orientato sui
grossi problemi occupazionali che interessano anche l'Ente
pubblico, mentre sono stati dimenticati quelli che sono comunque
dei problemi occupazionali che interessano molto più direttamente
anche la Regione Autonoma Valle d'Aosta, che riproponiamo in questa
nostra interpellanza.
Abbiamo preso spunto da due deliberazioni di Giunta del 3
settembre che danno la possibilità a due industrie, la Maxel e
l'Alluver, di accedere ai finanziamenti della FINAOSTA.
Tra l'altro queste deliberazioni ci lasciano abbastanza
titubanti su quale potrà essere in queste fabbriche una variazione
occupazionale in positivo, perché non si capisce bene, ad esempio
per l'Alluver, se ci sarà un aumento di dipendenti e se con questo
si potrà andare ad assorbire, almeno in parte, quell'occupazione
che non è ancora stata risolta a proposito della Tex Imva.
Ci sono 50-60 operai, in bassa valle, che non hanno prospettive
neanche per ciò che riguarda la Cassa Integrazione, che viene
rinnovata ogni tanto, ma che non si sa fino a quando potrà andare
avanti, in base alle leggi che vengono utilizzate.
In questa relazione si parla di spostamento di occupazione e non
si vede se ci sarà un aumento, oltre ai 101 che ci sono già
attualmente.
Per ciò che riguarda altri interventi della FINAOSTA, con questa
interpellanza vorremmo sapere cosa si prevede per la SIV e la
Fortuna West, e ricordo in proposito che l'Assessore Chabod aveva
detto che con la Finanziaria entro luglio-agosto i problemi della
Fortuna West e della SIV potevano essere risolti.
Mi sembra che l'occupazione dell'Ufficio dell'Assessore Chabod,
messa in atto dalle maestranze della Fortuna West questa mattina,
proprio per riproporre il problema, dimostri proprio il contrario;
infatti i lavoratori lamentano che dopo quell'incontro non hanno
più saputo niente, che addirittura è stata inviata una lettera da
parte del Sindacato per un incontro nel mese di agosto, ma a questa
lettera non è stato neanche risposto, e c'è tutta una serie di
problemi che merita l'interesse della Giunta o del Presidente.
Alla Fortuna West da dieci mesi non percepiscono lo stipendio,
cioè non hanno ancora avuto la Cassa Integrazione cui avrebbero
diritto, e questa mi pare cosa di non poco conto a cui avevamo già
accennato in Consiglio.
Ci sono problemi quali la luce per il custode o per l'uso delle
calcolatrici per predisporre i conteggi da inviare all'INPS per
avere la Cassa Integrazione.
Rimane ancora il problema della SIV, dove dovrebbe esserci il
pagamento della Cassa Integrazione, però c'è la questione del piano
che doveva essere presentato e dell'eventuale intervento da parte
della Finanziaria che non si sa ancora a che punto è.
Si chiede pertanto di dare un'informazione adeguata al Consiglio
e soprattutto ai lavoratori, che gradirebbero conoscere a che punto
è la situazione e cosa effettivamente può essere fatto.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (PCI):
Per la Finanziaria erano previsti 10
miliardi nella gestione speciale; con questi due provvedimenti si
usa già, grosso modo, il 40% delle risorse disponibili;
evidentemente la Giunta regionale ritiene questi interventi
prioritari.
Vorremmo capire perché in questo quadro generale della piccola
industria valdostana si sono ritenuti prioritari gli interventi per
queste aziende e non rispetto a casi anche drammatici che
continuano a rimanere.
La situazione industriale valdostana è giunta ad una fase
critica e costringe tutti - compresa la Giunta e le forze politiche
- a chiarire le proprie impostazioni.
Vorremmo sapere dalla Giunta se ritiene adeguato questo sviluppo
della piccola industria, perché noi continuiamo a vedere che
investimenti regionali in piccole industrie, previsti per
determinati livelli di occupazione, non giungono poi alle
conclusioni sperate.
La stessa rubinetteria non rispetta gli impegni perché non si
costruiscono più case e quindi non si vendono più rubinetti.
L'Alluver dice che deve utilizzare una parte del personale in
altre attività.
Rispetto a questo problema, qual è l'impostazione della Giunta?
Di quali strumenti intende dotarsi per far rispettare agli
imprenditori che ricevono aiuti pubblici gli impegni relativi
all'occupazione?
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
Vi sono dei fattori comuni a tutte le
imprese e che devono essere presenti quando si parla di questioni
industriali.
I fattori principali sono quelli costituiti dalla mancanza di
denaro liquido, che viene donato dallo Stato con emissione di BOT e
di CCT (Certificati di Credito del Tesoro) a tassi di interesse
che, anche se in questo momento sono abbassati di un punto, sono
assolutamente aldilà di ogni possibilità di competizione con degli
investimenti produttivi, siano essi nell'immobiliare,
nell'industria, nell'artigianato, nell'agricoltura. La media è del
20%.
Questo fatto ha provocato, da parte di tutti gli operatori
economici, ma in particolare dei grossisti e dei dettaglianti di
questi articoli, un'inversione, un cambiamento profondo di quella
che è la domanda ed il consumo di questi beni.
Possiamo prendere ad esempio i rubinetti o gli sci, di cui
parlavamo prima: una volta il commerciante, a tasso di interesse
normale, ne comprava 20 paia ed otteneva il suo guadagno anche
tenendo queste 20 paia qualche mese in magazzino. Oggi compra
invece due paia di sci alla volta o addirittura aspetta di avere
l'ordine prima di ritrasmetterlo alla fabbrica.
La conseguenza è che le fabbriche, oltre a fare le produttrici,
debbono fungere anche da banca perché lavorano per il magazzino.
Per esempio, per una fabbrica di sci lavorare per il magazzino vuol
dire avere delle esposizioni bancarie per tre miliardi di lire, le
quali ad un tasso di interesse che si aggira su oltre il 30%, fanno
la bellezza di 900 milioni di lire di interessi in un anno. A
questi livelli la scelta è fra chiudere o ricostituire la liquidità
delle aziende in questione.
Qual è la strada seguita dalla Giunta? Stabilire un intervento
diretto, senza passare attraverso le banche, servendosi di uno
strumento che è la Finanziaria, il cui capitale di rotazione per il
fondo speciale è previsto in 20 miliardi, perché adesso porteremo
la 2a tranche, in modo che laddove l'imprenditore porta la sua
parte di capitale, che deve essere del 65% come regola, sia
possibile alla FINAOSTA intervenire per la restante parte, dando
così a queste industrie la liquidità necessaria per la
sopravvivenza.
I casi specifici che sono stati sollevati sono due.
Per la Maxel: 3 miliardi versati dalla Mazzuchelli ed altre
interessate, un miliardo e mezzo dalla Regione.
La Maxel ha avuto delle vicende con il personale che è passato
da 110 occupati al 31.l. a 146 attualmente. L'intervento è stato
fatto, ma la priorità di cui parlava il Consigliere Mafrica è di
trovare l'interlocutore finanziariamente valido dall'altra parte.
Non possiamo intervenire dove non vi sono investimenti.
Per l'Alluver: questa ha conosciuto delle vicende particolari,
evidentemente partiamo dal principio che queste fabbriche siano
sane e che si debba aiutarle a superare un periodo di crisi che non
potrà essere eterno.
Su questa azienda ha pesato fortemente la vicenda alluminica
dell'EFIM con il risultato che non si sono più venduti i bidoni per
il latte dove era stato trovato il meglio della produttività.
C'è stato un cambiamento di produzione, la scelta del pentolame
che già era una tradizione per quanto riguardava questa fabbrica;
il lavoro in questo momento c'è anche se il mercato non è facile
perché la competizione è durissima sia in Italia che all'estero. I
dipendenti sono oggi 104 contro 90, ma questo non ha nessun
significato perché per una fabbrica di quel genere, con le
possibilità teoriche che si avrebbero, sono ancora pochi.
Abbiamo anche rimesso in funzione una centralina elettrica; però
in questo momento se non c'è una ripresa della domanda per il
bidone da latte, cosa che dovrebbe essere possibile, non è
prevedibile un aumento dell'occupazione.
Vorrei dialogare, se possibile, con il Consigliere Mafrica: in
questi ultimi due anni c'è stato un vasto movimento di investimenti
industriali per diminuire la mano d'opera aumentando nel contempo
la produzione.
Si stanno facendo dei progressi eccezionali in questo campo, per
cui anche noi Consiglieri regionali ci troviamo presi in questo
strano paradosso che gli investimenti più produttivi sarebbero
quelli che prevedono il minore livello occupazionale.
Di conseguenza, anche sotto questo profilo, dobbiamo continuare
a premiare le piccole industrie diversificate e variamente
distribuite sul territorio, perché oggi la crisi industriale non la
si può risolvere con grosse industrie, dove non è il costo del
lavoro che pesa di più, ma tutti gli altri costi che assumono delle
dimensioni difficilmente contenibili.
E' di oggi la notizia che IRI, ENI ed EFIM hanno accumulato in
un anno la non lieve perdita di 2499 miliardi di lire.
Per quanto riguarda la SIV, che di tutte queste fabbriche forse
è la migliore come impostazione ed il cui macchinario è per il 70%
tra il migliore esistente sul mercato, ha conosciuto un momento
tragico lo scorso anno insieme al Gruppo Carminati, quando
l'impennata del dollaro ed il fatto di dover pagare il cotone a
pronta cassa per averlo 100 giorni dopo consegnato grezzo, hanno
fatto sì che il Gruppo Carminati in un anno perdesse 6 miliardi di
lire, dopodiché l'intero gruppo lombardo è andato prima in
amministrazione controllata, poi in concordato, infine è stato
liquidato.
Il concordato è stato ottenuto a luglio di quest'anno e la SIV
adesso è un'azienda autonoma. La Signorina Carminati regala la sua
parte di stabilimento, sono in corso delle trattative, le prove di
lavoro hanno dato dei buoni risultati ed aspettiamo a giorni una
risposta che speriamo positiva, anche se la crisi del tessile si è
aggravata.
Per quanto riguarda la Fortuna West, la Fortuna Tex, casa madre,
ha conosciuto delle perdite notevoli, che in parte imputa alla
figlia. Comunque, il tribunale deve decidere in questi giorni sul
concordato; a noi è stato detto che il concordato sarà
favorevole.
Vale per la Fortuna West lo stesso discorso che facciamo per la
SIV, c'è se c'è presenza di altro capitale siamo disposti a
sottoscrivere la nostra parte. Qui la situazione è però più
difficile di quella della SIV, che è pur sempre un caso raro di
alta tecnologia, mentre la Fortuna West, che è tutt'altro che
spregevole, si trova però ad operare oggi su un mercato molto
difficile in quanto dominato dalle aziende che sono direttamente
sostenute dalla Gepi, che è una delle sigle dietro le quali si
nasconde il contribuente italiano, chiamato in questi casi a pagare
pesantemente per chi può mettere in vendita dei prodotti sotto
costo.
Quando esiste sul mercato una situazione di questo genere, le
fabbriche che lavorano e che devono vendere tenendo conto dei
prezzi di costo, non posso resistere.
Questa è la situazione per queste industrie, incidentalmente
abbiamo parlato della fabbrica Rossignol che è in attivo; quello
che vorrei confermare al Consigliere Mafrica è - ivi chiedendo
l'aiuto dei suggerimenti e delle proposte che ci possono pervenire
- l'impegno della Giunta regionale in questa materia, perché lo
ripeto siamo assolutamente convinti che in Valle d'Aosta sia
necessaria una presenza industriale e che non è possibile chiudere
ogni volta.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (PCI):
Mi dispiace che non sia presente anche
l'Assessore all'Industria, comunque il Presidente ci ha dato una
serie di notizie relative a queste aziende; è sempre utile
conoscere questi fatti sia per il Consiglio che per le
Organizzazioni sindacali.
Rispetto alla situazione delle singole aziende, credo che vada
fatto uno sforzo complessivo da parte della Giunta per tenere
presenti tutti i casi, quindi in questo senso rivolgo anche un
invito al Presidente della Giunta perché incontri al più preso i
lavoratori della Fortuna West, che dicono di aver chiesto da tempo
un incontro e di non averlo ancora ottenuto.
Quello che invece non ci convince e che continua a rimanere un
punto di differenza nelle valutazioni del nostro gruppo rispetto
all'impostazione della Giunta, è il giudizio sulle aziende
medio-grandi ed il modo di mantenere aperte le aziende piccole.
Il Presidente della Giunta cita i dati delle perdite dell'IRI,
EFIM, ENI, per giungere alla conclusione che queste grandi imprese
non possono facilmente continuare ad esistere anche per quel che
riguarda la Valle d'Aosta. Vede nel loro stesso meccanismo di
funzionamento, date le loro dimensioni, dei problemi molto
difficili da risolvere.
Noi diciamo che non ci si deve rassegnare o che non si può
accettare questa ottica perché in Valle d'Aosta su 7500 posti di
lavoro, 6000 sono nelle grosse industrie. Pensare di sostituire con
piccole industrie questi 6000 posti di lavoro è un'impresa che
richiede decenni, non è cosa che possa riguardare i tempi prossimi.
Quindi, occorre fare tutto il possibile oggi, pur conoscendo le
difficoltà di queste aziende a mantenere quei livelli
d'occupazione, per non accontentarsi di 50 posti laddove possono
essercene 500.
Per quello che riguarda le imprese piccole, non pensiamo sia
sufficiente avere solo la Finanziaria. In sostanza, da quello che
dice il Presidente della Giunta oggi, la Finanziaria funziona da
banca fornendo al 13% la liquidità agli imprenditori che altrimenti
avrebbero delle difficoltà a prendere questi capitali nelle banche
al 30%.
Fornire la liquidità senza ulteriori strumenti di controllo è
arrischiato; pensiamo che oltre alla Finanziaria si deve giungere o
ad una ristrutturazione dell'Assessorato all'Industria per quello
prima mi riferivo alla presenza dell'Assessore - oppure si debba
pensare ad una struttura autonoma di assistenza tecnologica e di
gestione alle piccole imprese. Se non abbiamo la possibilità di
verificare questi dati sul mercato, sulle produzioni, sulle cose
che oggi possono essere vendute, sugli strumenti per venderle, noi
oggi diamo dei soldi, però non diamo tutto l'indispensabile per la
sopravvivenza a queste piccole industrie.
In questo contesto credo anche che la scelta, di cui parlava
prima il Presidente, di assumere come prioritarie le industrie che
hanno dei capitali, sia discutibile. Credo che oggi si debba
pensare se non sia prioritario su tutti l'elemento occupazionale,
se quindi non si debba prima di tutto andare a quelle situazioni in
cui ci sono posti di lavoro che vengono meno.
Su questo argomento credo che il dibattito sia aperto e che
continuerà ancora, perché la situazione è gravissima e richiede
l'impegno delle Organizzazioni sindacali, del Consiglio e della
Giunta stessa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK