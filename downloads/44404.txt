Consiglio Regionale della Valle d'Aosta - Oggetto del Consiglio n. 1416 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1416 del 24 marzo 2022 - Resoconto
OGGETTO N. 1416/XVI - Interpellanza: "Modalità di copertura
di due posti di operatore tecnico specializzato e di ulteriori
posti vacanti nell'azienda USL della Valle d'Aosta".
Bertin (Presidente) -
Punto n. 41. Illustra la
consigliera Erika Guichardaz, ne ha facoltà.
Guichardaz E. (PCP) -
A partire dall'8 marzo 2022, la
società Gi Group S.p.A, aggiudicataria della gara per l'affidamento
in somministrazione del personale a tempo determinato, in attesa di
concorsi pubblici per la copertura a tempo indeterminato di
personale amministrativo, ha potuto prorogare i contratti in regime
di somministrazione stipulati con la RT Synergie Italia agenzia per
il lavoro S.p.A. e Umana S.p.A fino al 31/12/2022, grazie a una
deliberazione del direttore generale USL del 14 marzo 2022;
contratti di cui avremo modo di parlare attraverso future
interpellanze, dopo aver confrontato i piani del fabbisogno del
personale dell'azienda.
Oggi invece vorremmo porre l'attenzione rispetto alla
deliberazione del direttore generale n. 112 del 25 febbraio 2022,
relativa all'approvazione dell'attivazione di diversi contratti,
fra cui quelli per la fornitura di numero due operatori tecnici
specializzati, categoria BS, in regime di somministrazione,
necessari per garantire i livelli essenziali di assistenza.
Al punto T della suddetta deliberazione, si legge che questi due
operatori tecnici specializzati andranno a sostituire i dipendenti
di ruolo cessati dal servizio per quiescenza per far fronte alle
attività delle portinerie dell'Ospedale.
Tenuto conto che questa necessità si conosceva da tempo e memori
dell'interessante dibattito scaturito all'interno di quest'aula
pochi mesi fa rispetto a una mozione che chiedeva la possibilità di
ricollocazione dei dipendenti con problemi di salute o esigenze
particolari, abbiamo voluto porre alcune domande all'Assessore per
conoscere i numeri del personale somministrato delle categorie A, B
e C e se - come prevede l'accordo sulla mobilità e sui
trasferimenti, sottoscritto con i rappresentanti delle RSU, del
personale di comparto, delle organizzazioni sindacali di categoria
e della delegazione di parte pubblica - è stata avviata un'indagine
conoscitiva all'interno dell'Azienda per ricoprire i due posti
esplicitati in premessa.
Come dicevo, quest'interpellanza vuole porre principalmente
l'attenzione rispetto ai servizi front-line e portinerie, dal
momento che sicuramente sono servizi essenziali pensati a turni e
senza movimentazione di carico che potrebbero rispondere alle
esigenze di molti dipendenti in difficoltà.
Chiediamo quindi il dettaglio del personale somministrato
relativo alle tre categorie, divise rispetto a servizi; il numero
dei dipendenti con limitazioni; se è stata avviata l'indagine
conoscitiva e se vi sono posti riferiti a servizi essenziali
afferenti alle categorie professionali sopra riportati occupati da
personale somministrato e in quale numero.
Presidente -
Per la risposta, l'assessore Barmasse.
Barmasse (UV) -
Come premessa, sentita l'Azienda USL
Valle d'Aosta, va evidenziato che nel corso degli anni 2019/2020
l'Azienda ha condiviso con le organizzazioni sindacali aziendali un
progetto per la razionalizzazione e la valorizzazione del ruolo nei
settori accoglienza, informazioni, portinerie.
Tale progetto - che ha previsto percorsi formativi e informativi
volti al miglioramento di un servizio ritenuto strategico nella sua
funzione di accoglienza, informazioni e comunicazione al cittadino
utente - è stato realizzato prevalentemente nelle sedi ospedaliere
e dovrà completarsi in ambito territoriale.
In quest'ottica si è stabilito che le figure da assegnare a
questo tipo di competenze dovessero essere di qualifica BS.
Inoltre, si tenga conto che, a seguito di tale riorganizzazione,
le attività svolte dai settori in argomento sono notevolmente
aumentate e che le medesime sono state altresì pesantemente
condizionate dall'emergenza Covid.
Gli operatori addetti al suddetto servizio sono stati e sono
tutt'ora coinvolti nella gestione dei settori legati all'emergenza:
poli vaccinali territoriali, rilevazione temperatura, controllo
Green Pass eccetera.
Venendo in modo più puntuale ai quesiti posti: "Il dettaglio
numerico del personale dell'Azienda del personale somministrato
limitato alle categorie A, B e C diviso per profili professionali
relativi a sedi di servizio ospedalieri, territoriali, prevenzione,
con riferimento ai servizi di front-office, front-line e
portineria" e "Se vi sono posti riferiti a servizi essenziali, ad
esempio le portinerie afferenti alle categorie professionali sopra
riportato occupati da personale somministrato e in quale numero",
queste sono la domanda n. 1 e la domanda n. 3, che abbiamo messo
assieme per la risposta.
Attualmente la situazione del personale assegnato al
front-office e portineria è la seguente: sedi ospedaliere Parini e
Beauregard, settore accoglienza, informazioni e portinerie tredici
somministrati categoria BS: tre dipendenti di ruolo categoria BS,
un dipendente di ruolo categoria A, non attualmente in servizio.
Gli operatori addetti all'accoglienza, informazioni e portineria
svolgono attività sette giorni su sette effettuando tre turni:
06:00-14:00, 14:00-22:00, 22:00-06:00. Il servizio d'informazione,
di accompagnamento utenza, di supporto al pagamento del ticket, di
rilevazione della temperatura e di controllo dei Green Pass è
attivo dalle ore 06:00 alle ore 22:00.
Sede Dipartimento salute mentale: sei dipendenti di ruolo
categoria A. Gli operatori addetti all'accoglienza, al controllo
della temperatura e Green Pass svolgono attività sette giorni su
sette effettuando due turni: 06:00-14:00 e 14:00-22:00.
Poliambulatorio di Morgex: un somministrato, categoria BS e un
dipendente di ruolo, categoria BS.
Consultorio di Saint-Pierre: un dipendente di ruolo categoria
BS.
Sede di Via Guido Rey: un dipendente di ruolo categoria B, un
dipendente di ruolo categoria BS, un dipendente di ruolo categoria
C.
Sede di Via Guido Rey 3: un dipendente del ruolo categoria A, un
dipendente di ruolo categoria BS.
Consultorio del Pont Suaz: un dipendente di ruolo categoria B,
un dipendente di ruolo categoria C.
Consultorio di Variney: un dipendente di ruolo categoria B.
Consultorio di Nus: un somministrato categoria BS, un dipendente
di ruolo categoria BS.
Poliambulatorio di Châtillon: due dipendenti di ruolo categoria
A, due dipendenti di ruolo categoria B, un dipendente di ruolo
categoria BS.
Poliambulatorio di Donnas: un dipendente di ruolo categoria A,
tre dipendenti di ruolo categoria BS.
Consultorio di Verrès: un somministrato categoria B, un
dipendente di ruolo categoria C.
La seconda domanda è: "Il numero dei dipendenti dell'Azienda USL
interessati da prescrizioni sanitarie con diritto a precedenza
della mobilità ai termini della legge 104/92 divisi per profilo
professionale pertinenti alle categorie A, B e C".
Con riferimento a tale quesito l'Azienda USL Valle d'Aosta ha
fornito una dettagliata illustrazione quale estratto della
relazione sulla sorveglianza sanitaria anno 2021 che posso mettere
a sua disposizione e che in sintesi evidenzia che al 31/12/2021 il
numero totale dei lavoratori sottoposti a sorveglianza sanitaria è
stato pari a 2.865, comprensivo del personale assimilato, di cui il
69,95% (2004) di sesso femminile e 30,5% (861) di sesso
maschile.
Inoltre, si precisa che dal primo gennaio 2021 al 31/12/2021
sono stati effettuati dai medici competenti 1.547 visite di
medicina del lavoro di cui il 69,75% (1.069) di sesso femminile e
il 30,25 (468) di sesso maschile.
Le visite svolte nel corso nell'anno 2021 hanno prodotto i
seguenti esiti: idoneità in sospeso diciassette; idoneo
novecentoquattordici; idoneo con limitazione ottantadue; idoneo con
limitazione e prescrizione duecentocinquantanove; idoneo con
prescrizione duecentoventisette, inidoneità temporanea quarantuno;
non pertinente oppure non richiesto sette.
Per ogni altro dettaglio le posso dare la documentazione anche
perché sennò diventerebbe lunga.
La domanda n. 4: "Se è stata avviata un'indagine conoscitiva
all'interno dell'Azienda per ricoprire i due posti esplicitati in
premessa e se si intenda utilizzare questo strumento al fine di
ricoprire ulteriori posti vacanti". Attualmente, vista la gestione
emergenziale, l'Azienda USL ha comunicato di non aver potuto
svolgere una specifica ricognizione e ha altresì precisato che tale
ricognizione, fermo restando quanto espresso in premessa, verrà
effettuata non appena vi saranno le condizioni organizzative,
gestionali ordinarie per procedere in tal senso.
L'Azienda USL, con riferimento all'accordo sulla mobilità e sui
trasferimenti siglato dalle parti in data 8 febbraio 2010, ha
inoltre segnalato che in sede di formulazione delle graduatorie
vengono riconosciuti i seguenti punti aggiuntivi in relazione al
grado d'invalidità del dipendente, quindi con l'invalidità al 46%
punti 1, se superiore al 46% per ogni punto in più 0,020. Se
l'assunzione è avvenuta con la legge 482 non si valuta
l'invalidità. È tuttavia bene chiarire al riguardo che una
prescrizione di per sé non genera un riconoscimento d'invalidità in
via diretta.
Presidente -
Per replica la consigliera Erika
Guichardaz.
Guichardaz E. (PCP) -
Sicuramente i dati che oggi ha
presentato e quelli che ci farà avere ci permetteranno di svolgere
altre verifiche rispetto a quanto sta avvenendo nell'Azienda
sanitaria.
Dalle nostre analisi risulta che il personale tecnico e
amministrativo somministrato è passato da cinquantatré unità del
2020, tra tecnici e amministrativi, a centosessantasette unità a
marzo 2022.
Su questo abbiamo fatto anche un'interrogazione scritta per
avere nel dettaglio questi dati.
Con quest'interpellanza però abbiamo voluto evidenziare quanto
sta accadendo nel settore particolare delle portinerie,
sostanzialmente per tre motivazioni: una mancanza di chiarezza
nelle assunzioni, un'assenza di programmazione e una necessità di
dare priorità alla mobilità interna.
Dai dati che ci ha fornito oggi, apprendiamo che tredici unità
sono di somministrati per quello che riguarda le portinerie di
Ospedale Beauregard e solo quattro di questi sono dipendenti di
ruolo. Magari approfondendo potremmo anche scoprire che quel
personale somministrato sta prestando un servizio forse anche da
più di due anni, quindi direi che la scusa di non aver potuto
svolgere un concorso molto probabilmente non sta molto in piedi,
come è proprio perché ci ha parlato di un progetto di
razionalizzazione e di formazione dedicato proprio ai dipendenti
delle portinerie, forse a maggior ragione questi sarebbe importante
fossero dipendenti dell'Azienda sanitaria.
In questo senso poi abbiamo letto anche il parere legale che ci
ha citato in risposta alla nostra interpellanza sull'Audit interno
che doveva essere messo in piedi per rispondere alle accuse sul
sistema clientelare descritto dagli inquirenti nel mese di novembre
e notiamo che il parere risale a luglio e non tratta assolutamente
problematiche importanti come "chi effettuava i colloqui e con che
modalità", ma su questo torneremo in una prossima
interpellanza.
Inoltre l'accordo sul front-line stipulato con le organizzazioni
sindacali prevede che il personale adibito a questo servizio sia
relativo al ruolo amministrativo, profilo coadiutore amministrativo
senior BS, quindi non si comprende come mai l'Azienda ricopra
questi ruoli anche con operatori tecnici specializzati, ossia
riferiti al ruolo tecnico.
Nonostante la sua risposta, quindi, non si comprende come mai
quasi tutto il personale sia somministrato e soprattutto si
continui a optare per questa opzione anche in sostituzione del
personale in quiescenza.
Accogliamo naturalmente con favore l'impegno invece che ha preso
di pensare di qui a breve a una mobilità interna per tutte quelle
categorie che, per questioni di salute o magari per problemi legati
alla 104, potrebbero accogliere con favore l'opportunità di
ricoprire un ruolo come quello.
Anche in questo caso non vorremmo ci fossero dei dipendenti di
serie A e di serie B, è quello che ci eravamo posti come problema e
obiettivo rispetto agli OSS che lavorano in strutture che non sono
riferite all'Azienda USL e, naturalmente, auspichiamo che a maggior
ragione, all'interno della stessa Azienda, visto che i vincoli sono
ancora minori, lo si possa portare avanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK