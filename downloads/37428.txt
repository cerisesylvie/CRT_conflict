Consiglio Regionale della Valle d'Aosta - Oggetto del Consiglio n. 1209 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1209 del 6 maggio 2015 - Resoconto
OGGETTO N. 1209/XIV - Interpellanza: "Notizie in merito
all'appalto dei lavori per la realizzazione di una galleria a Bard
e alla riapertura della strada romana delle Gallie".
Presidente -
Per l'illustrazione ha chiesto la parola il
Consigliere Bertschy; ne ha facoltà.
Bertschy (UVP) -
Grazie Presidente. L'illustrazione qui è
sintetica, è importante avere la risposta prima di andare oltre,
anche perché è un argomento conosciuto, che è già stato trattato in
Consiglio regionale, circa un anno fa.
L'interesse politico dell'UVP, e anche del territorio che
rappresenta, è quello di capire quali sono gli intendimenti
politici e le prossime azioni rispetto ad un'opera così importante,
soprattutto ad una difficoltà che si vive da tempo rispetto alla
chiusura della strada romana.
L'anno scorso, Assessore, lei ha annunciato in aula che si
sarebbe potuto appaltare la galleria di Bard (aveva presunto un
appalto già nel 2015 per un importo di circa 92 milioni di euro),
un'opera che parte dalla delibera del luglio 2010 con l'accordo
quadro col Ministero, e al punto c), nei corridoi e tratte
autostradali e stradali di importanza sui quali intervenire, vista
appunto l'importanza di alcune situazioni e della messa in
sicurezza di alcune strade, la galleria rientrava in questo accordo
insieme ad altre opere importanti. A 5 anni di distanza da questo
accordo siamo in una situazione di definizione del progetto, almeno
noi lo speriamo. Al di là del merito sono scelte fatte in passato,
quindi non è sul merito che in questo momento interveniamo.
Quello che però voglio sottolineare è che, rispetto ad un'opera
così importante in termini economici e che sarà sostenuta su
finanze pubbliche (ma non del nostro bilancio, per fortuna!), da
tempo viviamo una situazione di disagio rispetto alla strada
romana, alla via Francigena, che appunto è chiusa, e non si
conoscono gli intendimenti politici in merito. Quindi prima di fare
altre considerazioni aspetto la sua risposta, notizie in merito
allo stato attuale, le tempistiche previste in ordine all'appalto
della galleria di Bard e se si intendano mettere in atto azioni
politico-amministrative per la riapertura dell'antica strada
romana. Grazie.
Presidente -
Grazie. Per la risposta, la parola
all'Assessore Baccega.
Baccega (SA) -
Sì, grazie Presidente.
Ritorniamo su questo importante progetto. È vero che l'intesa
generale quadro è stata sottoscritta nel 2010 e l'11 febbraio 2013
è stata sottoscritta la convenzione tra ANAS e Regione, dove
comunque la Regione compartecipa finanziariamente per 200 mila euro
alla progettazione preliminare e definitiva. Diciamo che da parte
dell'ANAS l'attività di progettazione preliminare è in fase di
avanzata definizione, essendo già stato individuato il tracciato
della variante stradale, la tipologia delle opere e della sezione
stradale da realizzare. È prevista la realizzazione di una strada
extraurbana costituita da un'unica carreggiata a doppio senso di
circolazione e due svincoli di raccordo del tracciato, con
l'attuale viabilità, uno lato Torino, l'altro lato Aosta; una
lunghezza complessiva di intervento di 2.300 metri, di cui 1.740
sono in galleria naturale, con una sezione stradale di larghezza
pari a 9 metri e 50. Oltre alla sopracitata galleria naturale, come
detto, è prevista la realizzazione di due svincoli di raccordo
dell'attuale viabilità, nonché di un'opera di scavalco ferroviario
e di una strada di accesso al sovrastante Borgo di Bard. L'ANAS ha
recentemente affidato anche i servizi per la redazione del progetto
definitivo e per lo studio di impatto ambientale indispensabile per
l'espletamento della procedura di VIA regionale cui l'opera è
assoggettata. L'ANAS ci comunica che prevede di avviare l'iter per
il VIA entro il terzo trimestre del 2015, e ulteriori attività
inerenti la progettazione dell'opera, già avviate, riguardano
quelle finalizzate alla verifica preliminare dell'interesse
archeologico e all'esecuzione della campagna di indagini
geognostiche.
Ad oggi non esistono specifiche fonti di finanziamento per
l'opera, sebbene il progetto sia stato inserito da ANAS nella
proposta di contratto e di programma quinquennale presentato al
competente Ministero delle infrastrutture, che dovrà essere
successivamente approvato dal CIPE. Come avevo già detto, l'importo
stimato è intorno ai 93 milioni di euro e all'appalto delle opere
si potrà procedere una volta concluso positivamente l'iter
dell'approvazione da parte del CIPE, del contratto di programma
quinquennale che garantirà la disponibilità delle risorse
finanziarie per l'appalto.
Per quanto riguarda le azioni politiche e amministrative per la
riapertura dell'antica strada romana delle Gallie, dopo che si
erano avuti alcuni crolli di massi l'area che sottende il tracciato
della strada romana di accesso al Forte di Bard è stata oggetto di
due studi di valutazione della pericolosità geologica del sito: uno
commissionato nel 2006 dalla Regione, l'altro commissionato dalla
società Finbard nel 2010. Tutti erano finalizzati alla definizione
del grado di rischio da caduta massi, alle indicazioni sugli
interventi di messa in sicurezza e alla quantificazione, sia pure
di massima, dei costi. I due studi hanno portato alle medesime
conclusioni. L'innesto di fenomeni di crollo ha una probabilità
percentuale del 100 percento di verificarsi sull'intera parete, su
tutta l'intera parete, potendo coinvolgere l'intero tratto della
strada romana. Sono state individuate diverse ipotesi di intervento
di protezione, tutte molto onerose e non risolutive della
problematica che hanno portato a valutare l'opzione più radicale di
realizzare la galleria prevista dall'ANAS, con la possibilità di
accesso anche dall'abitato di Bard. Tale soluzione, risolvendo il
problema di accesso al Borgo di Bard, non migliora però la
sicurezza della strada romana. La completa fruibilità della strada
romana richiederebbe che siano conseguiti livelli di sicurezza
adeguati e straordinari, confrontabili con le altre viabilità
presenti nella nostra Regione e ciò significherebbe affrontare
costi rilevanti. La soluzione della galleria consentirebbe di
rendere visibile la strada romana ai turisti, ma non fruibile.
Dal punto di vista politico, la riflessione è che in questo
momento le risorse sono quelle che sono e difficilmente potremo
fare o prevedere in questa fase investimenti così corposi quali
quelli che comunque si stanno stimando, perché ho chiesto agli
uffici che mi facessero nota di quanto bisognerebbe investire
poiché non mi è stato fornito il dato. Grazie.
Presidente -
Per la replica chiede la parola il
Consigliere Bertschy; ne ha facoltà.
Bertschy (UVP) -
Ahimè, peggio che l'anno scorso! L'anno
scorso, Assessore, dichiarava una previsione di appaltabilità nel
2015 e quest'anno, invece, non c'è neanche più la previsione e
siamo ben distanti dal risolvere il problema della sicurezza e
della riapertura della via Francigena! Da una parte forse è anche
meglio, nel senso che prima di andare oltre con un investimento
così grande e non riuscire a trovare le risorse per aprire una
strada che ha 2000 anni, almeno si può ancora ragionare.
Sicuramente io non voglio esprimermi in termini tecnici, le
perizie sono state fatte; il Sindaco di Bard, in un'intervista, o
forse anche in una lettera mandata al Presidente Renzi, ricordava
che occorrerebbe un'ulteriore perizia per raffrontare gli studi
fatti. Io credo che sarebbe sufficiente che questa strada, invece
che rappresentare 2000 anni di storia, rappresentasse un punto di
passaggio importante del trasporto su gomma come l'autostrada,
perché l'autostrada, con 50 anni di storia e un crollo di mille
metri cubi alle spalle (solo due o tre anni fa, dalle parti di
Quincinetto), è stata oggetto di attenzioni, oggi è aperta
tranquillamente e si fanno tutte le cose che si devono fare come
per altri siti e per altre strade in Valle d'Aosta. Lì, invece,
siamo fermi, perché sicuramente c'è un pericolo, però non c'è
neanche tutta quella necessità di intervenire e le risorse si fa
fatica a trovarle. È chiaro che le responsabilità dei Sindaci e dei
Comuni le conosco, le conosciamo tutti, per carità, però poi
bisogna anche avere un po' di buonsenso e capire dove si può
arrivare.
Una guida turistica, nell'esporre sul suo sito la passeggiata
della via Francigena, citava che forse è molto più probabile essere
investiti da un auto su questo tratto di statale che non da una
pietra che caschi dal versante, perché bisogna ricordarsi che oggi
non esiste un passaggio pedonale e l'unico passaggio che c'è è
quello con auto sulla statale, perché anche il tratto in basso, che
tra l'altro è chiuso, è un tratto che non permette il passaggio.
Quindi strada romana chiusa, via Francigena chiusa, lettere un po'
a tutti, e comunque permane la situazione che nasce ed è originata
da alcuni crolli del 2006. Ripeto: solo due anni fa mille metri
cubi sono crollati vicino alla centrale, alcuni sono arrivati
sull'autostrada, altri sono andati a intervenire in zone dove
sicuramente ci sono appetiti e interessi economici ben più
importanti, ma lì si sono trovate le risposte.
Allora io vi solleciterei comunque a riprendere in mano il
dossier
, perché questa strada ha un'importanza storica, è un
patrimonio per tutta la Valle d'Aosta, è citata in qualsiasi libro
di storia, è un punto di importanza strategico-turistica, è un
punto di importanza a livello locale per i comuni di Bard e Donnas,
per i cittadini della Bassa Valle, e non occuparsi del problema è
sicuramente e comunque un errore. Io vi solleciterei, dopo le
elezioni comunali, a riprendere in mano la questione e a capire se
si possono fare valutazioni, se si può andare in una direzione
diversa, perché se la sua previsione dell'anno scorso fosse oggi
sostenibile, la previsione di appaltabilità della galleria (e in
questa previsione di appaltabilità c'erano tutte una serie di opere
collaterali), ebbene, si potrebbe anche immaginare di ragionare per
risolvere il problema, che non vuol dire ridare l'importanza che ha
la strada romana, ma quanto meno risolvere il problema della
sicurezza. Qui mi pare però che si vada molto distanti nel tempo,
non ci sono certezze, non ci sono sicurezze e forse oltre ai 200
mila euro di convenzione (i soldi spesi sul nostro bilancio come
Regione), proprio per la convenzione 2013...boh, non vedremo nel
prossimo futuro tante certezze! Questo è un grosso limite, perché è
un grosso limite in una zona nevralgica, in una zona dove c'è
assoluta necessità di intervenire, e se intervenire vuol dire solo
pensare al progetto da 92 milioni di euro non va bene! Piuttosto
accantoniamo per un momento quest'idea, cerchiamo delle soluzioni
differenti con le Amministrazioni e diamo importanza a questo sito
che, ripeto, è di importanza storica, e di grande importanza per la
Bassa Valle. Assessore, la sollecito quindi...il prossimo
intervento non sarà un'interrogazione di sicuro...la sollecito a
firmare la petizione per la riapertura, che ha già raggiunto quasi
500 firme, e la sollecito magari anche a venire in commissione per
provare a trovare soluzioni al riguardo. Grazie.
Presidente -
Grazie. Punto 29 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK