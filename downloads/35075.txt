Consiglio Regionale della Valle d'Aosta - Oggetto del Consiglio n. 2656 del 24 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2656 del 24 ottobre 2012 - Resoconto
OGGETTO N. 2656/XIII - Interpellanza: "Situazione dei lavori
per la realizzazione della rete di teleriscaldamento della città di
Aosta".
Interpellanza
Constatato che in un incontro informativo per gli
agricoltori, sulla gestione dei rifiuti, tenutosi a
Pont-Saint-Martin, il 25 settembre 2012, l'Assessore al territorio
e ambiente affermava che il gas prodotto dal pirogassificatore
poteva anche essere utilizzato per scaldare acqua da immettere
nella rete del teleriscaldamento;
il sottoscritto Consigliere regionale
Interpella
l'Assessore competente per sapere se intenda
chiarire:
1) a che punto si trovano i lavori di teleriscaldamento della
città di Aosta e sulla base di quali progettazioni si ipotizza di
collegare l'impianto di Aosta con la "centrale termica" di
Brissogne;
2) quali calcoli consentono di ipotizzare un recupero
energetico da parte del pirogassificatore tale da giustificare un
collegamento con la rete del teleriscaldamento.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
L'argomento non è nuovo ed è stato trattato più volte in questo
Consiglio, sono state prese anche delle determinazioni molto forti
in merito al fatto che una parte dell'area in cui doveva, dovrebbe
essere realizzata la centrale termica del teleriscaldamento per
Aosta è stata addirittura ceduta alla ditta che ha vinto l'appalto
per agevolare (si diceva allora) i lavori. Lavori del
teleriscaldamento che non sono assolutamente in corso, diciamo uno
di quei grandi progetti per Aosta Capitale che si è inabissato e
che è sparito nel tunnel del metrò per non riaffiorare più. Tant'è
che alcuni mesi fa fu riportato all'attenzione del Comune di Aosta
e ci fu una risposta interlocutoria, nel senso che non si capiva se
forse solo una parte sarebbe stata realizzata, forse quella che
riguardava la Regione Borgnalle, insomma quella grande opera che
avrebbe dovuto trasformare il sistema di riscaldamento della città
di Aosta e abbattere il sistema di inquinamento prodotto dai
sistemi di riscaldamento dei singoli condomini con un sistema che
avrebbe garantito più salubrità per la città di Aosta, tutto questo
è sparito. Curiosamente però - ma può darsi che mi sbagli, perché
ho qui un interlocutore autorevole citato nell'interpellanza - mi è
parso in un incontro in cui si parlava di altre questioni, quella
del pirogassificatore, riemergere all'attenzione la possibilità del
teleriscaldamento. Questa volta però non il progetto che tutti
abbiamo conosciuto e sostenuto, ma che è sparito dalla circolazione
in attesa di improbabili finanziamenti che non arrivano
mai...riemerge questo tema legato al pirogassificatore, su questo
mi risponderà la Giunta, doveva rispondere l'Assessore Viérin,
ringrazio per la cortesia il Governo regionale che, in assenza
dell'Assessore, risponde comunque a tali quesiti. La domanda quindi
è: ma siamo solo alle normali battute di campagna elettorale o è la
volta che riemerge davvero dal buco del metrò il progetto del
teleriscaldamento per la città di Aosta?
Tale questione non è banale, è da quattro, cinque anni che molti
amministratori di condominio con i loro inquilini dicono: "ma lo
cambio l'impianto a gasolio che è vecchio?", oppure dicono: "no,
faccio dei sacrifici, non vado ancora sul metano, perché sta per
arrivare il teleriscaldamento". È una situazione imbarazzante,
perché la gente ti ferma per strada per sapere se deve collegarsi
al teleriscaldamento, o fare il salto al metano. In questi quattro
anni i dati dell'ARPA hanno rivelato che alcuni utenti non ci
credono più al progetto del teleriscaldamento e sono andati a
collegarsi con il metano, quindi è improbabile che ricambino idea
nel giro di pochi anni. È stato positivo che siano andati verso il
metano, ma sta di fatto che bisognerà decidere se si fa il
teleriscaldamento, perché i cittadini in un momento così difficile
devono sapere se possono, con scelte importanti, risparmiare e nel
sostituire una vecchia caldaia a gasolio fare anche un bene alla
comunità, perché il passaggio al metano, seppure non inquina, ha un
impatto decisamente inferiore. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
In relazione al primo quesito dell'interpellanza, il collega
Pastoret ha sentito direttamente Telcha, quindi noi riportiamo
quello che ci ha dichiarato in relazione al punto in cui si trovano
i lavori di teleriscaldamento della città di Aosta. Per quanto
sappiamo, i lavori per la realizzazione del teleriscaldamento non
sono ancora iniziati, questo perché il progetto di
teleriscaldamento della città di Aosta è stato sviluppato in un
momento in cui l'economia nazionale e mondiale entrava in piena
crisi economica. Questo ha comportato un cambiamento importante
dell'atteggiamento del sistema bancario rispetto alle iniziative
imprenditoriali, con una crescente minore disponibilità a
finanziare nuove iniziative, con la proposta di condizioni
economiche sempre più gravose e la richiesta di elevati livelli di
capitalizzazione, giudicati dagli azionisti di Telcha
incompatibili. Questa situazione ha comportato il congelamento
dell'iniziativa, tuttavia Telcha ha operato per promuovere il
coinvolgimento nel progetto, i cui "fondamentali" continuano ad
essere giudicati validi, di nuovi operatori che siano in grado di
apportare esperienze capitali. Alla fine di un lungo percorso
conoscitivo e negoziale Telcha dichiara che è prossimo l'ingresso
nel capitale societario di un nuovo socio maggioritario, leader
europeo nel settore del teleriscaldamento. Dal punto di vista
progettuale, allo stato attuale Telcha ha sviluppato il suo
progetto indipendentemente dall'impianto di pirogassificazione.
Per quanto riguarda il secondo quesito, vale la pena anzitutto
ricordare che la discarica di Brissogne, dove portiamo i rifiuti da
più di 20 anni, non è una discarica neutra o un cumolo inerte di
rifiuti; infatti dalla discarica si producono dei gas, che vengono
estratti e da cui si recupera energia attraverso la combustione.
Infatti il gas viene avviato ad un impianto di cogenerazione, che
dal 1999 permette la produzione combinata di energia elettrica, che
viene ceduta in rete, e di calore, che è ceduto attraverso
un'apposita linea di teleriscaldamento alle utenze presenti nella
zona dell'ex autoporto. Quando, all'incontro che lei ha ricordato
rivolto al settore agricolo, ho detto che il gas prodotto dal
pirogassificatore può essere utilizzato per scaldare acqua da
immettere nella rete di teleriscaldamento quindi non ho "scoperto
l'acqua calda", visto che si tratta di una valorizzazione già
esistente che avviene con i gas prodotti dall'attuale discarica.
Venendo al pirogassificatore, quanto ho detto è previsto dal
capitolato speciale di appalto che prevede l'obbligo per i
concorrenti di sviluppare nella progettazione una soluzione
integrata fra la valorizzazione del gas di discarica attualmente
prodotto e il gas di sintesi prodotto dal nuovo impianto di
pirogassificazione. Le ditte concorrenti devono proporre una
soluzione che sfrutti al meglio tutte le risorse energetiche
disponibili garantendo, da un lato, la fornitura di calore mediante
la rete esistente agli edifici dell'autoporto; dall'altro,
prevedendo lo sviluppo di eventuali nuove soluzioni che possono
migliorare quella oggi già esistente. L'implementazione di altri
circuiti considererà anche l'impianto di teleriscaldamento di
Aosta, quando sarà presente. Sulle specifiche delle soluzioni
progettuali, dati tecnici e tecnologici che lei chiede, al momento
non sono conoscibili, perché è in corso di perfezionamento la gara
di appalto. Da questo punto di vista, stupisce che un argomento
come questo, che riguarda direttamente il tema oggetto del
referendum e che può interferire nel dibattito in corso, possa
essere posto in questa sede in un momento in cui siamo soggetti a
regole severe per la comunicazione sull'argomento referendario.
Presidente
- La parola al Consigliere Donzel.
Donzel (PD)
- Grazie Presidente.
Non si preoccupi, Assessore, come ha visto, io molto più di lei
ho glissato sulla questione pirogassificatore, lei invece molto
scorrettamente ha utilizzato di nuovo la sua possibilità di farsi
la sua piccola campagnetta elettorale e fa finta di ribaltare
sull'interpellante che si occupa di teleriscaldamento la questione
del pirogassificatore. Diciamo che a forza di colpi bassi lei non è
esente da queste cose, la conosciamo bene! Come sempre poi ha l'eco
del collega Comé in aula sulla questione pirogassificatore, quindi
lei parla sempre con il megafono e addirittura con chi le fa eco
alle sue parole; si vede che la questione la preoccupa e purtroppo
è una questione che preoccupa molto di più i cittadini!
Per tornare alla questione in merito, ad oggi il progetto del
teleriscaldamento non c'è, quindi non c'è nessuna implementazione
del teleriscaldamento che non c'è: questa è la realtà! Quello che
poi si dirà in campagna elettorale: "colleghiamo...facciamo...", ad
oggi non esiste nessun progetto, è ancora da inventare, non c'è
niente di fatto, dobbiamo ancora vederlo il progetto della ditta. È
una pura invenzione, è una pura illazione; ad oggi non esiste
niente, qui si sta inventando un progetto che non c'è! Lei mi ha
parlato di gas della discarica di cui eravamo a conoscenza, noi
parlavamo di un altro gas e lei le sa benissimo queste cose, perché
è un tecnico, quindi mente sapendo di mentire quando ci parla di un
gas metano che non c'entra niente con il syngas prodotto dal
pirogassificatore, non è la stessa cosa! Lei sa benissimo queste
cose, è un tecnico che mente sapendo di mentire. Ad oggi non c'è
nessun progetto...
(interruzione dell'Assessore Manuela Zublena, fuori
microfono)
...lei non faccia il Presidente del Consiglio, abbiamo un
Presidente del Consiglio che valuterà se sto eccedendo nel mio
intervento, oppure no, lei faccia l'Assessore, il Presidente del
Consiglio lo lasci fare al Presidente del Consiglio! Io non l'ho
interrotta, le ho lasciato fare la sua campagnetta elettorale anche
da Assessore, lei invece continua ad interrompermi, perché è
proprio l'atteggiamento scorretto che ha in questa campagna
elettorale!
Torno invece al punto: non c'è nessun teleriscaldamento, non sta
partendo, non ci sono le risorse, quindi questa è la cosa molto
grave che i cittadini di Aosta devono sapere, perché devono
decidere come scaldarsi questo inverno e nei prossimi e devono
sapere che a breve ad Aosta non ci sarà il teleriscaldamento.
Questa è l'informazione che il PD ha cercato di dare, che è
importante per i cittadini della città di Aosta. Tutte le altre
questioni, eventuali recuperi di energia...non ci sono oggi calcoli
attendibili in merito, devono essere ancora fatti, non c'è nessun
progetto ad oggi esistente, quindi sono pure fantasie elettorali:
questa è la realtà che va detta ai cittadini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK