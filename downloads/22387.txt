Consiglio Regionale della Valle d'Aosta - Oggetto del Consiglio n. 1987 del 7 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DIRITTO ALLO STUDIO
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1987 del 7 giugno 2006 - Resoconto
OGGETTO N. 1987/XII - Esclusione di tipologie di studenti dalle
agevolazioni tariffarie per i trasporti. (Interpellanza)
Interpellanza
Premesso:
·
che, con la Legge 31/2005, la Regione ha escluso gli
studenti ultra 26enni dalle agevolazioni tariffarie previste per i
trasporti;
·
che tale decisione sta generando un comprensibile
disappunto e un notevole disagio tra gli studenti Valdostani che
rientrano nella categoria degli "over 26", i quali hanno
recentemente presentato una petizione al Presidente della
Regione;
·
che il Presidente della Regione ha assunto l'interim delle
funzioni spettanti all'Assessore regionale dell'Istruzione,
Educazione e Cultura;
i sottoscritti Consiglieri regionali
Interpellano
il Presidente della Regione per sapere:
1) se ha incontrato una delegazione degli studenti
interessati: in caso affermativo, che cos'è emerso dal
colloquio;
2) a quanto ammonta la spesa annualmente sostenuta dalla
Regione per consentire sconti sull'acquisto dei biglietti dei
servizi di trasporto pubblico a favore degli studenti ultra
26enni;
3) se, attraverso la Legge 31/2005, la Giunta regionale
intende dissuadere gli studenti Valdostani dalla frequentazione di
facoltà universitarie di fuori Valle;
4) se è suo intendimento rivedere le posizioni
precedentemente assunte (con Legge 31/2005) in senso meno
penalizzante rispetto a quello adottato, introducendo - ad esempio
- criteri meritocratici e/o che tengano conto delle differenze di
durata delle diverse facoltà.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Argomento già trattato in occasione di un'altra
interpellanza che abbiamo proposto all'allora Assessore Charles;
era un argomento che, all'epoca, era allegato a un'altra questione:
quella del diritto allo studio degli studenti lavoratori, questione
che sarà risolta con la "legge omnibus".
Rimane aperta la questione degli studenti ultraventiseienni che
sono stati esclusi dalle agevolazioni tariffarie previste per i
trasporti pubblici. Questa decisione, peraltro, tempo fa è sfociata
in una petizione dove viene contestata la decisione; petizione che
ha raccolto circa 500 firme e i cui rappresentanti hanno esposto al
Presidente i loro disagi e l'incomprensione nella scelta politica
effettuata dalla Giunta.
Vorremmo sapere, visto il disagio e il comprensibile disappunto
che viene sofferto da queste persone, e visto che il Presidente
Caveri ha l'"interim" su questo dicastero, cosa è emerso
dall'incontro con gli stessi studenti - pensiamo che li abbia
incontrati, dal momento che la stessa "La Stampa" fa riferimento al
26 maggio come momento dell'incontro - e poi alcune domande più
specifiche. Vorremmo sapere quanto gravano sul bilancio regionale
queste agevolazioni tariffarie a favore degli studenti "over 26",
per consentire questi sconti sull'acquisto dei biglietti dei
servizi di trasporto pubblico quanto si deve accollare in termini
di spesa finanziaria la Regione; se con questa legge n. 31/2005 che
ha introdotto l'esclusione dalle agevolazioni la Giunta intende
dissuadere gli studenti valdostani dalla frequentazione di facoltà
universitarie in Valle, perché la Valle d'Aosta ha un'università
che sta raccogliendo adesioni, ma vorremmo sapere se questa
iniziativa intende dissuadere da partecipare ad altre facoltà e
quindi a frequentare la nostra università regionale; infine, se è
intendimento del Presidente rivedere le posizioni precedentemente
assunte... mi è parso di capire che ci sia un'intenzione in questo
senso, forse in un senso meno penalizzante rispetto a quello
originariamente adottato. Diciamo che di questo argomento ne
abbiamo parlato recentemente in IV Commissione, in un incontro con
l'Assessore Pastoret, visto che la materia riguarda i
trasporti.
Ci limitiamo ad ascoltare le risposte del Presidente per fare
poi alcune considerazioni al riguardo.
Président - La parole au Président de la Région, Caveri.
Caveri (UV) - Rispondo volentieri, partendo però da un
presupposto.
Il presupposto è che la legislazione regionale in materia di
diritto allo studio per gli studenti universitari non ha eguali in
alcun posto nel mondo. Noi abbiamo creato un sistema di stato
sociale che aiuta a tutti i livelli i nostri studenti universitari,
per i quali abbiamo anche creato un'università, visto che oggi il
94% degli studenti che finiscono le scuole medie superiori si
iscrive all'università e il migliaio di studenti che ci sono
nell'Università della Valle d'Aosta sono prevalentemente studenti
valdostani. È quindi un diritto allo studio che si è espanso fino
alla nascita di un'università, che - ricordo - ha le tasse
universitarie più basse, ha il numero di professori comparati al
numero di studenti più elevato, ma questa nascita non ha fatto
venir meno quella rete protettiva a vantaggio degli studenti
universitari che studiano fuori Valle, per i quali, unico caso in
Italia, è anche rimborsato completamente quanto da loro speso per i
trasporti e per i libri, e poi esiste una fitta rete anche per i
"master" post-universitari, per le specialità in medicina per le
quali creiamo dei posti appositi che consentono ai giovani
valdostani di superare in graduatoria con una certa rapidità anche
i colleghi di fuori Valle che non hanno questi vantaggi e, malgrado
questo, 700 studenti si sono lamentati del fatto che abbiamo
interrotto a 26 anni, età nella quale teoricamente la laurea per la
maggior parte delle facoltà dovrebbe essere compiuta! Ho un'amica
quarantenne, dipendente regionale, che fruisce delle 150 ore e che
si è lamentata di non aver più l'esenzione per poter viaggiare
gratuitamente sui treni!
Ho ricevuto con grande simpatia gli studenti che sono stati
molto educati e rispettosi e hanno posto in maniera molto
intelligente la problematica, partendo da una riflessione che
spetterà agli uffici dell'Assessore Pastoret, da cui dipende la
questione dei trasporti, valutare. Hanno detto: "non potremmo
immaginare per i trasporti, piuttosto che fissare un termine di 26
anni..." - o di 30 anni, termine che viene posto dal gruppo dei
"DS", con una mozione che discuteremo nel prossimo Consiglio -,
"... una similitudine con le borse di studio, che cioè queste non
vengono più date ai fuori corso, quindi a chi è in regola con gli
esami, prescindendo dall'età si continua a dare i trasporti?".
Non so se questa sia la misura giusta, so dirvi però che ben
diversamente dalla norma che abbiamo corretto in "omnibus", la
ragione per la quale si è stati obbligati al contenimento è il
fatto che nel corso del 2005 c'è stato un obbligo di contenimento
di spese di questo genere partendo dal presupposto che i biglietti
del treno sono aumentati dell'8% e aumenteranno nuovamente nel
2006. Nel 2004 la spesa era stata di 706.703,00 euro, di cui
550.550,00 per la ferrovia, 93.550,00 per gli autobus e i pullman,
22.956,00 per l'estero, in particolare per Chambéry, 89.643,00 per
i rimborsi di studenti che studiano in università diverse da Torino
e Milano. Questo è lo stato sociale, non c'è nessun'altra Regione
in Italia che fa rimborsi di questo genere! Nel 2005 la spesa ha
raggiunto 714.202,00 euro, di cui 520.800,00 per il treno,
100.205,00 per i bus e per i pullman, 21.625,00 per l'estero,
71.932,00 per quelli che studiano in luoghi diversi da Torino e
Milano.
Come si può constatare, non c'è da parte nostra alcuna
dissuasione per gli studenti valdostani di andare a seguire i corsi
universitari fuori dalla Valle d'Aosta, che sia in Italia o
all'estero, e neppure alcun modo di penalizzarli in qualche
maniera; però siamo di fronte alla necessità che penso sarà ancora
più cogente dopo la manovra finanziaria bis di Padoa Schioppa.
Siamo obbligati a ridurre le nostre spese e queste sono spese
correnti. Ho spiegato questa cosa agli studenti, che mi sembra
abbiano capito con buon senso; devo dire che hanno ammesso con
molta onestà di essere, rispetto ai loro colleghi fuori Valle,
fortunati. Pensiamo a cosa significano le spese in termini di
acquisto dei libri universitari per fare veramente la
differenza!
Per quello che è dell'eventuale modifica della legislazione, con
l'Assessore Pastoret ne parleremo, ho chiesto agli uffici
competenti di presentare delle proposte che mirino alla modifica
delle misure attualmente in vigore, ma nella logica della
restrizione delle spese, non possiamo immaginare che questa spesa
si evolva in prospettiva - scherzavo con la Segretaria generale del
Consiglio, Christine Perrin -, che teoricamente una mozione di
impegno al Governo regionale come quella che è stata presentata dai
"DS" non dovrebbe essere ammessa, perché se come Governo regionale
accettassimo una mozione in cui diciamo di elevare a 30 anni l'età
degli universitari, questo non è un impegno di poco conto!
Normalmente un impegno di questo genere dovrebbe essere
accompagnato da una norma finanziaria, a meno che non siamo
palesemente "Pinocchi", per cui accettiamo, qui, una cosa che non è
prevista nell'accertamento di bilancio.
Se oggi dovessimo "tout court" aumentare ai trentenni, vorrei
capire dove troviamo i soldi che sono necessari, per cui ai ragazzi
che sono venuti da me ho detto che una misura eventualmente
alternativa andrebbe studiata a beneficio del prossimo anno
universitario. Stiamo quindi valutando la durata dei diversi cicli
universitari, perché anche questo è stato posto, cioè uno studente
di legge che a 26 anni non è ancora laureato, se ha iniziato
l'università giusta è un asino, è un fuori corso, insomma. Se uno a
26 non è ancora laureato in medicina, ha delle giustificazioni in
considerazione del percorso. Fra l'altro, attenzione al fatto che i
percorsi universitari - anche per una serie di meccanismi un po'
affaristici delle università - mirano ad allungarsi sempre più, per
cui non credo che potremmo assistere degli studenti universitari
che, per diventare magistrati, dovranno fare le specialità
post-universitarie come capita ormai per tutte le specialità della
medicina. Per cui teniamo conto che le cifre sono quelle, non
potremo incrementare ulteriormente.
Vedremo come modulare questi aiuti in materia di trasporti sulla
base, ad esempio, dei risultati individuali: meglio vai
all'università più la Regione ti supporta. Devo dire la verità, è
assolutamente deprimente pensare quanto costino gli insegnamenti
universitari nelle facoltà della Valle d'Aosta e verificare il
tasso di abbandono che in questi medesimi corsi si verifica, a
detrimento dei costi dei corsi universitari, che costano sempre più
rispetto a una presenza diminuita di studenti. Un corso con 60
studenti si paga, ma se scendono a 30 a metà dell'anno accademico
la cosa non è la stessa! Questo è un caso da referendum
propositivo. Credo che avremo un grande successo per dire che diamo
i trasporti gratuiti a tutti gli studenti universitari, che
regaliamo loro i libri, però mi sembra che, al di là dello scherzo,
il problema di fondo sia che purtroppo i tempi della finanza
pubblica sono grami, dobbiamo fare delle scelte anche
impopolari.
Président - La parole au Conseiller Tibaldi.
Tibaldi (CdL) - Presidente, ci piacerebbe che gli stessi
principi rigoristici che lei ha citato adesso nel dire che siamo
costretti a tagliare la spesa, a maggior ragione, quando entrerà in
vigore la "manovra bis" di Padoa Schioppa, fossero tenuti in eguale
considerazione quando parliamo dei vari settori della pubblica
amministrazione... perché un paio di consulenze in meno e penso che
le risorse salterebbero fuori... abbiamo consulenze da 200mila euro
che vengono affidate su base fiduciaria a stimatissimi
professionisti, ma che rientrano nel grande "calderone" delle spese
correnti! Consulenze che dovrebbero essere viste con un occhio di
maggior rigore, come viene utilizzato in questo caso, ma diciamo
che gli obiettivi sociali e anche politici sono completamente
differenti, senza togliere nulla all'una piuttosto che all'altra.
Allora quella logica imperativa che lei ha voluto sottolineare, noi
la invochiamo anche per gli altri settori della pubblica
amministrazione, perché se vogliamo dire che la Valle d'Aosta ha
dei primati in materia di "welfare" - in questo caso a favore degli
studenti - ne siamo orgogliosi, ma ci teniamo a difendere, per
quanto possibile, questo "welfare"!
Purtroppo non abbiamo capito qual è il dato disaggregato in
termini finanziari dell'erogazione annuale a favore degli studenti
"over 2"; lei ci ha fornito un dato omnicomprensivo...
(interruzione del Presidente della Regione, fuori
microfono)
... ecco, non c'è. Poco male, evidentemente non è stato fatto
dagli uffici, siamo però consapevoli che di questi 700mila
euro...
Caveri
(fuori microfono) -
... posso darle un dato, se le
interessa, e cioè l'aumento da 26 a 30 anni determinerebbe una
maggiore spesa stimata di 100mila euro.
Tibaldi (CdL) - Perché abbiamo posto questa seconda domanda?
Vorremmo sapere quanto "cubano" queste agevolazioni tariffarie a
favore degli studenti "over 26" sul bilancio regionale. Non ci
sembrano delle cifre esorbitanti, saranno 100 o 200mila euro, non
lo so, nel complessivo saranno circa 700mila euro, ma includono
anche gli infra 26enni! Fatta questa premessa, logica rigorista ci
sta bene, ma quando è applicata con equità nei confronti di tutti,
torniamo al nocciolo della questione.
La promozione dell'università valdostana è condivisa, è naturale
che Aosta e la Regione promuovano la propria università, ma non a
discapito di studenti valdostani che devono o vogliono frequentare
altre facoltà in Italia o fuori dall'Italia! Aosta ospita alcune
specializzazioni, altrove ce ne sono molte che possono permettere
una formazione professionale diversificata anche per i nostri
giovani o per chi vuole cimentarsi in studi universitari anche in
età più avanzata; ci sta bene che l'università venga protetta, ma
non ci sta bene che vengano intese queste esclusioni tariffarie
come tentativo di dissuasione ad andare fuori Valle a studiare!
Bisogna distinguere i casi: c'è gente che comincia a studiare
dopo i 26 anni o non riesce a terminare entro i 26 anni perché ha
delle condizioni familiari e sociali che non sono agevoli.
Presidente, lei sorride, c'è gente che comincia a studiare a 25
anni, posso citare l'esempio della collega Viérin, che lei stessa
ci ha suggerito in IV Commissione, che ha cominciato a 25 anni e ha
finito a 35 contestualmente ad un'attività lavorativa, quindi non
vediamo perché se per le condizioni economiche del singolo o della
famiglia di appartenenza o per il contesto lavorativo che è
parallelo ad una vocazione culturale propria queste persone devono
essere impedite perché sono ultra 26enni... lo sbarramento
anagrafico non è una logica condivisibile! Naturalmente può essere
condivisibile se viene collegato a ragionamenti meritocratici, i
fannulloni è giusto che non vengano premiati, ma se uno si mette a
studiare come quella sua amica a 40 anni...
Caveri
(fuori microfono)-
... è la terza laurea...
Tibaldi (CdL) - ... è meritevole, non vediamo perché debba
essere impedita nella prosecuzione di questa sua capacità di
collezionare titoli che possono essere sempre utili, quindi bisogna
distinguere i casi perché le condizioni sono diverse da situazione
a situazione. Poi non dimentichiamo che i costi delle università
italiane e di quella valdostana vanno a crescere, intesi come spesa
pro-capite del singolo studente; oggi l'università è diventata un
livello di studio proibitivo per molti. Lei dice che il 90% accede
dopo lo studio superiore, ma... quanti riescono a finire? Credo che
le condizioni economiche o le varie situazioni incidano in maniera
notevole sulle scelte di abbandono universitario.
Come abbiamo anticipato in IV Commissione, visto che è in corso
di esame l'"omnibus" come pure una legge sui trasporti, abbiamo
proposto un emendamento soppressivo di questa norma; l'Assessore
Pastoret si è riservato di verificarlo con lei perché c'è una
competenza mista sull'argomento: speriamo che questo esame
incrociato vada nella direzione di adottare una norma migliorativa
di questa situazione che, a nostro avviso, non è sostenibile.
È vero che gli studenti sono educati e dotati di buon senso,
questo è apprezzabile, va a loro onore, però è altrettanto vero che
non per questo devono essere beffati con una norma come quella che
nella "omnibus" del novembre scorso ha tranciato loro dei benefici
che sono piccoli pro-capite, perché alla fine si tratta di pochi
euro che vanno a diminuire il costo del biglietto ferroviario o del
biglietto per i bus, ma sono quei pochi euro che alleggeriscono una
spesa! Spesa - perché non può essere mantenuta da una Regione come
la Valle d'Aosta - che si fregia di avere un "welfare" non solo
munifico, ma anche equo, un "welfare" che viene incontro a tutte le
categorie, e gli studenti sono una categoria da tutelare e non da
penalizzare!
Presidente, confidiamo in un suo ravvedimento operoso quando ci
sarà l'esame della "omnibus", visto che c'è la possibilità in
termini di Regolamento di intervenire con una norma che non sia
solo soppressiva, ma tenga in considerazione e i diversi tipi di
facoltà frequentate e i criteri meritocratici.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK