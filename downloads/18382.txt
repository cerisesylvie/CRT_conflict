Consiglio Regionale della Valle d'Aosta - Oggetto del Consiglio n. 1475 del 26 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 1475 del 26 luglio 2000 - Resoconto
OGGETTO N. 1475/XI Notizie in merito allo stato
dell'informatizzazione dell'USL. (Interrogazione)
Interrogazione Premesso che tra le voci che hanno determinato
il disavanzo del bilancio 1999 dell’U.S.L. Valle
d’Aosta figurano i costi per
l’informatizzazione per oltre 5 miliardi di
lire;
Rilevato che nei primi mesi del 2000 l’U.S.L. ha
impegnato oltre 1 miliardo e 700 milioni in noleggio di
attrezzature informatiche;
i sottoscritti Consiglieri regionali
Interrogano
l’Assessore alla Sanità per sapere:
1) quale sia lo stato attuale
dell’informatizzazione dell’U.S.L.
Valle d’Aosta;
2) quali sono i costi sostenuti da U.S.L. e Regione Autonoma
Valle d’Aosta per l’informatizzazione
della sanità valdostana da inizio legislatura, con distinta
evidenza dei costi per consulenze, investimenti e noli.
F.to: Frassy - Tibaldi - Lattanzi
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
In merito all'interrogazione che è stata
presentata, do lettura delle risposte fornite dall'USL, che dice
testualmente in merito allo stato attuale dell'informatizzazione
dell'USL:
"Permane una forte criticità correlata al contesto
organizzativo nel quale si deve operare. Le competenze
professionali proprie dell'azienda sono molto limitate da un punto
di vista quantitativo. Le possibilità di sviluppo di queste
competenze interne sono del pari limitate.
Anche nell'ambito
del sistema informativo le competenze interne sono scarse e
praticamente individuabili nella recentemente costituita Unità
budgetaria a sistema informativo e controllo di gestione e
nell'Ufficio statistica della Direzione sanitaria. In questo
contesto il potenziamento con consulenze professionali esterne ha
avuto non solo una caratteristica di supporto e di integrazione, ma
è stato utilizzato a fini sussidiari direttamente
operativi.
Nell'ambito delle strutture interne si è rilevata una notevole
difficoltà ad integrare l'apporto consulenziale con la struttura,
motivo principale dei carichi di lavoro sia della struttura stessa
sia dei consulenti, con pratica impossibilità di collaborazione,
finalizzata ai progetti e alla diffusione della conoscenza.
L'obbligatorietà del "Millennium Bug" ha praticamente sconfitto
la precedente criticità legata all'arretratezza generalizzata del
parco tecnologico e delle procedure informatizzate; persiste
criticità legata allo sviluppo culturale nell'ambito informatico e
informativo che però è stata di molto mitigata dagli interventi di
alfabetizzazione e soprattutto dal coinvolgimento nelle situazioni
pratiche della realizzazione dei singoli progetti del personale
interessato. In tal senso si intende proseguire nelle azioni già
intraprese, enucleando tutte le possibili future isole a cui
dedicare formazione e coinvolgimento.
Per quanto riguarda la comunicazione anche in questo caso
l'obbligatorietà del Millennium Bug ha reso indispensabile
pervenire a una rete geografica WAN omogenea ed affidabile, che
nonostante le strutture dell'USL siano molto articolate e disperse
sul territorio costituisce, allo stato attuale, un sistema organico
ed efficace di comunicazioni, che permetterà nel breve e medio
periodo di eliminare i preesistenti forti limiti alle prospettive
di sviluppo integrato. In tal senso gli avvenuti cablaggi
dell'Ospedale regionale e delle sedi di via Guido Rey hanno
contribuito ad uniformare e ad omogeneizzare non poco la situazione
attuale.
Resta da definire e da attuare un sistema integrato e
complessivo di monitoraggio della rete, in grado quanto meno di
garantire una buona stabilità della stessa.
La struttura operativa in generale ha acquisito di molto in
snellezza e per conseguenza in efficacia ed efficienza a causa
della concatenazione degli interventi effettuati, quali acquisti
hardware e software, Help desk, formazione e coinvolgimento,
Millennium Bug e sue positive conseguenze soprattutto in tema di
decentramento tecnico e funzionale, rimanendo comunque forte
criticità a riguardo del reperimento di risorse interne da dedicare
e formare alla specifica bisogna.
La standardizzazione di fatto adottata al riguardo dell'adozione
di sistemi operativi di base dell'ambiente, gli Unix oracle, WNT in
primis, le conseguenze pratiche del Millennium
Bug per le
principali procedure funzionali e l'Help desk per gli interventi
quotidiani, hanno limitato di molto la precedente situazione di
disomogeneità nel settore informatico e diminuito anche, in
prospettiva, le attuali diseconomie di scala.
Per quanto riguarda il breve e medio periodo, la conseguenza non
positiva dell'obbligatorietà del Millennium Bug è sicuramente la
spossatezza finanziaria derivante dalle acquisizioni hardware e
software, macchine e applicativi, resisi necessarie nel corso del
1999, cui per la loro dimensione economica, ha corrisposto un
massiccio ricorso al credito, leasing nella sua particolare forma
informatica meglio conosciuta come "Fleet management", che
impegnerà l'USL anche per gli anni 2000 e 2001.
A questo proposito le attrezzature informatiche in leasing sono
a tutt'oggi 22 server distribuiti nei vari servizi, 309 personal
computer, 238 stampanti, 4 lettori ottici, 1 scanner, 7 print
server e 44 apparecchiature di altro genere quali stampanti, schede
di rete, timbratori e quant'altro.
Pertanto la mole degli investimenti nel prossimo triennio è
orientata più alle spese di esercizio che non a quelle di
investimento.
In altri termini, appaiono improbabili grossi investimenti di
ulteriore sviluppo, mentre concretezza vuole che ci si orienti allo
sfruttamento di quanto finora
acquisito.
Sarà pertanto ragionevole orientarsi alla maggiore diffusione
possibile delle applicazioni Mad-truck, a cui solo ora parzialmente
si attinge e la cui diffusione è economicamente a costo zero, in
quanto originariamente acquisiti in "toto".
A questo proposito per il processo Mad-truck le procedure
applicative attivate con ben 120 postazioni di lavoro riguardano il
CUP territoriale, gli uffici di tariffazione, la scelta e revoca
del medico, la degenza su 10 reparti, la degenza su 20 reparti
gestiti in modo centralizzato, la medicina integrativa gestita sul
territorio, la medicina legale in sede centrale.
Le implementazioni 2000 con previsioni di 40 postazioni di
lavoro riguardano l'aggiornamento alla nuova release, gli
ambulatori, i laboratori di analisi, due pronti soccorsi di cui uno
da sostituire o integrare. Poi ci sono possibilità di ulteriori
implementazioni che vengono definite.
Per quanto riguarda l'area ospedaliera, il sistema Mad-truck ha
riguardato le degenze di pediatria, patologia neonatale, nido,
ostetricia e ginecologia, geriatria, gastroenterologia,
cardiologia, UTIC, malattie infettive, chirurgia, chirurgia
toracica, medicina e oncologia, il CUP ambulatoriale, l'ambulatorio
di neurologia, gli ambulatori di radiologia, cardiologia e medicina
nucleare, l'accettazione centralizzata dell'Ospedale di viale
Ginevra e il Beauregard, la tariffazione dell'Ufficio
ospedalità.
Per quanto riguarda l'area territoriale il CUP del territorio, i
4 poliambulatori di Morgex, Châtillon, Verrès e Donnas, il CUP di
via Guido Rey, l'Ufficio tariffazione, la scelta e revoca di
esenzione dei ticket di via Guido Rey, le relazioni internazionali,
modelli 111 e 112, la medicina integrativa di via Guido Rey e la
medicina legale di via Lucat, e le vaccinazioni di via Xavier de
Maistre.
Sarà ugualmente ragionevole in tal senso orientare alcune delle
sopracitate consulenze di supporto tecnico in consulenze di tipo
specialistico e applicativo, orientate alla diffusione di Mad-truck
soprattutto in ambiente sanitario. A questo proposito le consulenze
affidate per il sistema informativo sanitario software e
statistiche riguardano 4 programmatori, contrattisti a tempo pieno,
e 1 statistico programmatore. Per quanto riguarda la retefonia
internet e installazioni, sono state affidate consulenze a 3
sistemisti e a 1 tecnico hardware sempre con contratti sia part
time sia a tempo pieno.
Per quanto riguarda il sistema Mad-truck sono state affidate
consulenze a 5 sistemisti tramite il CIC di Ivrea.
Parimenti si dovrà puntare a ogni migliore sfruttamento delle
possibilità intrinseche delle singole apparecchiature aumentando il
grado di conoscenza delle stesse, soprattutto a quei livelli
organici, (medici, caposala e preposti ad incarichi complessi), che
più ne potranno usufruire e che più di altri concorreranno, per
natura dei loro incarichi, a meglio usufruire delle apparecchiature
in questione.
Ancora sarà utile e conveniente sfruttare la rete geografica non
solo per la trasmissione dati, ma anche previa integrazione tecnica
dei nuovi sistemi telefonici, per la trasmissione complementare
della fonia, almeno tra le svariate sedi dell'USL risparmiando così
di attuali significativi relativi canoni di traffico.
In ultimo ed a carattere generale un'accurata analisi e buon
monitoraggio della situazione venutasi a creare nel corso del 1999,
allora non facilmente per ovvi motivi di costrizione temporale
monitorabile, condurrà l'USL a un significativo alleggerimento dei
costi a parziale compensazione degli investimenti fatti".
Questo per quanto riguarda la prima domanda posta
dall'interrogazione.
Per quanto riguarda i costi sostenuti dal 1° gennaio 1998 al 30
giugno 2000, le consulenze nel 1998 ammontano a 267 milioni circa,
nel 1999 a 383.097.000 lire, nel 2000 a 286.488.000 lire.
Gli acquisti di beni nel 1998 sono stati per 1.890.313.000 lire,
nel 1999 a 1.606.000.000, nel 2000 288.000.000, questo a
dimostrazione che si è preferito passare alla forma del leasing
piuttosto che alla formula dell'acquisto diretto.
Per i beni e i servizi si vede questa correlazione: nel 1998
1.557.000.000, nel 1999 2.345.000.000, nel 2000 3.068.000.000
inclusi il "118" e gli "screening" che sono situazioni
particolari.
Per quanto riguarda i noli di canoni, 157.200.000 lire nel 1998,
1.136.000.000 lire nel 1999, 1.101.857.000 nel 2000.
Per il leasing nel 1998 nulla, nel 1999 617.000.000 lire, nel
2000 757.000.000 per un totale delle tre voci: consulenze, acquisto
beni e servizi, noli canoni e leasing, nel 1998 di 3.871.840.000
lire, nel 1999 di 6.089.156.000 lire, nel 2000 di 5.000.502.000
lire.
Questo per quanto riguarda le spese sostenute direttamente
dall'USL.
La Regione ha nel contempo affidato un incarico di consulenza
studio alla dott.ssa Borello di Milano per la predisposizione di
uno studio per la sostituzione e adeguamento dell'attuale sistema
informativo, con delibera del 7 dicembre 1998 per un importo di
16.800.000 lire, e ha affidato alla società Insiel di Trieste per
il trattamento dei dati di dimissioni ospedaliere relativi al 1998
e ai primi mesi del 1999 con il DRG raggruppamento omogeneo di
diagnosi, e in via sperimentale con il "disease staging", cioè la
gravità del ricovero, per un importo di 36.650.000 lire. Questi due
incarichi sono terminati e non sono stati rinnovati.
Da ultimo, a fronte di questo monte la Regione ha finanziato con
fondi vincolati per ogni anno per il sistema informativo
950.000.000 all'anno, rispettivamente negli anni 1998-1999-2000, di
cui liquidato ad oggi l'80 percento, pari a 760 milioni.
Una valutazione di tipo generale è questa. Dalla relazione
dell'USL si evince chiaramente una costante nota che riguardava
all'epoca una fortissima arretratezza del sistema informatico e
informativo all'interno di una struttura complessa come quella
dell'USL, che ha centinaia di apparecchiature in rete (o che
dovrebbero essere in rete). Una fortissima arretratezza in
tecnologia e per quanto concerne la formazione e la professionalità
interna. Per questo motivo mi pare che le intenzioni dell'USL siano
chiare, cioè di lavorare molto sulla formazione interna delle
risorse umane e nel contempo di utilizzare le risorse esterne
proprio per queste finalità.
Presidente
La parola al Consigliere Frassy.
Frassy (FI)
Abbiamo ascoltato la risposta fornita
dall'Assessore, una risposta lunga e piena di numeri, di cui
chiederemo copia per poterla esaminare nel dettaglio, anche perché
l'insieme di questi numeri è difficilmente comprensibile nel tempo
veloce in cui vengono letti.
Però una sensazione la vogliamo esprimere, alla luce dei dati
principali che sono stati forniti e che riteniamo di aver colto. Le
risorse che sono state in questo triennio, o meglio in questi due
anni e mezzo impiegate direttamente dall'USL e secondariamente
dalla Regione, nell'ambito dell'informatizzazione dei servizi
sanitari sul territorio regionale, riteniamo che rappresentino una
cifra che definire importante probabilmente non dà il senso della
dimensione di cui stiamo parlando.
Se i dati che ho appuntato velocemente non sono stati appuntati
in maniera errata, parliamo in due anni e mezzo di 5,5 miliardi
solo per quanto riguarda i costi sostenuti da parte dell'USL. E
questi sono sicuramente costi che, sommati a quelli della Regione,
dovrebbero aver messo il Servizio sanitario nazionale sul
territorio regionale in grado di funzionare al meglio, di
funzionare soprattutto con le sue gambe.
Al di là di quanto l'USL ha detto per bocca dell'Assessore,
abbiamo la sensazione, supportata anche dai dati fornitici, che
invece si continui a fare ampio ricorso a supporti esterni. Per
esempio, nel 2000 è stata rinnovata la convenzione con il consorzio
informatico canavesano per una cifra intorno al miliardo, e nel
leggere la premessa della delibera dell'USL apprendiamo che le
procedure che vengono noleggiate riguardano la gestione
dell'economato, del magazzino farmaceutico, della data base
anagrafico degli assistiti, del CUP, delle degenze.
Ci domandiamo allora come sia possibile che una struttura, che
vuol fregiarsi della definizione di azienda, possa pensare di
delegare all'esterno la gestione delle procedure fondamentali per
un'azienda. Si fa riferimento fra l'altro qui alla sostituzione di
queste procedure, ma da parte sempre del consorzio informatico
canavesano, il quale dovrebbe avere acquisito nuove versioni della
ditta Mad-truck che mi sembra sia quella citata dall'Assessore,
anche se a me sembrava di aver capito che la ditta Mad-truck
avrebbe dovuto vendere le procedure all'USL. Per il 2000 in base a
questa delibera diamo invece 1 miliardo a questo consorzio
informatico canavesano, affinché ci gestisca le procedure della
ditta Mad-truck.
Perciò mi sembra che ci sia anche una certa incongruenza fra
quanto deliberato ad inizio anno e quanto dichiarato dai vertici
dell'USL nella risposta che l'Assessore ci ha letto. Sappiamo
inoltre di reparti e di servizi che hanno nel giro di pochi anni
avuto una prima informatizzazione insoddisfacente, con una seconda
informatizzazione che non sappiamo ancora che risultati darà. Di
questo peraltro non c'è traccia nella risposta.
Di conseguenza ci riserviamo di leggere nel dettaglio i dati che
l'Assessore ci ha fornito, anche perché sulla questione
dell'informatizzazione pensiamo che sia opportuno fare un po' di
chiarezza, visti i problemi in gioco e viste le cifre che sono in
gioco. Perciò in sintesi esprimiamo preoccupazione per il trend
della spesa che l'USL ha impiegato nell'informatizzazione;
rileviamo come, se le consulenze si sono limitate nelle cifre
impegnate, non altrettanto può dirsi per i noli, pertanto ci
riserviamo una successiva analisi dopo aver letto con più
attenzione il documento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK