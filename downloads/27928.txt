Consiglio Regionale della Valle d'Aosta - Oggetto del Consiglio n. 324 del 14 dicembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 324 del 14 dicembre 1970 - Resoconto
OGGETTO N. 324/70 - Determinazione in lire 21.500.000 del
contributo da concedere all'Unione Sportiva Aosta per la
partecipazione della squadra di calcio al campionato di serie D per
l'anno 1970/71. Liquidazione di un primo acconto di lire
12.000.000. Delega alla Giunta.
Milanesio (P.S.I.)
- Oggi sono di scena gli argomenti
discutibili e scabrosi su cui, evidentemente, tutti i Consiglieri
hanno delle opinioni personali o politiche o in genere, direi,
soprattutto personali su questi argomenti.
Prima abbiamo dibattuto del rifugio "della Noire" e dei
contributi, adesso arriviamo al discorso dell'Unione Sportiva
Aosta, discorso che tutti gli anni appassiona questo Consiglio e su
cui poi, alla fine, con delle proposte mediane il Consiglio finisce
per esprimersi magari all'unanimità.
Noi abbiamo avuto una richiesta presentata anche quest'anno
dall'Unione Sportiva Aosta per intervenire, per contribuire alle
spese di funzionamento della nostra prima squadra di calcio, cioè
l'Aosta. È stato presentato un preventivo di spesa per quanto
riguarda il bilancio 1970/1971, è stato presentato un consuntivo
per quanto riguarda la stagione sportiva 1969/1970 e sono entrambi
allegati alla proposta che la Giunta intende formulare.
Ora, non so cosa dirà il Consiglio quest'oggi, non lo so perché
su questo argomento c'è sempre stata una certa - come ricordavo
prima - divisione che non passa tra i partiti, fra le forze
politiche, passa all'interno degli stessi gruppi consiliari, perché
c'è chi crede nel calcio, c'è chi è sportivo, chi non è sportivo,
morale della favola, è però necessario che, alla fine della seduta,
il Consiglio prenda una decisione su questo argomento.
Come potrete leggere dagli allegati, vi è stato nel corso del
1969/1970 un passivo di gestione di 13.324.320 lire, vi è un
preventivo per la stagione sportiva 1970/1971 in cui si arriva ad
un passivo complessivo di 36.638.773 lire: si chiede, quindi,
all'Amministrazione regionale la concessione di un contributo di 30
milioni di lire.
Ora, premesso che in questo bilancio, cioè nel bilancio
dell'anno 1970, l'Amministrazione regionale - e del resto poi si
riferisce alla stagione 1970/1971 - l'Amministrazione regionale ha
già destinato per altre attività, sempre sportive, altri fondi e
quindi non può concedere, per quest'anno, che 12 milioni, premesso
questo, comunque l'Amministrazione, la Giunta che ha dovuto
esaminare questo problema si è trovata molto imbarazzata di fronte
alla richiesta di 30 milioni di lire.
Noi abbiamo riconosciuto - sia alla passata gestione e
soprattutto alla nuova gestione - abbiamo riconosciuto correttezza,
senso di responsabilità e onestà. In poche parole abbiamo anche
riconosciuto una impostazione, direi, non esagerata, non faraonica,
una impostazione abbastanza realistica. Si tratta però di squadre
di semi-professionisti e i totali generali alla fine, quando si
fanno tutte le somme, sono quelli che sono, quelli che tutti i
Consiglieri possono vedere dall'allegato che è stato presentato e
che è più eloquente di qualunque mia illustrazione e di qualunque
mio discorso.
Ora io, con molta chiarezza, pongo al Consiglio una domanda e su
questo vorrei che il Consiglio rispondesse una volta per tutte
perché qui noi oggi dobbiamo decidere non solo se è opportuna la
concessione all'Aosta di questo contributo, dello stesso contributo
dell'altr'anno, perché la proposta della Giunta - e qui arrivo alla
fine del mio intervento - la proposta della Giunta è di confermare
in Lire 21.500.000 il contributo dell'Unione Sportiva Aosta,
21.500.000 su 30.000.000 che ne ha richiesti l'Unione Sportiva
Aosta e su 36 di passivo di gestione che viene denunciato nella
presentazione del bilancio preventivo dell'anno 1970/1971.
Ora, perché 21.500.000? Perché ci sono molte perplessità, sia
nell'ambito della Giunta che nell'ambito del Consiglio, sulla
concessione di grossi contributi a una squadra di calcio, vi sono
molte perplessità e, nello stesso tempo, ci sono anche molte spinte
da parte di sportivi senza, direi, etichette, senza colori
politici, perché vengono un po' da tutte le parti, che sono ansiosi
di sapere come si rivolve questo problema e vorrebbero che la loro
squadra, cioè l'Aosta, potesse militare nella serie B e farsi onore
in quella serie.
Ora, è chiaro che se la Regione fa uno sforzo considerevole, non
è detto, però, che debba arrivare alle cifre indicate dalla
Società, se la Regione fa uno sforzo considerevole, direi, che la
militanza nella serie D è una cosa possibile. Se, invece, vi sono
dei contributi di gran lunga inferiori, probabilmente, questo
problema non si porrà più per i prossimi anni, perché,
difficilmente, l'Aosta potrà rimanere in quella serie.
Ora, voi direte che questo è un discorso ricattatorio, uno viene
qui e dice al Consiglio: o mi dai i soldi per fare questo oppure
noi non facciamo la serie D. No, io non credo che sia un discorso
ricattatorio, però pongo come obiettività all'esame del Consiglio
questo problema: è possibile, anzi, direi, è probabile che, di
fronte a uno scarso intervento della Regione, l'Aosta non possa
continuare a militare nella serie D. Voi mi direte: ma le altre
squadre cosa fanno? Cioè nelle altre Regioni, ad esempio, a Statuto
speciale, perché quelle a Statuto ordinario sono di recente
costituzione e non hanno neanche una lira, non hanno neanche gli
organi che funzionano. Quindi le altre Regioni a Statuto speciale
cosa fanno? Beh, io ho mandato alcune lettere sia al Friuli, che al
Trentino e alla Sardegna per chiedere notizie. Fino ad oggi, mi ha
risposto una sola Regione: la Sardegna, che mi ha detto che, per il
Cagliari, come Regione, aveva dato circa 200 milioni, per la serie
C mi pare avesse dato 30 milioni, per la serie D 20 milioni, cose
di questo genere, e, via via, sempre meno per le altre.
Ora, c'è da dire, però, che questi interventi non erano per una
squadra sola, ma erano per più squadre, tranne il Cagliari, il cui
contributo assommava a 200 milioni. Quindi, certamente, le altre
Regioni hanno i cordoni della borsa un po' più tirati della nostra
in materia di contributi, almeno delle squadre di calcio, o per lo
meno delle squadre di calcio della serie D; largheggiano,
evidentemente, molto di più per quelle che possono rappresentare
l'isola, come è successo per la Sardegna, per il Cagliari e,
probabilmente, essendo quella la prima squadra fanno uno sforzo
considerevole, direi eccezionale, per la prima squadra e poi si
tengono molto più bassi per le altre squadre. Ora, voglio solo
ricordare che l'Aosta - questo sempre per una maggiore valutazione,
per una più approfondita discussione del Consiglio - che l'Aosta è
la prima squadra della Valle, l'unica squadra che può militare in
quel Campionato e altre non ve ne sono. Devo anche dire che il
discorso di cercare altri finanziatori, altri sostenitori, è stato
da me fatto ai Dirigenti della squadra perché - memore della
discussione che c'era stata l'altr'anno in Consiglio quando si era
portato il contributo della Unione Sportiva Aosta e memore delle
osservazioni che erano state da più parti avanzate - io mi sono
sentito in dovere di ripetere tutte queste osservazioni, nessuna
esclusa, tutte queste osservazioni ai Dirigenti della squadra. Ho
detto, appunto, come il Consiglio ritenesse che ci fosse uno sforzo
troppo esiguo da parte dei Dirigenti, come, altrove, non erano solo
gli Enti pubblici a intervenire, ma c'erano anche Società, altri
enti finanziari: banche, privati, diciamo cosi, magnati
dell'industria, ecc. ecc. Mi è stato risposto che molti Dirigenti
non sono danarosi essendo, così, il tessuto sociale della città di
Aosta e della Valle d'Aosta, così, un tessuto sociale dove sono, in
gran parte, lavoratori dipendenti. Va beh, emerge forse anche
qualcuno per quanto riguarda il livello di imposizione per la tassa
di famiglia al Comune; ma, in genere, si tratta di gente che non ha
grandissime entrate, non si tratta certamente di miliardari.
Quindi, è difficile con cospicue sottoscrizioni volontarie
raggranellare molti quattrini. Le aziende della Valle d'Aosta - la
più grossa è la Cogne che è una azienda di Stato, ed è sempre in
difficoltà - le altre aziende non ci danno niente o quasi niente,
briciole, gli Istituto bancari ci danno poco. Morale della favola:
forse sarà perché le cose stanno così, forse sarà perché, magari, è
molto più facile chiedere alla Regione, sta di fatto che contributi
di altri Enti o di personalità non compaiono se non in misura
modesta. C'è da dire, però, che molti Dirigenti - ed è questo il
discorso che è stato fatto - prestano la loro attività e il loro
tempo, sacrificando molto spesso il lavoro e cose di questo genere
e questo viene visto come un contributo volontaristico che, in
qualche modo, deve essere apprezzato dal Consiglio, dai
Consiglieri.
Io ho portato in termini, direi, abbastanza problematici questo
discorso, proprio perché è un discorso su cui vorrei, una volta per
tutte, che il Consiglio facesse una discussione, direi serena,
cercando di approfondire il pro e il contro e mi consentisse anche
di avere una linea di condotta nei confronti della Società
calcistica Aosta, perché voi capirete che è solo dal Consiglio che
un argomento di questa importanza può essere trattato ed è solo dal
Consiglio che può giungere una decisione concreta in merito.
Io sono a disposizione di tutti i Consiglieri che mi chiederanno
dei chiarimenti, che vorranno pormi delle domande.
Savioz (P.C.I.)
- Beh, oggi, caro Milanesio sono io di
turno, quindi abbi pazienza. Vorrei vedere un po', ritornando
leggermente indietro di qualche anno, per rivedere un po' tutta la
questione dell'Aosta e, se non vado errato, l'ultima volta che
abbiamo parlato della nostra squadra di calcio, avevamo detto in
modo particolare, mi ero permesso di richiedere che l'Assessorato -
riprendendo la documentazione già esistente in archivio, io penso
che ci sia ancora - avesse fatto in modo di portare al Consiglio
una situazione di carattere generale della Società sportiva Aosta
e, nello stesso tempo, avesse portato delle proposte per liquidare
effettivamente la questione triste e dolorosa che si trascina da
anni della squadra di calcio della Città di Aosta.
Quindi, io ho guardato la documentazione che ci è stata mandata
per quanto concerne le spese a cui l'Aosta andrà incontro per il
Campionato che è in corso, campionato di quella serie lì, e su
questo non c'è niente da dire, tenuto conto delle spese che ci sono
su quel bilancio presentato non è possibile fare delle
osservazioni. Non si può che essere o d'accordo o contrari, ma per
essere contrari, bisogna essere contrari allo sport, contrari alla
specifica funzione di questo sport, ecc.
Quindi, io sono senz'altro favorevole a che venga dato quello
che è stato proposto dall'Assessore, io sono però contrario al
fatto di continuare in questo modo, perché in questo modo noi non
risolleveremo la situazione dello sport della Città di Aosta, in
modo particolare della Società Sportiva Aosta, perché? Voi
calcolate 34 o 36 milioni di debiti, 32 milioni di debito in
totale, calcolate gli interessi che annualmente corrono per questo
- e io non mi ricordo bene se sia nel 1960 o 1961 o 1962, comunque
ad un certo momento avevo esaminato a fondo il problema della
squadra di calcio - e avevo fatto delle proposte - c'erano tre
proposte, mi ricordo delle tre proposte - per risolvere, una volta
per sempre il problema dei debiti della squadra sportiva. Se
infatti li lasciamo in questa situazione di debiti che continuano a
correre in questo modo, pensate agli interessi che annualmente
devono pagare e, indubbiamente, qui si finisce per pagare gli
interessi degli interessi e si finisce per andare sempre peggio.
Quindi, o noi radicalmente mettiamo a posto questa situazione o se
no bisognerà rivedere tutto il problema dell'Aosta e non so se si
potrà continuare ad andare avanti partecipando al campionato in
determinate categorie. Questo è un interrogativo che onestamente mi
pongo perché, tenuto conto del finanziamento che c'è
nell'Assessorato del turismo per quanto concerne lo sport e le
attrezzature sportive e considerato che non c'è soltanto l'Aosta,
ma ci sono tutte le altre Società sportive, altre Società sportive
che hanno avuto finalmente la possibilità di partecipare a quella
che è l'amministrazione dei quattrini che l'Assessorato dispone
tramite quella famosa Commissione costituita sei, setto o otto anni
fa, non mi ricordo bene, che si riunisce una volta all'anno per
stabilire i contributi che devono essere dati ad ogni singola
squadra di calcio della Valle d'Aosta. Però, quando noi pensiamo
che abbiamo ancora dei Comuni di una certa importanza che non hanno
l'attrezzatura sportiva, abbiamo ancora degli sport invernali che
non sono sufficientemente finanziati, e via di questo passo qui, ci
troviamo di fronte ad una situazione per cui noi spendiamo tanti
milioni all'anno per una sola squadra di calcio. La situazione
diventa veramente problematica e bisogna che abbiamo il coraggio,
come Consiglio regionale, di definire questa posizione. Io ripeto
che non si può continuare a lasciare andare avanti in questo modo,
perché qui ogni anno che passa - e qui ci sono dei ragionieri che
possono insegnarmi la matematica, il conteggio, no, non si tratta
di sfottimenti, si tratta veramente di esaminare a fondo questo
problema - io mi rivolgo all'ex Assessore al Turismo Bordon e
quando gli dico che ci sono 32 milioni di debiti, calcoli pure
poco, calcoli pure solo l'8%, ma non so quale Istituto bancario dia
l'8%, non lo so - pensate quanti soldi questo rappresenta ogni anno
- come si può pretendere che quella Società sportiva - e qui io
rendo atto ai Dirigenti, ai componenti del Comitato, ecc. ecc. che
sono veramente encomiabili per quanto fanno, però dei miracoli non
li possono fare.
Quindi, io chiedo insistentemente e ribadisco ancora quanto ho
avuto occasione di ripetere in quest'aula - e non è la prima volta
- che bisogna arrivare a una definizione definitiva di questa
situazione, perché se non noi continueremo tutti gli anni a dare
dei contributi senza avere nessun risultato pratico per arrivare
alla chiusura definitiva. Noi continueremo a sentire gli
Amministratori di questa Società che ripeteranno continuamente la
situazione sostenendo di aver trovato già la parte deficitaria in
quanto che ci sono dei debiti arretrati - io non faccio dei nomi ma
conosco un signore di Aosta che ha firmato degli effetti per la
Società sportiva - questo signore avrà ancora - io lo spero - tanti
anni di vita ma ho paura che un giorno la sua vita finirà e lui
avrà ancora delle firme sotto gli effetti. Ora, non è ammissibile,
non è neanche umano, non è nemmeno giusto che questa situazione
continui, quindi io ripeto - e mi dispiace ma devo fare un piccolo
appunto all'Assessore perché quanto è stato richiesto e promesso
dall'Assessore stesso in quella seduta del Consiglio, quando io
ponevo il problema di fare una determinata richiesta di
documentazione aggiuntiva a quella che giace nell'archivio
dell'Assessorato, e di portare in Consiglio delle soluzioni
definitive, non solo dei contributi - caro Assessore, con i
contributi in serie andiamo avanti da vent'anni e da vent'anni
questa gente si trova nei pasticci. Bisogna arrivare, ad un certo
momento, alla soluzione definitiva, al risanamento definitivo e
avere il coraggio, il coraggio civico, io dico, del Consiglio
regionale che, ad un certo momento, dice: "No, signori, noi ci
sentiamo in grado di darvi il denaro pubblico per partecipare al
torneo tal dei tali e, quindi, dovete scegliere per un torneo che
costi meno". Questa è la situazione definitiva a cui, onestamente,
io chiedo che il Consiglio arrivi e si determini, perché, ripeto,
questa situazione porta degli inconvenienti abbastanza gravi.
Perché io mi ricordo quando discutevo con gli altri esponenti delle
altre Società calcistiche della Valle d'Aosta, a ogni piè sospinto
la storia dell'Aosta veniva fuori: all'Aosta voi gli date questo,
all'Aosta voi gli date quello, all'Aosta qui, all'Aosta lì, a noi
no e a loro sì e perché qui e perché su e perché giù. Altri
dicevano: "Voi spendete malamente i soldi con l'Aosta e non ci fate
i campi sportivi". Altri dicevano: "Contributi all'ASIVA sono
inferiori perché li date all'Aosta?" e l'Aosta è sempre di
mezzo.
Ora, vogliamo arrivare ad una soluzione definitiva? E allora
facciamolo, se non vogliamo continuare ad andare avanti così col
tran tran, a dare i soldi ai banchieri e a fare rimanere a bocca
asciutta quelli che fanno veramente dello sport.
Dolchi (P.C.I.)
- L'Assessore Milanesio e il collega
Savioz hanno già illustrato ampiamente il problema; la mia
astensione dalla votazione, in quanto faccio parte del Consiglio
direttivo della Società, non mi esime però, ritengo - proprio
perché sono uno di quelli che non sono miliardari, ma che
contribuiscono direttamente alla vita e all'attività della Società
- non mi esima dall'esprimere alcune considerazioni in merito.
Una riguarda lo sport; ecco, molte volte, si dice che lo sport
del calcio non è uno sport di massa, ci sono pareri discordi in
proposito, comunque è uno sport spettacolare che interessa decine e
decine di spettatori, cha appassiona i cosiddetti tifosi che alla
domenica gremiscono le gradinate dello stadio Puchoz e che, a loro
spese seguono anche la squadra quando questa si reca in trasferta.
Ecco, non è uno sport di massa, è uno sport spettacolare - e qui
vorrei fare una precisazione - che merita di essere aiutato, là
dove è possibilità, perché interessa anche una certa serie di
atleti. Quando l'Assessore Milanesio parla di una squadra di
calcio, ecco, io vorrei fare una precisazione perché non ci siano
malintesi od equivoci! All'Aosta ci sono circa 200 atleti tesserati
tra ragazzi, giovani, juniores e atleti semi professionisti.
Non è una squadra sola: superiamo le dieci squadre nei diversi
campionati giovanili, regionali e nel campionato di serie D.
Quindi, sono 200 ragazzi che, attraverso gli allenatori
acquisiscono una conoscenza sportiva. L'onere è costituito in modo
particolare dalle attrezzature, dalle maglie, dai calzoncini, dalle
scarpe, per poter praticare lo sport. La squadra iscritta al
campionato di serie D, anche se si tratta di una squadra semi
professionista è quella che maggiormente interessa l'opinione
pubblica e che forse è quella che dà il maggior onere dal bilancio
della Società. Ecco, io non difendo il professionismo esagerato,
gli eccessi di certi campioni delle squadre di serie A e direi
forse che i 200 milioni della Regione Sardegna al Cagliari che ha
un Riva, che sul mercato è quotato un miliardo, sono
sproporzionati, forse, di fronte ai 21.500.000 che già l'anno
scorso il Consiglio regionale ha erogato per il Campionato
1969/1970 all'Aosta. Però ecco, secondo me, bisogna fare anche un
po' di calcoli: sono semi professionisti, partecipano a un
campionato dove altre squadre hanno contributi e interventi che
permettano loro un campionato onorevole. I giocatori sono 33 tra
campionato di serie D e campionato così detto riserve, il trofeo
Berretta. Le spese previste nel bilancio prevenivo per il
campionato 1970/71 sono 25.600.000: se facciamo un po' di calcoli
vediamo che ogni giocatore, per gli undici mesi di attività, tra
campionato, partite pre-campionato e allenamenti, costa alla
Società circa 770.000 circa e cioè per le 40 partite, 32 di
campionato più 7 o 8 amichevoli e pre-campionato nel corso
dell'anno, sono 18 o 20.000 lire per partita; ecco, se noi
consideriamo che sono dei semi professionisti mi sembra che le
cifre riportate nell'ordine di due decine di migliaia di lire non
sono certamente paragonabili ai milioni di cui si sente parlare
delle squadre che vanno per la maggiore.
Una cosa riguarda, ed è già stato detto, io vorrei insistere
ancora sulla situazione debitoria; sono ormai 8-9-10 anni che,
soprattutto, i 16 milioni di debito del Banco Bérard gravano
negativamente sull'andamento della Società, gli interessi passivi
sono tra 1.500.000 e 1.800.000 che vengono annualmente sottratti a
quel bilancio preventivo o addirittura al contributo che la Regione
dà per l'effettuazione del campionato.
Quindi, 21.500.000, come l'anno scorso, sono il minimo
indispensabile per partecipare al campionato 1970/1971 e quando
dico questo voglio anche precisare che il bilancio preventivo si
riferisce solamente al campionato, perché i componenti del
Consiglio Direttivo, all'inizio del campionato, sottoscrivono il
bilancio preventivo e si impegnano ad intervenire direttamente di
tasca loro per le cifre che venissero spese in più nel corso del
campionato, in più rispetto al bilancio preventivo. Ma questa è una
dimostrazione di correttezza, di serietà e di precisione che dà la
Società soprattutto nel corso del campionato 1970/1971; rimane però
la palla di piombo al piede - in questo caso non è un pallone - dei
debiti. Quindi, concludendo nel riconfermare la mia astensione
della votazione, ma il mio parere è favorevole sul provvedimento,
che raccomando alla Giunta e particolarmente l'Assessore al
turismo, che - oltre al provvedimento così articolato dei 12
milioni sul bilancio di questo anno e del resto sul bilancio del
1961 - venga tenuto conto, proprio per la serietà dell'impostazione
data dalla Società e cioè dell'impegno personale sottoscritto dai
Dirigenti, che la Regione, una volta tanto, intervenga, perché se
fosse intervenuta, come diceva il Consigliere Savioz, dieci anni
fa, con 1.600.000 per dieci anni questo debito sarebbe già stato
annullato. Il debito, invece, è stato mangiato anno per anno dagli
interessi pagati alle banche; d'accordo, quindi per il contributo
che è indispensabile per questo tipo di campionato per la stagione
1970/1971, ma altrettanto indispensabile, perché fra sette o otto
mesi non si riparli in questo Consiglio dell'Aosta, è che un
provvedimento eccezionale, straordinario elimini questa pendenza
che si trascina ormai da 10 anni.
Bordon (D.C.)
- Vedi Milanesio perché intervengo dopo,
perché se non fossi stato fuori forse mi buttavo a pesce su questo
argomento, lo abbiamo sempre fatto. Però, non si interviene sempre
prima - perché in questo abbiamo fatto bene - perché avrei ripetuto
o avrei detto molto meno di quello che hanno detto i Consiglieri
Savioz e Dudo, Dolchi, e lo avrei detto peggio. Tutte le volte che
io ho trattato questo argomento delle squadre di football
dell'Aosta - quello che volete voi - sono stato sfottuto e
aggredito. Sono stato sfottuto dall'amico Consigliere Andrione
perché, quando mi sono permesso di dire che era un vecchio
ballon-boy, si è messo a ridere dicendo che è un vecchio bidone, il
che è da provarsi, tanto per cominciare, e sono stato aggredito
perché tutte le volte che siamo venuti fuori con questa discussione
si diceva: ma non diamo abbastanza alle altre, ecc., per cercare di
rendere più rischioso questo problema.
Ora, cosa volete che aggiunga? Io posso solo confermare una
cosa: che dal 1955 in poi noi sentiamo sempre la stessa storia
Consigliere Savioz, che è arrivato all'Assessorato del Turismo nel
1959, quando io glielo avevo lasciato, e già allora si faceva lo
stesso discorso che hai fatto tu prima, che facciamo noi adesso; il
football Club Aosta, ad un certo momento, aveva circa 14 milioni,
allora, di debiti e siamo venuti avanti e i debiti li hanno sempre
pagati con quegli acconti che davamo noi. Però la verità è che
sull'acconto che gli diamo, il Consigliere Savioz ha fatto un
calcolo se non sbaglio, sugli interessi all'8%, io gli ho detto,
ciao Ninetta, perché all'8% oggi non trovi più niente, se te la
cavi col 10-12% ne puoi essere veramente felice, una larga fetta di
questo contributo viene mangiato dagli interessi.
Naturalmente - e qui si potrebbe anche fare della demagogia
politica, non è per questo che sono intervenuto - naturalmente
anche noi siamo di questo parere se si potesse, un bel momento
esaminare la situazione, sanare il vecchio, pagare tutto questo
probabilmente, ne tireremo fuori meno, perché, in fondo in fondo,
chi è che oggi ci viene a recepire un utile su questo sono le
banche che hanno dato questi crediti, però la verità è questa.
Naturalmente sarebbe troppo comodo, fino a ieri ero seduto lì, oggi
venire fuori e dire: signori, aumentate e fate. Io vorrei dire, in
parole povere, quello che abbiamo sempre detto, tenuto conto delle
esigenze del bilancio che è una realtà, signori, diamogliene il più
possibile e vediamo, ad un certo momento se attraverso la
Commissione del Turismo, si possa studiare questa situazione
debitoria che è veramente pesante. Qualche volta si criticano anche
questi Dirigenti, ecc. Tanto per cominciare dobbiamo avere tutta la
massima tranquillità sulla gestione, perché, addirittura nel
Direttivo, abbiamo il Consigliere Dolchi, quindi Dolchi è qui per
dirci le cose come sono; non è un complimento che ti faccio, te lo
faccio come ragioniere e tu prendila solo per quanto vale.
La verità, però, è solo questa che, arrivati ad un certo
momento, esaminiamo questa situazione e vediamo quello che si può
fare, naturalmente sempre in base alle esigenze di bilancio,
perché, qualche volta, si parlava di questo argomento e si veniva
fuori e si diceva: "Non si dà abbastanza per lo tzan", è vero. Ma
noi qui, nella Società Football Club Aosta, non dimentichiamo mai
che saranno 1000-1200 quelli che vanno ad assistere alle partite.
Ma, quando andavamo a scuola di ginnastica c'era scritto grosso
come una parete "mens sana in corpore sano". Ora, queste due ore
che si passano, sia pure sbraitando, sfogandosi e scaricandosi, per
me è tutta quanta salute pubblica.
Però, che cosa ne viene fuori ancora? Ne viene di più, è anche
propaganda, in fondo in fondo, questa Società va sui giornali, se
domani questa Società si dovesse comportare bene - abbiamo visto il
Cagliari in fondo l'attenzione che ha richiamato - porterebbe tante
cose a nostro vantaggio. Per cui noi concludiamo dicendo che siamo
favorevoli a questo provvedimento, vorremmo dargliene il più
possibile, naturalmente non sarebbe serio, se da parte nostra, si
dicesse: "Dategliene", perché il Presidente della Giunta e
l'Assessore alle Finanze ci possono dire che c'è una esigenza di
bilancio, ma, se questo si può studiare, lo si studi pure.
Noi, quindi, siamo favorevoli al provvedimento.
Fosson (U.V)
- Per fatto personale, la parola al
Consigliere Andrione.
Andrione (U.V.)
- Volevo solo precisare questo: può anche
darsi che nel calore di certe polemiche io abbia definito l'amico
Consigliere Bordon "bidone" ma, intendiamoci bene, si trattava di
politica e non di sport, perché, al contrario, le qualità di
arrampicatori - non parlo dei presenti - ma in genere dei
democratici cristiani che hanno sempre formato la stupefatta
ammirazione mia personale e di quanti, da quest'altra parte dei
banchi, sedevano in partiti e movimenti differenti.
Bordon (D.C.)
- Faccio solo rilevare che il Segretario
del Consiglio Andrione volti tutto in polemica, in politica, anche
quando le cose sono semplici, notate questa cattiveria.
Fosson (U.V.)
- Allora, ritorniamo sull'argomento. La
parola al Consigliere Manganoni.
Manganoni (P.C.I.)
- Questo è un problema che,
puntualmente, ogni anno si ripresenta.
E io ho l'impressione che versare dei contributi in questo sacco
che è l'Unione Sportiva Aosta sia come tentare di riempire un
setaccio d'acqua: più ne metti e più ne assorbe, i fatti lo
dimostrano.
La Giunta di cui io facevo parte, di fronte a questa situazione,
ha chiamato i Dirigenti dell'Aosta e ha fatto loro un ragionamento
serio dicendo loro: "Che voi siate in serie A, B, C e D noi non
abbiamo nessuna obiezione da fare, però i contributi che noi vi
daremo sono questi e non contate su una lira di più". Se non vado
errato i contributi erano stati stabiliti allora, 7 o 8 anni fa in
12 milioni all'anno o dodici e mezzo, mi pare - con l'impegno
solenne da parte di quei Dirigenti, di non spendere di più e con
l'intesa che gli stanziamenti sarebbero tali anche in caso di
passaggio.
Si era esaminata la possibilità di sanare i debiti di allora in
modo da non farne altri; invece noi cosa vediamo? Che ai 32 milioni
- il Consigliere Savioz non c'è - ai 32 milioni qui segnalati se ne
devono aggiungere altri 14 che fanno 46 milioni di debiti e non 32.
La relazione dice che i debiti alla fine della stagione calcistica
1969/1970 sono 32.900.000; se noi vediamo il bilancio preventivo
del 1970/1971 vi è un deficit di 36 milioni: se da questo
defalchiamo i 21 milioni che diamo noi ne rimangono altri 14, altri
14 che vanno aggiunti ai 32 che già esistono e che fanno un totale
di 46. Allora, alla fine della stagione calcistica 1970/1971,
32.900.000 milioni saranno diventati 46 milioni e rotti di debiti
con i relativi interessi cui giustamente accennava il Consigliere
Savioz.
Ora, questi 36 milioni, 46 milioni con relativi interessi, ecc.
chi li pagherà? Nella stagione seguente con tutti gli interessi
passivi dove arriveranno? Ai 50, 60? Ma insomma, io non so se noi
possiamo accettare una situazione del genere. L'Assessore Milanesio
ha detto che la Sardegna ha dato 200 milioni - a parte il fatto
che, se teniamo conto della popolazione, ne dà meno di noi, no -
comunque la Sardegna è padronissima di dare 200 milioni per lo
sport, anche se, secondo me, se li desse per risolvere la miseria
cronica che affligge i cittadini sardi, la cui miseria è la
principale ragione del banditismo e di tutti gli altri guai che
affliggono la Sardegna.
Milanesio (P.S.I.)
- Io ho detto che in fondo la Sardegna
ne dava meno di noi.
Manganoni (P.C.I.)
- No, no ho capito, ne dà meno di noi
la Sardegna, complessivamente, perché il numero degli abitanti è
notevolmente superiore, in proporzione agli abitanti dà meno di
noi, questo l'ho capito, l'ho ripetuto; comunque, le altre Regioni
a Statuto ordinario, dove non c'è mamma Regione da mungere, non
danno alcun contributo. Io penso, quindi, che questa situazione non
possa assolutamente andare.
Qui si è parlato di sportivi, ora io vorrei dire: cosa
intendiamo per sportivi? Quelli che fanno dello sport o quelli che
fanno il tifo?
Guardate, io voglio leggervi un passaggio di una rivista - non
sono parole mie - che dice questo: "Il tifoso della domenica,
individuo spesso dotato di scarsissima coscienza politica, tanto
mendo dispone di una coscienza sportiva, è un nevrotico che deve
scaricare la propria rabbia gridando come un ossesso", vado avanti,
"il commento dei telecronisti, patriottardo e banale, riempie il
lessico dei tifosi di frasi fatte, pronte e impacchettate che le
pagine sportive dei giornali saranno pronte a riprodurre il giorno
successivo" - non leggo tutto, leggo alcuni passaggi - "senza
questo narcotico, cui vanno uniti il mito dell'utilitaria, del
frigorifero, della televisione, oltre a tutta l'attività del
loisir: cinema, sesso, canzonette, divismo - sesso, non ho detto
fesso - la civiltà dei consumi vistosi si troverebbe immediatamente
di fronte a delle masse in grado di pensare ai loro veri problemi;
per questo occorre uscire dalla mistificazione"...
(voce)
...ecco, io me l'aspettavo, sapete da dove ho ritagliato questa
pagina? Dalla rivista "45° parallelo", numero di luglio-agosto del
1969, ora, penso che questa rivista la riceviamo tutti noi
Consiglieri e sono certo, almeno di questo, che nessuno potrà
tacciare questa rivista di essere comunista.
Ora io me l'aspettavo: già, ecco Mao, i comunisti, no, no, "45°
parallelo" è la rivista, mi pare, dei giornalisti piemontesi, di
qualcosa del genere. Ora, vi ripeto, io ho letto quanto c'è scritto
qui sopra, non faccio dei commenti, ecco perché io dico una cosa è
lo sport e una cosa è il tifo.
Ora, per lo sport, il vero sport - cioè per i giovani che
vogliono fare dello sport e non del tifo - i contributi vengono
lesinati col contagocce. Vi cito alcuni dati: il Consigliere Savioz
aveva citato il fatto delle piccole squadre che non riescono a
tirare avanti, non ve le elenco, perché penso che conoscete, ma io
accenno addirittura ai campi sportivi, perché, se non facciamo dei
campi sportivi nei nostri Comuni, non si può giocare, non si
possono creare le squadre e, naturalmente non si possono avere dei
contributi, poi, anche se avessero dei contributi, andrebbero a
giocare dove? Nei prati? Donnaz e Pont St. Martin non hanno il
campo sportivo; è un insieme di circa 6.000 abitanti, osservate
circa 6.000 abitanti. Lo so Assessore Milanesio, tu mi dici
questione dei terreni; quando i terreni c'erano quattro anni fa -
quattro anni fa i terreni c'erano - ed il prezzo era anche, forse,
molto più ridotto di oggi, la Giunta ha fatto una infinità di
questioni, di difficoltà per non acquistarli. Si trattava allora,
mi pare, di una quarantina di milioni, però quattro anni ci abbiamo
messo no? Ma il problema il Comune lo aveva sollevato e aveva avuto
la firma, allora, dei proprietari che lo cedevano ad un prezzo
ultra ragionevole. Naturalmente, siccome si è tirato avanti degli
anni, poi quei proprietari hanno detto basta, gli impegni valevano
per un certo periodo di tempo, ma non possono valere all'infinito
ed i proprietari avevano anche ragione a prendere questa
posizione.
Un altro esempio: Sarre. Da quattro anni il Comune aveva chiesto
un contributo di 16 milioni per l'acquisto dei terreni. Il problema
l'ha risolto la Giunta recentemente e la delibera di Giunta è stata
ratificata questa mattina, però i giovani di Sarre hanno dovuto
aspettare quattro anni perché la Giunta rintracciasse non tutti
quei milioni, rintracciasse 16 milioni per l'acquisto dei
terreni.
Hône: a Hône vi è un terreno per fare un campo sportivo, però
per fare un campo sportivo che non ha le dimensioni prescritte che
comunque serve ai giovani per dare dei calci al pallone, per fare
le loro partite. Cosa è successo a Hône? L'Amministrazione
regionale ha stanziato una cifra per spianare, spesi quei fondi i
lavori sono stati sospesi e adesso la metà del campo è fatta, poi
viene la scarpata e non si può giocare. Con uno stanziamento di non
molti milioni, io penso, mi sbaglierò, ma con uno stanziamento di
2, 3, al massimo 4 milioni si può ultimare questo lavoro perché i
giovani di Hône possano fare dello sport, non del tifo. Però anche
qui i lavori sono fermi, perché? Perché i soldi sono finiti e la
Regione non ne ha stanziati altri.
Ora, di fronte a questi fatti, che se mi smentite io vi
ringrazio, vi ho citato tre esempi e ve ne potrei citare tanti
altri, cosa succede? Che qui si continua a essere larghi di manica
nei confronti della solita squadra dell'Aosta, mentre si lesina,
mentre si tira per le lunghe, mentre non si danno contributi ai
nostri Comuni dove veramente si vuole fare dello sport e non del
tifo.
Comunque, io rimango nel campo del calcio, perché - se
esaminiamo gli altri sport allora - voglio rimanere nel campo del
calcio citando questi fatti, comunque io non vi affliggo di più,
concludo, però, con quanto ha già detto il Consigliere Savioz: qui
bisogna risolvere, mettere un termine a questo sistema, perché i 46
milioni di cui ho detto prima, con relativi interessi, chi li
pagherà? Se noi non mettiamo, in modo energico, i Dirigenti di
fronte alle loro responsabilità e che questi non si illudano che
tanto la Regione paga, come sperano, e come poi purtroppo avviene
oggi, i fatti lo dimostrano, è naturale che quelli continueranno su
questa strada. Quindi, sport sì, sono pienamente d'accordo che si
sviluppi lo sport, che si aiuti la squadra dell'Aosta. Se, però, il
far parte di una data categoria comporta un ammontare tale per cui
il Consiglio non è d'accordo di destinare queste rilevanti cifre,
si parli chiaro e si dica: "beh, fate dei campionati che non
oltrepassino lo stanziamento che la Regione è disposta a fare".
Fosson (U.V.)
- Qualcun altro che chiede la parola? Io
vorrei solo chiedere una informazione all'Assessore al Turismo: in
base alla discussione che era stata fatta l'anno scorso - in cui
avevo raccomandato, in modo particolare, che, appunto, non si
verificasse più il caso di avere dei finanziamenti così a spizzico
anche per questo problema - avevo detto di vedere tutto all'inizio
del campionato in maniera che non si venisse a dire dopo: abbiamo
necessità di questo perché, se lo sapevamo prima, non avremmo fatto
l'iscrizione e via dicendo. E l'Assessore, l'anno scorso, aveva
assicurato che avrebbe tenuto conto di questo e avrebbe anche
sentito preventivamente la Commissione del Turismo su questo
argomento, sia per la suddivisione del contributo alle varie
piccole società, sia per la questione anche dell'Aosta.
Quindi, volevo solo chiedere se questo è stato fatto, perché,
eventualmente, avrebbe facilitato anche...
Milanesio (P.S.I.)
- Per quanto riguarda i contributi
alle società si sente una Commissione istituita anche alcuni anni
or sono - una Commissione consultiva, dove vi sono i rappresentanti
di tutte le varie categorie di sport, tutte le federazioni,
diciamo. Questa Commissione è stata convocata per la prossima
settimana, mi pare il 22 dicembre.
Per quanto riguarda la questione dell'Unione Sportiva
dell'Aosta, questo argomento, quest'anno, è stato visto
preventivamente, non abbiamo fatto in tempo a portarlo in
Commissione, del resto, negli altri anni non è mai stato portato in
Commissione. Io avevo detto che avrei voluto portarlo, ma non
abbiamo fatto in tempo perché, nell'ultima seduta della
Commissione, abbiamo invece esaminato i problemi che riguardavano i
campi sportivi, abbiamo fatto una specie di piano generale delle
attrezzature sportive e ricreative per la Valle d'Aosta che è stato
approvato dalla Commissione e verrà, quanto prima, portato
all'esame del Consiglio. È solo per questa ragione che non si è
arrivati a portare in Commissione anche il finanziamento all'Unione
Sportiva Aosta.
Fosson (U.V.)
- Io ho voluto chiedere questa cosa
all'Assessore Milanesio perché, d'accordo la questione è competenza
della Giunta e nessuno vuole trasferire alle Commissioni le
competenze che sono della Giunta; però avendo anche sottomano il
verbale dell'anno scorso, c'era stato un po' questo impegno da
parte dell'Assessore al Turismo, che dichiarava, testualmente, di
accogliere personalmente il consiglio che il Consigliere Fosson ha
enunciato - e qui riporto il testo stenografico - "la questione è
di competenza della Giunta, io sono dell'avviso di sentire la
Commissione Turismo per indicare l'ammontare di questi
finanziamenti".
Quindi, è per questo che ho chiesto se era stato portato perché,
siccome sono argomenti sempre molto dibattuti e molto controversi,
forse, anche per comodità della Giunta, se venissero prima un po'
approfonditi in Commissione sarebbe una cosa che, sveltirebbe il
lavoro del Consiglio, eviterebbe certe discussioni che facciamo qui
in Consiglio e darebbe anche preventivamente, delle indicazioni
alla Giunta.
Caveri (U.V.)
- Vorrei soltanto fare una domanda, non se
sia vero quello che qualcuno dice - e, in tutti i casi, il
Consigliere Fosson ci può confermare o smentire, perché ha il
verbale davanti agli occhi - ma qualcuno in questi giorni scorsi,
qualche Consigliere diceva, che l'anno scorso, si era stabilito di
dare sui 20 milioni all'Unione Sportiva Aosta con l'intesa però
che, quest'anno, si sarebbe scesi a dieci.
Vorrei sapere se questo è vero o no; non lo so se sia vero o
meno. Quale era stata l'intesa l'anno scorso?
Fosson (U.V.)
- Posso chiarire io o preferisce che lo
chiarisca l'Assessore? Sì? Posso chiarirlo sulla base del verbale
perché l'ho guardato.
Le cose non sono proprio in quel senso: l'anno scorso noi
abbiamo fatto una discussione su questa proposta perché, sulla base
di una prima richiesta, in un primo tempo, si erano stanziati per
l'Aosta 11.500.000. Poi c'è stata una ulteriore richiesta a fine
campionato, praticamente sui 30 milioni e allora il Consiglio ha
deliberato un finanziamento aggiuntivo di 10 milioni. In quel
momento, abbiamo fatto, appunto, quelle osservazioni cui ho fatto
cenno prima, cioè di raccomandare che tutti gli anni si stanziasse
preventivamente, senza specificare quale era la spesa, la somma che
si doveva stanziare, ma stanziarla preventivamente in modo che
l'Union Sportiva Aosta sapesse, fin dall'inizio del campionato, su
quale cifra poteva contare da parte dell'Amministrazione regionale,
in modo che non venisse poi, ad un certo momento, a dire: "Ma se
noi sapevamo che voi non facevate quel dato finanziamento noi non
avremmo fatto l'iscrizione alla categoria tale, non avremmo
acquistato quei dati giocatori" e via dicendo.
Ora, proprio in quella sede, avevamo detto e demandato,
praticamente, alla Giunta e all'Assessore di vedere questo criterio
cercando di stare entro una cifra il più restrittiva possibile. Era
però naturale che tale cifra fosse stanziata preventivamente.
Caveri (U.V.)
- Sentiti i chiarimenti del Vice Presidente
Fosson, constatiamo che non era vero quello che era stato detto, se
fosse stato vero che l'intesa era quella io non avrei votato a
favore della concessione dei 21 milioni. Visto che l'intesa non è
stata quella, io parlo qui a titolo personale, perché non c'è una
questione politica per i Consiglieri dell'Union Valdôtaine,
ciascuno naviga come vuole, ma, a titolo personale, io voterò a
favore della richiesta dei 21 milioni, però a una condizione: che
ci sia una intesa che, nel modo più assoluto, questa cifra dei 21
milioni non venga in nessun caso superata né nel 1971, né nel 1972
e così via, per tutti gli anni di questo secolo. A questa
condizione, io voterò a favore. Vorrei però sapere che cosa ne
pensa l'Assessore al Turismo in quanto bisogna che queste Società
sportive si tolgano dalla testa che possono spendere a ruota libera
perché tanto c'è la mucca Valle d'Aosta che interviene, mucca che
si può mungere in qualsiasi momento. Bisogna cioè evitare gli
inconvenienti che sono successi in altri campi dello sport - vedi
bob e vedi altre attività - dove abbiamo sempre superato quello che
si era deciso precedentemente.
Quindi, è bene, anche nell'interesse dell'Unione Sportiva Aosta,
che gli Amministratori sappiano che il limite invalicabile è quello
e che, quindi, devono fare il fuoco con la legna che il Consiglio
regionale dà loro.
Chabod (D.C.)
- Non vorrei annoiare il Consiglio, sono
d'accordo con quello che dice il Consigliere Avv. Caveri, vorrei
però dire che
una tantum
potremmo anche coprire quel debito
che l'Aosta ha. No, perché è inutile che noi diamo dei sussidi e
dei contribuiti tutti i momenti e loro li spendono per pagare gli
interessi; almeno
una tantum
coprire anche gli interessi e
poi dopo si può ricominciare...
(voce)
...quello lo vedremo
in un secondo tempo, intanto noi dovremmo coprire il primo debito e
dopo si vedrà.
Manganoni (P.C.I.)
- Quante volte gli abbiamo coperto i
debiti?
Chabod (D.C.)
- Beh, insomma, continueremo, li abbiamo
sempre coperti, la Società è fatta così, purtroppo, Consigliere
Manganoni. E vorrei chiedere anche all'Assessore Milanesio, visto
che siamo sull'argomento calcio, di dare una specie, direi, di
programma, una programmazione - non so come chiamarla - per i campi
da gioco, i piccoli campi, perché è inutile che noi facciamo tanti
campi in ogni Comune.
È giusto che ci siano, però occorre fare dei mandamenti, cioè
delle sezioni: uno a Villeneuve, uno a Morgex, ma delle cose ben
fatte, e poi tutti gli altri piccoli campi, sì, sì è bene che ci
siano per gli allenamenti, perché è inutile di continuare come
facciamo adesso, perché non facciamo niente, non riusciremo a
salvare niente. Ecco, è solo questo che vorrei dire; insisterei
proprio di dare tutti i soldi all'Unione Sportiva Aosta, se è
possibile, perché - non so il bilancio com'è - ad ogni modo, con la
sua nuova programmazione io penso che si vedrà un po' tutto e così
almeno elimineremo, una volta per sempre, i debiti dell'Aosta. Poi
- come dice il Consigliere Manganoni - se ne faranno degli altri
questo si vedrà, eh Manganoni? Sì, ma tu lavori alla Cogne, vivi
alla giornata è logico, ma gli altri?
(voce Consigliere
Manganoni)
...ma guarda, io te ne vendo due o tre se li vuoi,
ma tu non ti offri mai di comprarli.
Freppaz (U.V.)
- Volevo comunicare al Consigliere Chabod
che la Commissione Turismo aveva già istituito dei comprensori,
aveva studiato dei comprensori per questi campi sportivi, cosa che
verrà portata quanto prima in Consiglio.
Milanesio (P.S.I.)
- Brevemente, la discussione è stata
molto interessante, il Consiglio ha dato delle indicazioni, io sono
lieto che abbia accolto la proposta della Giunta, la quale proposta
è stata fatta valutando, evidentemente, tutti i pro e i contro. È
facile in queste circostanze, come in tutte le altre situazioni
analoghe, giocare al rialzo; io penso che la proposta fatta dalla
Giunta cercava di contemperare tutti gli aspetti che il problema
poneva. Quindi, il contributo che quest'anno noi diamo, che è
identico a quello dell'altr'anno, non è una cosa indifferente: si
tratta di 21.500.000, è una cosa già molto considerevole. Il
contributo, lo diamo, badate bene, a differenza dell'altr'anno e io
sono d'accordo con i Consiglieri che hanno detto: "Fissiamo il
contributo una volta per tutte e poi, ad un certo punto, l'Unione
Sportiva Aosta faccia i suoi conti in base a quello che la Regione
gli dà". La Regione poi non dovrà sempre dare a consuntivo, cioè
quando i buoi sono scappati dalla stalla; noi quest'anno, per la
prima volta, stabiliamo una cifra, anche se gliene liquidiamo la
restante parte nel 1971, cioè, invece di dargli dieci milioni e
mezzo e poi aspettare di vedere cosa succede e dargliene altri 10,
ne premettiamo 21.500.000 e gliene diamo 12 subito e gli altri con
l'esercizio 1971.
Il discorso dei debiti è un grosso discorso, è un discorso però,
direi, anche pericoloso, perché se noi sommiamo le passività
accumulate precedentemente e le passività che si accumuleranno nel
corso di questi due esercizi raggiungiamo già delle cifre
considerevoli. Ora, per i debiti bancari, so benissimo di che cosa
si tratta; so che ci sono delle firme che avallano queste cambiali,
sono delle situazioni anche poco piacevoli perché, signori, voi
avete anche sentito, così, la volontà dei Consiglieri,
complessivamente, che non è certo una volontà tendente a
largheggiare, è una volontà che tende a contribuire nelle attività
dell'Unione Sportiva Aosta e delle squadre che le fanno capo, ma
non a sobbarcarsi completamente quella gestione. Perché,
altrimenti, allora potremmo chiamarla Unione Sportiva Valle d'Aosta
e allora il Consiglio regionale fungerebbe da Consiglio di
Amministrazione di questa Società a questo punto, no? Comunque,
cercheremo di tener presenti le necessità che ci sono state
indicate dai Consiglieri e vedremo, di comune accordo, di trovare
una soluzione in tempi successivi.
Per il momento, deliberiamo questo contributo che è il
contributo stabilito dal Consiglio per il funzionamento della
squadra per l'anno sportivo 1970/1971.
Fosson (U.V.)
- Allora, se nessuno ha obiezioni da fare
mettiamo in votazione il provvedimento. Chi è favorevole alzi la
mano - Contrari? - Astenuti? - Astenuto il Consigliere Dolchi -
Allora il provvedimento è approvato con un astenuto.
Io proporrei ai Signori Consiglieri - siccome dovremo ancora
mettere in votazione i due ordini del giorno, uno presentato dal
Consigliere Tonino e l'altro preparato dal Consigliere Chamonin in
base a quello che avevamo discusso stamattina per la questione
dell'ANAS - siccome il Consigliere Tonino, che aveva già consegnato
il suo ordine del giorno, mi ha pregato di aspettare ancora un
momento perché l'ha fatto correggere per dare un testo definitivo,
proporrei al Consiglio di esaminare ancora l'oggetto n. 21, che è
un argomento leggerissimo e così spero che, finito questo oggetto,
possiamo avere i due ordini del giorno, votarli e poi sospendere la
seduta e rimandarla alla seduta di martedì prossimo. Se il
Consiglio è d'accordo seguiremo questo ordine dei lavori. Quindi,
passiamo all'oggetto 21.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK