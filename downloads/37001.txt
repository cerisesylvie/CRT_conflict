Consiglio Regionale della Valle d'Aosta - Oggetto del Consiglio n. 877 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 877 del 18 novembre 2014 - Resoconto
OGGETTO N. 877/XIV - Interpellanza: "Individuazione di
eventuali responsabilità nella valutazione delle domande di
concessione dei benefici di integrazione al trattamento
pensionistico degli ex combattenti".
Presidente
- La parola al collega Donzel.
Donzel (PD-SIN.VDA)
- Grazie Presidente.
Premetto subito quali sono gli obiettivi che si pone questa
interpellanza che non ha soltanto carattere conoscitivo. Intanto
quello di chiarire e precisare meglio che in qualche modo un
operato non corretto dell'amministrazione regionale ha messo in
discussione l'onorabilità dei cittadini che hanno servito il paese.
E questo lo preciso anche da un punto di vista, io sono - non ho
mai nascosto, l'ho scritto in tutti i miei profili - un obiettore
di coscienza, mi occupo in questo caso di cittadini che hanno
svolto il servizio militare perché sono cittadini come tutti gli
altri, quindi non è che la mia avversione per la guerra, per le
armi e la mia indisponibilità data allo Stato italiano di
combattere, significa che non tutelo gli interessi anche di quelli
che servono il nostro paese sia nell'ordine pubblico sia per quanto
riguarda le funzioni, spero sempre di pace all'estero.
Il secondo obiettivo è evidenziare l'inadeguatezza. Una legge
regionale probabilmente fatta con un buono spirito, con un ottimo
principio che ho condiviso pienamente andandomi a rileggere i
vecchi resoconti della legge del 2002, ma che chiaramente qualche
margine di lacuna ce l'ha. E il terzo punto è chiarire come
funziona, come ci si comporta di fronte a delle mancanze di
dirigenti, può capitare a tutti di sbagliare, quindi non c'è da
parte mia alcun intento persecutorio né sono uno di quelli che va
in giro con le ghigliottine, i patiboli a tagliar teste o cose di
questo tipo lungi da me, ma sicuramente per capire come ci si
comporta in questi casi.
Allora, attraverso un articolo che è uscito su La Stampa e che
poi credo abbia suscitato anche preoccupazioni in alcune di queste
persone che si sono trovate con nomi e cognomi sui giornali, che si
sono rivolti anche alla mia persona come credo si saranno rivolti
al presidente, ad altri è diventata di dominio pubblico una vicenda
che dal punto di vista di chi è un servitore dello Stato si
presenta come molto delicata perché sembrerebbe che alcuni hanno
tentato di fare i furbetti e di accaparrarsi una pensione
integrativa di cui non avevano diritto. Il mio primo intento,
quindi, è chiarire che questi signori, almeno quelli che ho avuto
modo di verificare io, la documentazione, i furbetti non l'hanno
fatto, nel senso che hanno certificato puntualmente il loro stato
di servizio in modo esplicito e chiaro. Talmente esplicito e chiaro
che chi gli ha erogato la pensione, se avesse letto quello che loro
avevano scritto nella domanda, se avessero letto le disposizioni e
le delibere di giunta che disponevano, quello, almeno un dubbio,
non dico la certezza che non potevano erogare il finanziamento, ma
almeno un dubbio ce lo dovevano avere. E dovevano in qualche modo
chiedere ulteriori chiarimenti. Fatto sta che hanno ritenuto che
queste persone che hanno presentato una regolare domanda,
certificando puntualmente il vero, dicendo il vero, hanno ricevuto
dall'amministrazione l'erogazione di un beneficio.
Il beneficio, come si determina da un valore complessivo nel
giro di 4-5 anni di 4mila euro e di 40 euro circa al mese sono
persone che non è che si sono arricchiti, c'è qualcuno che ha preso
mille euro. Per queste persone, da quello che ho capito, la
questione è molto di principio. Un servitore dello Stato che dice:
come? Mi chiedete indietro dei soldi e questo come se avessi fatto
un falso, come se avessi cercato di fare il furbetto. Questo non
l'ho fatto, avete sbagliato voi nell'attribuirmi questo beneficio.
Questa è, innanzitutto, una questione che ha un carattere etico più
che economico, di quantità economica. Certamente mi ha fatto
riflettere anche sulla natura della legge. Se noi pensiamo alla
signora estremamente anziana, vedova di un combattente nella guerra
che ha una pensione minima, come non immaginare di poter dare anche
un minimo contributo che, fra l'altro, la Valle d'Aosta ha erogato,
penso tra le prime, se non la prima in Italia, ma che è stata
seguita - anche in Sardegna viene erogato un beneficio di questo
tipo - anche credo in Friuli. Non siamo, quindi, di fronte a una
situazione di anomalia e vorrei dire che condivido questo
principio, fermo restando alcune caratteristiche che andrebbero
magari riviste perché bisogna immaginare che non è il momento di
dare benefici a quelli che hanno delle pensioni magari sopra i
2.500 euro al mese, forse è il caso che andiamo a verificare a chi
viene erogato questo tipo di beneficio.
Fatto sta che la legge, incrociando alcune leggi nazionali che
mettono dei paletti, rischia di escludere coloro che esercitano,
hanno prestato il loro servizio all'interno di missioni all'ONU.
Cioè, paradosso dei paradossi, se uno va a fare una missione
militare senza l'ombrello dell'ONU riceve il beneficio economico,
se sta sotto l'ombrello dell'ONU le missioni, anche di
skipping
non sono meno pericolose di missioni dove magari
uno ha un compito sì di guerra ma nelle retrovie, non si sa perché
ma torno a dire, probabilmente perché si incrociano leggi nazionali
che hanno obiettivi diversi, che è l'obiettivo per cui la legge
nazionale fa un ragionamento a parte sulle missioni ONU attiene al
sistema pensionistico non c'entra niente con questo beneficio che
eroghiamo noi, ma non voglio addentrarmi adesso in questa cosa.
La legge che aveva quello spirito giusto, aiutare gli ex
combattenti della seconda guerra mondiale, soprattutto le persone
deboli all'interno di quei tempi in cui era difficile anche dare
pensioni e contribuzioni, ha poi finito adesso per erogare anche a
persone che hanno fatto altri tipi di attività, che sono molto
giovani, ma con questa curiosa esclusione di quelli che fanno le
missioni all'ONU. Se fai una missione di pace, quindi, non ti diamo
il beneficio, se vai a fare una guerra ti diamo il beneficio. Cioè
mi sembra che la legge forse andrebbe un po' ripensata.
Tornando alla questione, qui è chiaro che siamo un po' di fronte
al caso che avevo già portato una volta in questa sede di cui per
altro non mi è ancora arrivata risposta, riguardante un problema
avvenuto nella pubblica amministrazione su un provvedimento
dirigenziale di una scuola che contraddice altri provvedimenti
dirigenziali e che contraddice anche se stesso, per cui a un certo
punto bisogna sapere qual è la norma, qual è il provvedimento
dirigenziale. Anche qui, se è vero e valido il provvedimento
dirigenziale che dice che questi signori non hanno diritto al
beneficio, intanto per quanto mi riguarda mi attendo che
l'amministrazione faccia una lettera di scuse a questi signori,
almeno di quelli a cui ho visto la domanda dove c'era scritto ho
fatto la missione all'ONU, proprio scritto sulla domanda, per cui
si dice ci scusiamo, il nostro funzionario non ha letto tutti i
passaggi della sua domanda e lei non aveva bisogno, almeno, le
scuse. E altra cosa è che se un errore c'è stato, questa cosa deve
emergere all'interno dell'amministrazione come un errore, non è la
fine del mondo, e verrà corretto anche come errore
dell'amministrazione, non come errore del cittadino che ha fatto la
domanda. Perché se no, la nostra burocrazia funziona in modo
strano. O abbiamo un apparato burocratico enorme e si dice il
cittadino deve conoscere la legge, è lui che sbaglia a presentare
le domande, quindi è tutta responsabilità sua e allora a questo
punto ci mettiamo un funzionario con la terza media lì che piglia
le domande e fa il lavoro, oppure se mettiamo fior di funzionari
diplomati, laureati, eccetera che devono aiutare, questa è la mia
idea di burocrazia. Abbiamo una burocrazia che è robusta, ma perché
si mette al servizio del cittadino, allora in questo caso questa
burocrazia robusta se fa degli errori di valutazione non li
scarichi così come è avvenuto in questi giorni. Devo dire che è
stato molto corretto chi ha fatto l'articolo, non si è lasciato
andare, ma a prima vista sembrava quasi che dei cittadini volevano
fregare una pensione quando questo assolutamente non è e ci tengo a
ribadirlo in questa sede.
Presidente
- Grazie collega. La parola all'Assessore
Fosson.
Fosson (UV)
- Sì, grazie Presidente.
Sull'argomento, non semplice, occorre cercare di fare un po' di
chiarezza e ci proverò. La legge regionale numero 17 del 7 agosto
2002 integrata dalle successive leggi regionali, la 15, la 33 e la
21, riconosce ad alcune persone che già usufruiscono dei benefici
della legge 336 del 1970 di un'integrazione regionale, proprio
nell'ottica che condivido anch'io di aiutare quanti hanno fatto
qualcosa per l'Italia in diverse circostanze. La categoria non è
omogenea, comprende ex combattenti del '35-'36, ex combattenti del
'40-'45, partigiani combattenti, mutilati e invalidi di guerra,
mutilati e invalidi di guerra civili, reduci civili dalla
deportazione o dall'internamento divenuto inabile al lavoro in
seguito a lesioni o infermità contratte a causa della deportazione
e internamento, vedove di guerra, profughi e orfani di guerra, di
caduti per fatto di guerra, deportati perseguitati politici e
razziali. Mi ricordo nella precedente legislatura in cui anche dei
partigiani, che avevano residenza all'estero, avevano fatto
richiesta di accedere a questo beneficio.
La disposizione regionale non stabilisce l'ambito di
applicazione della norma che è determinata invece dalla legge
statale. Essa infatti prevede una aggiunta a chi usufruisce già di
benefici a carattere nazionale. É poi vero che la legge 1746 del
'62 estende i benefici previsti dalle norme in favore dei
combattenti al personale militare che per conto dell'ONU abbia
prestato questi servizi in zone di intervento. Ma è altrettanto
vero che un'altra legge, la 24 del '71, che detta le norme di
attuazione e di integrazione della precedente legge, norme a favore
dei dipendenti civili e dello stato, enti pubblici, ex combattenti
sulla quale si innesta la legge regionale, stabilisce espressamente
che tali disposizioni non si applicano al personale di cui alla
legge 11 dicembre '62 1746. Cioè la ratio della norma risiede nel
fatto che agli ex combattenti sono riconosciuti dei benefici,
mentre ai combattenti tra cui i militari che hanno operato, operano
per l'ONU se ne applicano degli altri e probabilmente sono più
favorevoli. Fatta questa premessa, occorre ricordare il
diritto-dovere della pubblica amministrazione di effettuare dei
controlli in qualunque momento.
Nel caso specifico la vicenda è stata originata dalla richiesta
dell'associazione valdostana mutilati e invalidi di guerra che nei
primi mesi del '14, stante un rinnovo delle cariche, ha richiesto
alla struttura competente un accesso agli atti per verificare i
dati delle persone che beneficiavano dell'assegno integrativo in
quanto giovani. In tale fase gli uffici hanno provveduto alle
opportune verifiche. Sono emersi 7 casi da verificare su 1.372
pratiche e ai sensi della legge regionale è stata data
comunicazione motivata dell'avvio di un procedimento di revoca
mediante concessione agli interessati di 20 giorni per la
presentazione di memorie scritte o documenti. Abbiamo ricevuto, ho
ricevuto con i miei dirigenti questi 7 cittadini e ho espresso
quello che si diceva, ho un rispetto per quello che avevano fatto e
senza dubbio non c'è stata da parte nostra nessuna sottolineatura
che avessero fatto i furbetti o altro e certamente nessuno di noi
ha pensato di scrivere i loro nomi sui giornali. Delle 7 persone 4
hanno presentato controdeduzioni, mentre 3 hanno lasciato decorrere
i termini senza nulla contro dedurre.
Dalle memorie presentate solo una conteneva elementi a parere,
soprattutto della nostra avvocatura regionale, che ha consentito
l'archiviazione della pratica e il ripristino dell'assegno
integrativo, essendo risultato che quella missione era effettuata
non per conto dell'ONU. Negli altri casi gli uffici hanno
provveduto alla revoca del beneficio e richiesto la restituzione di
quanto percepito, considerato che secondo le regole il decorrere
dei termini per la restituzione dell'indebito è quella della
prescrizione ordinaria di 10 anni. Tenuto conto che 5 delle persone
coinvolte hanno proposto ricorso al TAR della Valle d'Aosta davanti
al quale l'udienza sarà l'11 dicembre 2014, questa amministrazione
ha provveduto a sospendere l'erogazione mensile degli assegni ma
anche a sospendere la richiesta di restituzione di quanto dovuto
nell'attesa del pronunciamento del giudice amministrativo. Il
pronunciamento, quindi, sarà l'11 dicembre del 2014. Dopodiché
condivido che sarà sicuramente necessaria una precisazione
normativa, e verificheremo in un settore così complesso e
diversificato se ci sono state delle responsabilità.
Presidente
- La parola al collega Donzel.
Donzel (PD-SIN.VDA) -
Intanto prendo atto che anche
l'Amministrazione regionale guarda con attenzione al ricorso al TAR
e quindi ha momentaneamente bloccato il provvedimento, in forma
cautelativa, e questo mi sembra un primo segnale. E prendo anche
atto del fatto che lei Assessore si pone anche l'obiettivo di fare
poi una verifica su come si è arrivati a questa situazione che in
ogni caso, qualsiasi sia la risposta e la determinazione del TAR,
determina che alcune pratiche sono state esaminate in modo comunque
superficiale, e quindi bisogna che ci sia da questo punto di vista
un perfezionamento di questa procedura, se proprio a detta sua in
modo molto casuale l'Amministrazione viene a conoscenza di questo
fatto. Devo dire per un agente esterno, non in forma di
autocontrollo interno, ma un agente esterno che chiede informazioni
sull'associazione degli ex combattenti, allora solo a quel punto
l'Amministrazione si rende conto che a seguito di
verifiche...altrimenti queste pratiche procedevano in modo
abbastanza asettico. Siccome questo tipo di provvedimento è un
provvedimento in qualche modo oneroso, e parliamo comunque di 500
mila euro all'anno, se non di più...200 mila euro all'anno se non
di più, torno a dire che secondo me questa legge andrà rivista,
magari proprio partendo da quel presupposto che dice lei,
raccordandoci meglio con la norma nazionale, perché è comunque un
principio che mi vede completamente favorevole, laddove si vada a
sostegno di quelli che sono dei redditi deboli. É un provvedimento
su cui dovremo fare una riflessione, laddove eroghiamo delle forme
integrative in un momento in cui, insomma, non riusciamo neanche ad
aiutare gli invalidi, che hanno delle pensioni sotto i 300 euro, e
non aiutiamo neanche gli anziani che hanno pensioni da 500 euro al
mese. Grazie.
Presidente
- Grazie collega Donzel.
Con questa iniziativa chiudiamo i lavori della mattinata.
Ricordo a tutti i colleghi che la Conferenza dei Capigruppo ha
concordato di aprire i lavori alle 15 anziché alle 15,30. Quindi la
riapertura alle ore 15.
La seduta termina alle ore 13,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK