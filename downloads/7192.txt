Consiglio Regionale della Valle d'Aosta - Oggetto del Consiglio n. 1695 del 18 dicembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1695 del 18 dicembre 1985 - Resoconto
OGGETTO N. 1695/VIII - ESAME SITUAZIONE ILSSA-VIOLA DI
PONT-SAINT-MARTIN.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Per una richiesta di inversione di
ordine del giorno, chiederei la cortesia del Consiglio affinchè
venga immediatamente posto in discussione l'oggetto iscritto
all'ordine del giorno con il numero 42/bis: Esame della situazione
Ilssa-Viola di Pont-SaintMartin.
PRESIDENTE
: C'è una richiesta di inversione di ordine del
giorno, la metto in approvazione:
Il Consiglio approva all'unanimità
PRESIDENTE
: Approvata l'inversione dell'ordine del
giorno, ha chiesto di parlare l'Assessore all'Industria, Commercio,
Artigianato e Trasporti Lanivi, ne ha facoltà.
LANIVI (A.D.P.):
Credo che il mio intervento sarà molto
breve per due ordini di motivi. 11 primo deriva dal fatto che,
nelle ultime settimane, ci sono già stati numerosi incontri, oltre
che con le forze sociali, con le organizzazioni dei lavoratori e
con gli Amministratori comunali interessati, anche con i Capigruppo
regionali, per cui gran parte di quello che direi rischierebbe di
essere ripetitivo di cose già dette, sulle quali le forze politiche
si sono già misurate.
D'altra parte mi sono permesso, nell'ultimo incontro con i
Capigruppo e le Organizzazioni sindacali, di predisporre una bozza
di documento che dovrebbe rappresentare l'opinione complessiva del
Consiglio regionale a fronte di una situazione pesante dal punto di
vista occupazionale, a seguito di riflessi che derivano dalla crisi
siderurgica e dal disimpegno delle aziende pubbliche in Valle
d'Aosta.
Oggi ci sono due nomi che credo continueranno a ripetersi in
quest'aula, sono quelli dell'Ilssa Viola e della Deltasider di
Aosta. Non sto a ripetermi sulle conseguenze pesanti sotto il
profilo occupazionale derivanti dalla minaccia di chiusura e di
cessazione della attività all'Ilssa Viola, e da prospettive non
positive sul piano occupazionale alla Deltasider di Aosta.
Il problema riveste per la Valle d'Aosta una tale rilevanza per
quanto ha rappresentato e rappresenta sul piano occupazionale ed
economico, che l'Amministrazione regionale non può non porre il
problema dell'occupazione, della siderurgia valdostana e della
presenza delle aziende pubbliche valdostane al centro dei rapporti
complessivi fra Governo e Regione. A queste conclusioni
l'Amministrazione regionale è arrivata in seguito all'atteggiamento
tutt'altro che di disponibilità del Governo e degli organi pubblici
ed economici nei confronti della vicenda economica ed occupazionale
regionale. La testimonianza più illuminante e più emblematica di
questi rapporti di assoluta indisponibilità a confrontarsi con la
Regione, e soprattutto di non tenere conto del ruolo che la Regione
è chiamata ad assumere oggi, è data dalla definizione del D.L.
10.12.1985 n. 706, recante: "Misure urgenti per la siderurgia", che
prevede premi alle aziende che smantellino produzioni per spostare
le loro quote in altre aziende.
Voglio chiarire il senso della richiesta che la Regione fa e del
tipo di confronto che vuole aprire con il Governo; non si tratta di
un atteggiamento egoistico e di chiusura, ma si tratta di stabilire
con il Governo un rapporto che veda coinvolta e partecipe la
Regione incontro ad un disegno di ricostruzione e di risanamento
della struttura economica industriale regionale. Senza l'intervento
del Governo, credo che le forze della Regione, da sole, non
potrebbero far fronte alla drammaticità della situazione.
Il quadro, per quanto riguarda l'Ilssa Viola, è molto chiaro:
abbiamo avuto, da una parte, la volontà, espressa in termini sempre
più chiari, di una azienda che vuole smobilitare e lasciare la
Valle d'Aosta. Non sono valse nè le disponibilità della Regione, nè
il tentantivo di ricercare in comune delle vie di uscita ad una
situazione che veniva degradandosi. Malgrado gli interventi del
passato (voglio ricordare i due finanziamenti agevolati del 1983
per circa 6 miliardi) e malgrado la Regione, ancora all'inizio di
questo anno, abbia ribadito la sua disponibilità a fiancheggiare ed
aiutare l'azienda per investimenti di ristrutturazioni in grado di
garantire l'occupazione nei prossimi anni, le risposte dell'Ilssa
Viola sono state prima evasive e poi hanno assunto una serie di
posizioni che non lasciano dubbi circa gli obiettivi che l'azienda
stessa intendeva perseguire. Ancora negli ultimissimi mesi pareva
che la ricerca di un partner estero fosse una possibile via di
uscita alla crisi, ma il mancato raggiungimento di un rapporto con
questo partner estero, al di fuori della CEE, ha portato
l'attenzione dell'azienda esclusivamente all'interno del cosiddetto
progetto Italia e di rapporti quindi con la Finsider.
Con la definizione del decreto-legge n. 706, che concede
massicce sovvenzioni alle aziende che smantellano, l'Ilssa Viola
indica una volontà chiara, già espressa nelle decisioni
fondamentali del mese di ottobre prima, cioè da parte del Consiglio
di Amministrazione dell'Ilssa del 14 ottobre, e successivamente
approvata dall'Assemblea degli azionisti del 3 dicembre: l'Ilssa
Viola, trasformandosi in holding industriale, manteneva per sè il
settore commerciale, mentre spostava con successivo accordo (pare,
anche se non ci è stato comunicato ufficialmente) con la Terni le
quote di produzione al di fuori di Pont-Saint-Martin.
Se questa è stata l'intenzione ormai chiarissima dell'azienda,
altrettanto chiaro è stato per certi aspetti il comportamento
Finsider. Malgrado le ripetute richieste formulate sia da tutti i
Capigruppo consiliari presenti in questo Consiglio sia dal Governo
regionale, l'insieme delle trattative Finsider e l'azione del
Governo non hanno lasciato il benchè minimo spazio all' intervento
regionale. In effetti, non solo la Regione valle d'Aosta, ma
l'insieme delle Regioni e delle Organizzazioni sociali non sono
state minimamente coinvolte nella definizione del cosiddetto
Progetto Italia, nè del decreto-legge che ha preso poi il numero
706, che rappresenta un tentativo, è vero, di razionalizzare e
ristrutturare, ma tutto ciò senza avere un quadro preciso di
riferimento e soprattutto senza tenere conto dei vuoti, delle aree
di crisi di grande gravità che si venivano a creare nelle zone che
dovevano subire tagli e ridimensionamenti.
Solo tardivamente, e cioè dopo che il gioco era compiuto, la
Presidenza della Finsider ha incontrato il Governo regionale per
dire due cose fondamentali: la prima, che non esiste nessun
interesse da parte della Finsider nei confronti dello stabilimento
Ilssa-Viola di Pont-Saint-Martin, quindi nessuna possibilità,
nessuno spazio è concesso a questa azienda all'interno del Progetto
Italia, ed inoltre nessuna apertura alle disponibilità avanzate
dalla Regione di studiare insieme eventuali progetti sostitutivi o
diversificatori, nel senso di creare un centro di servizio o
specializzare alcune produzioni all'interno dell'Ilssa Viola. La
Finsider in questo momento non ha alcuna intenzione di operare
interventi, nè di collaborare con la Regione, coinvolgendo
direttamente finanziariamente la Regione per tendere a superare una
crisi che, condotta in questi termini, non può che portare alla
cessazione delle attività Ilssa in quel di Pont-Saint-Martin.
Credo che non sia il caso di ripetere la disponibilità che
l'Amministrazione regionale, in vari settori, ha dimostrato nei
confronti dell'azienda; vorrei solo ricordare il discorso del
metano, perchè la motivazione fondamentale iniziale era il
salvataggio dell'Ilssa Viola, così come le altre disponibilità,
alcune realizzate, come i finanziamenti agevolati, altre riproposte
e non accettate ultimamente. E neppure voglio fare l'elenco degli
interventi che in questi ultimi tempi sono stati fatti con forza,
per essere inseriti in qualche maniera in un discorso che ha invece
tagliato fuori sia gli enti locali regionali che le organizzazioni
sindacali.
Questo quadro ci ha portato a definire un atteggiamento che è
complessivamente sintetizzato nel documento che è stato sottoposto
all'esame delle Organizzazioni sindacali e dei Capigruppo, perchè
funga da riferimento per un eventuale ordine del giorno che ci
auguriamo possa cogliere il consenso di tutti i gruppi presenti in
Consiglio, e che delinea la situazione attuale nella sua gravità,
proponendo nella parte finale gli argomenti che mi sembra
rappresentino il succo e la logica politica del documento.
Innanzitutto, visti i risultati negativi di tutti gli altri
livelli che pure dovevano essere esplorati per giungere a definire
un rapporto corretto tra Regione e Governo, l'auspicio è che venga
ristabilito questo rapporto. Abbiamo piena consapevolezza che solo
creando le basi per un corretto rapporto tra Governo e Regione
nell'ambito delle rispettive competenze, ma anche nel reciproco
rispetto, sia possibile elaborare una linea strategica che permetta
di superare l'attuale situazione di crisi nella Regione. E' in
questo senso che chiediamo la modificazione del metodo seguito in
questa vicenda che tanto ci interessa e tanto effetto ha sulla
realtà industriale ed economica regionale.
Chiediamo inoltre la sospensione delle decisioni concernenti
l'applicazione dell'art. 4 del D.L. 706, cioè dell'arti colo che
prevede contributi e sovvenzioni per chi smantella gli impianti in
quanto ci sembrano decisamente negative operazioni condotte senza
nessun riferimento alle realtà territoriali e senza nessun
riferimento anche a realtà più grandi.
Nella parte finale facciamo presente alle autorità di Governo
competenti, quindi al Presidente del Consiglio dei Ministri ed ai
Ministri interessati, ed ai Presidenti degli enti economici
pubblici interessati (con specifico riferimento alla Finsider,
all'Iri e all'Enel) che per la Valle d'Aosta non è accettabile,
vista la presenza pubblica così determinante negli ultimi decenni
per la definizione della attuale struttura economica e sociale
della nostra Regione, che oggi si compiano tagli senza interessare
e coinvolgere una Regione che dichiara la sua disponibilità, ed
inoltre che vi sia un disimpegno così ampio, tale da creare rischi
e pericoli di turbamento degli stessi equilibri all'interno della
nostra Regione.
Voglio ripetere, perchè questo mi pare il dato più qualificante
sotto il pro filo politico, che non andiamo a chiedere elemosine,
chiediamo possibilità di collaborare su un piano di correttezza,
quindi di realizzare progetti che vedano coinvolte la Regione e
prevedano il suo intervento. Questa mi sembra una linea che
rispetti non solo la dignità della nostra Regione, ma apra degli
spazi concreti, e quindi non solo a parole, per realizzare progetti
di superamento dell'attuale situazione.
Vorrei fare una ultimissima considerazione: si apre, e non ce lo
dobbiamo nascondere, il problema della crisi siderurgica, che non
si esaurisce certamente con il 1985, anzi, è proprio con il °
gennaio 1986 che scatta, secondo la nuova normativa della CEE,
l'impedimento da parte dei pubblici poteri di intervenire a
sostegno dell'industria siderurgica e nello stesso tempo si avvia
gradualmente una linea di liberalizzazione del mercato dell'acciaio
fra i paesi della comunità; questo dato da solo pone delle
preoccupanti prospettive per l'industria siderurgica dell'intero
paese. Questo testimonia come i termini del problema non si
esauriscano certamente con il 1985, ma ci preoccupino soprattutto
per gli anni futuri.
Il problema siderurgico, che tanta importanza ha nella nostra
Regione e ha già prodotto e produrrà ancora risvolti decisamente
pesanti sul piano occupazionale, e deve pertanto collocarsi al
centro della politica della Regione; ma, al di là di ciò che la
Regione può fare, rispetto ad un problema di tale gravità e
dimensione, ritengo che nè le forze dell'Amministrazione regionale,
nè quelle sindacali, da sole, possano superarlo. Occorre pertanto
uno sforzo comune che interessi non solo gli enti che, a prima
vista, paiono i più coinvolti e che lo sono in qualche maniera, ma
la situazione impone uno sforzo comune di tutte le energie che
operano nella nostra Regione: imprenditoriali, sociali, di
categoria, politiche ed amministrative. E' solo in questo modo che
la nostra Regione potrà superare una situazione così complessa e
delicata per il futuro.
Oggi quindi l'Amministrazione regionale, mentre esprime la
propria solidarietà ai lavoratori che stanno manifestando a causa
dei rischi che corrono direttamente per il loro posto di lavoro,
esprime anche la propria protesta che si affianca a quella dei
lavoratori. E la protesta del Consiglio regionale, questo è un po'
il senso dell'intervento, è che questa vicenda che ha conseguenze
così pesanti nella nostra Regione, ha visto organi di Governo e
gestori di enti economici pubblici non tenere minimamente conto nè
del ruolo nè della disponibilità che la Regione ha avanzato.
Questo è quanto il più sinteticamente possibile, magari in modo
non logico, ho voluto dire, preoccupato soprattutto di giungere ad
una presa di posizione che raccolga l'unanimità dei consensi
regionali e che possa in qualche maniera rappresentare un punto
fermo della politica della nostra Regione.
PRESIDENTE
: Ha chiesto di parlare il Consigliere Tonino,
ne ha facoltà.
TONINO (P.C.I.):
Voglio fare un breve intervento, anche
perchè ritengo opportuno l'approvazione dell'ordine del giorno così
come è stato proposto, e ritengo altrettanto opportuno e necessario
che, approvato l'ordine del giorno, il Consiglio regionale aggiorni
i lavori ad oggi pomeriggio in modo che tutti partecipino
all'azione di protesta che i lavoratori stanno svolgendo con la
manifestazione per le vie della città di Aosta.
Ho detto che voteremo la bozza di ordine del giorno che è stata
concordata nella riunione dei Capigruppo, perché condividiamo la
necessità di esprimere in questo momento una risposta unitaria di
tutte le forze politiche di fronte ad una realtà che penalizza
oltre il sopportabile la situazione occupazionale della Valle
d'Aosta. E' necessaria una presa di posizione, ma è necessaria
anche una azione politica, ferma, decisa, conseguente, affinchè il
peso della protesta della nostra Regione arrivi a tutti i livelli,
si manifesti finalmente per la gravità, i rischi ed il pericolo
concreto che corrono settori importanti dell'economia della nostra
Regione.
Ci sono due livelli di azione che da tempo noi reclamiamo: da un
lato un'azione politica decisa e conseguente, dall'altro una
maggiore attenzione ed un maggiore impegno nella definizione di una
piattaforma regionale che riguardi la siderurgia, attraverso
proposte concrete e progetti di iniziativa che scaturiscano dalla
massima espressione istituzionale della nostra Regione, cioè del
Consiglio e della Giunta regionale.
In entrambi questi livelli dobbiamo denunciare una debolezza che
ha radici antiche nella nostra Regione e che deriva soprattutto da
quella che abbiamo per troppo tempo denunciato invano come una
sottovalutazione dei problemi che ha nella nostra Regione
l'industria, quella siderurgica in modo particolare.
L'ho detto in un'altra occasione e lo ripeto in Consiglio
regionale: non accettiamo atteggiamenti vittimistici da parte della
Giunta regionale, perchè troppo debole è stata l'azione di tipo
politico e debolissima è ancora oggi l'azione di tipo propositivo
della Giunta stessa. Noi cerchiamo di fare la nostra azione: voglio
qui ricordare che, rispetto ai problemi che oggi sono in
discussione con insistenza, abbiamo chiesto piani, interessamento
concreto, anche quando c'era sordità da parte della Giunta
regionale; abbiamo promosso in più occasioni, anche recentemente,
iniziative dei nostri parlamentari su questi temi, con visite in
Valle d'Aosta, conoscenza precisa dei problemi per poterne
discutere a livello parlamentare, per poter definire un'azione
politica che sia basata sulla conoscenza dei fatti e delle
realtà.
La questione della gravità del problema Ilssa-Viola è stata
sollevata in una visita apposita del Sen. Consoli un mese e mezzo
or sono, il gruppo comunista del Senato ha fatto un passo ufficiale
verso il Ministro Altissimo prima dell'emanazione del decreto che
regalerà nuovi miliardi per la chiusura degli impianti; indicazioni
operative anche per definizione di una politica della Regione Valle
d'Aosta in quel settore sono scaturite da quegli incontri e
dall'azione che noi abbiamo svolto.
Ora, così come si è sostenuto, in quella occasione ed in tutti
gli altri incontri che si sono avuti, la disponibilità dei gruppi
parlamentari comunisti anche ad appoggiare soluzioni che vedano un
impegno della Finsider accanto alla Regione e ad altri partners per
soluzioni diverse nei confronti dell'Ilssa Viola, vista la volontà,
ormai chiaramente manifestata e che conosciamo fin troppo bene,
degli Orlando di abbandonare la produzione in quel di Pont-Saint
Martin (qui non voglio riaprire la polemica), cosa fanno gli altri
partiti di Governo rispetto a questi temi?
E' questa a mio avviso la debolezza politica di questa
maggioranza, e qui vogliamo lamentare, perchè io giudico anche
questo il segno di una chiusura pregiudiziale da parte del
Presidente della Giunta e della Giunta stessa, lo scarso
riconoscimento dell'azione che abbiamo svolto. Lo giudico un segno
di chiusura in un momento difficile in cui a parole si richiede la
più grande collaborazione, il più grande confronto di idee, e la
massima unità.
Ribadisco perciò qui la richiesta che sia svolta una azione di
questo tipo, conseguente, anche da parte delle altre forze
politiche. Siamo d'accordo per aprire una vertenza con lo Stato e
con il Governo su questi temi, ma chiediamo che ci sia un
atteggiamento conseguente dei nostri parlamentari, che finisca
l'appoggio incondizionato al Governo, che dovrà invece essere
giudicato rispetto all'atteggiamento che il Governo stesso terrà di
fronte a questa situazione, e su questo ci deve essere una ferma
convinzione che non sempre si vede. Chiediamo inoltre che siano
bloccate tutte le decisioni che riguardano la siderurgia
valdostana, dall'IlssaViola alla Deltasider, prima di un incontro
politico in cui siano prospettate garanzie precise di un impegno
rinnovato delle Partecipazioni Statali in Valle d'Aosta, e che ci
sia soprattutto l'impegno politico a concordare con la Regione i
programmi di una linea di politica industriale che mantenga una
presenza industriale nella nostra Regione.
Queste sono le azioni su cui vogliamo lavorare e su cui
lavoreremo; ci sembra, anche ritornando a rituali e ad esperienze
del passato, che oggi l'impegno di tutto il Consiglio e delle forze
politiche debba essere qualitativamente diverso, perchè
qualitativamente diverso è anche il problema che abbiamo di fronte,
nella sua drammaticità e nella sua pericolosità rispetto al
rapporto fra i vari settori produttivi nella nostra Regione.
Questa è la nostra posizione e rinnovo qui la richiesta che, a
conclusione di questo dibattito, ci sia una sospensione perché i
lavoratori sentano concretamente che tutto il Consiglio regionale è
accanto a loro in questa manifestazione di lotta.
Si dà atto che dalle ore 10,43 alle ore 11,05 assume la
Presidenza il Vice Presidente DE GRANDIS.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Nel discutere e nell'approvare, perché
il nostro sarà un voto favorevole, il documento relativo alla
drammatica crisi che ha investito in modo particolare il settore
siderurgico della nostra Regione, non possiamo esimerci da alcune
considerazioni.
Innanzitutto il fatto di aver colto, e l'abbiamo già manifestato
in sede di riunione di Capigruppo, l'aspetto devastante della crisi
che ormai grava sulla nostra Regione, devastante perchè le
conseguenze che si possono avere sul tessuto sociale in seguito a
questo massiccio fenomeno di disoccupazione nel settore
siderurgico, non riguardano solo quei lavoratori - e questo è un
richiamo che vogliamo fare - ma l'intera collettività, che pertanto
si deve fare carico dei problemi di quei lavoratori proprio perchè
un atteggiamento che non fosse di solidarietà nei loro confronti
sarebbe un atteggiamento colpevole dell'intera comunità valdostana.
Non possiamo assistere alla disgregazione di una classe lavoratrice
in Valle d'Aosta in termini inermi, dobbiamo invece preoccuparci
perchè la trasformazione potrebbe provocare dei contraccolpi di
notevole portata all'interno della nostra Regione.
Questa notazione, che potremmo definire di carattere
sociologico, è tuttavia determinante per una considerazione di
carattere più propriamente politico: non possiamo pensare ad un
modello di sviluppo in Valle d'Aosta che trascuri l'industria in
senso lato, quindi dobbiamo preoccuparci di darci un ruolo, perchè
giustamente oggi protestiamo contro lo Stato per le sue
inadempienze nei confronti della Valle d'Aosta, ma bisognerà che
poi, con un po' di autocritica, pensiamo a cosa non siamo stati noi
in tutti questi anni, perché se è vero ed è legittimo fare
riferimento all'azienda Italia, è altrettanto legittimo ed
indispensabile fare riferimento ad un progetto Valle d'Aosta che
tuttora non esiste.
Se vogliamo andare a contrattare con lo Stato una piattaforma
che non riguarda solo il settore siderurgico, ma l'intera economia
della Regione, dobbiamo almeno avere riflessa in uno specchio
immaginario una immagine di una Valle d'Aosta che è delineata nei
suoi contorni.
Dico questo perchè è giusta e legittima questa protesta, e noi
abbiamo detto per primi che bisognava aprire con il Governo una
vertenza, fra virgolette, Valle d'Aosta; però non bisogna poi
chiudersi in uno sdegnoso isolazionismo di tipo elisabettiano,
tanto per fare dei riferimenti storici. Il rapporto con lo Stato va
poi coltivato, non può essere un rapporto episodico, dove ci si
ricorda della solidarietà nazionale solo quando di questa ci pesano
gli aspetti negativi: questa solidarietà nazionale va ritrovata in
tutti i suoi aspetti, perchè la classe lavoratrice ha gli stessi
problemi dalla Sicilia alla Valle d'Aosta.
Su questo argomento deve essere un punto fermo, perchè - come
diceva giustamente l'Assessore - il nostro non deve essere un
atteggiamento egoistico, e noi condividiamo profondamente questa
analisi, ma deve essere un atteggiamento che ci porta a considerare
i problemi del paese in un contesto più articolato e difficile,
come quello che ci ha disegnato con molta precisione lo stesso
Assessore; questo anche perchè oggi siamo di fronte alla "tragedia"
dell'IlssaViola, ma sappiamo benissimo che avremmo già dovuto
occuparci ieri del problema della Deltasider, e qui non possiamo
non sottolineare, al di là delle precise responsabilità che gravano
sul destino di questa azienda, che per troppi anni il problema
Deltasider all'interno della collettività valdostana e
dell'Amministrazione regionale è stato sottovalutato. La Deltasider
era allora una sorta di corpo estraneo i cui destini erano affidati
allo Stato, senza peraltro poter incidere sui destini di questa
grossa industria siderurgica, la cui paventata chiusura sarebbe un
ulteriore colpo di maglio alle già fragili strutture della nostra
economia.
Non possiamo dimenticarci di queste cose, perchè (e faccio un
riferimento specifico, anche in tono un po' provocatorio) quando
abbiamo tentato un rapporto con lo Stato anche di tipo diverso, in
quanto ci rendevamo conto delle esigenze di una presenza, ad
esempio, del Presidente del Consiglio dei Ministri in Valle
d'Aosta, chiunque fosse stato, ed avevamo definito una piattaforma
che il Consiglio regionale doveva proporre allo Stato perchè ci
rendevamo conto che il rapporto era episodico e frammentario, in
quel momento ci si era detto che facevamo della bassa propaganda
elettorale, che eravamo delle persone poco serie, qualcuno si prese
anche il gusto di ironizzare su questo atteggiamento; adesso ci
accorgiamo che, a distanza di quasi un anno da quando avevamo
proposto quel provvedimento, il rapporto con lo Stato diventa
essenziale, perchè in effetti gravi sono le responsabilità che lo
Stato ha nel settore della siderurgia per quanto riguarda la Valle
d'Aosta.
Tuttavia l'appuntamento al quale ci presenteremo è diverso,
perché il Consiglio in questa vertenza assume una sua centralità,
ed il discorso non viene più gestito attraverso un rapporto fra
l'esecutivo ed il Governo, anche se in questo caso le
responsabilità dell'esecutivo le ha già sottolineate il Consigliere
Tonino ed io non sto che a ribadirle. Non si può pensare infatti
che il discorso della nostra Regione sia improntato a occasionali
incontri in quel di Roma, mentre per altri versi si rimane in
attesa che si presenti una altra drammatica occasione per
ripresentarsi all'appuntamento con il Governo.
I partiti nazionali, ed io me ne faccio carico per quanto è di
nostra competenza, hanno delle responsabilità di tipo diverso,
quindi anche coloro che siedono nell'esecutivo regionale accanto
alle attuali forze che compongono la maggioranza devono farsi
carico di questo peso, anche perchè riferimenti governativi ben
specifici, al di là del Presidente del Consiglio e dei Ministri
socialisti, ci sono da parte della Democrazia Cristiana, alla quale
rivolgiamo un caldo appello perchè ribalti questo suo ruolo di
sudditanza in un rapporto diverso nei confronti del Governo.
Queste erano le cose che volevamo dire: il nostro impegno e la
solidarietà nei confronti dei lavoratori non intendiamo esprimerli
solo a parole ma, se ci sarà consentito, anche nei fatti.
Questo discorso presuppone anche una riflessione complessiva sul
modo di condurre la politica in Valle d'Aosta, perchè il dato di
una situazione che si sta disgregando è di una tale pericolosità
che richiede delle riflessioni che vadano al di là del momento
contingente, ed ipotizzino equilibri di tipo politico
sostanzialmente diversi, con il coinvolgimento di quelle forze che
oggi sono chiamate a supportare l'azione di un esecutivo. In
effetti sarebbe un discorso suicida quello di coloro che non
tentino perlomeno di tamponare una situazione di questo tipo, ma se
si vuole andare avanti e guardare in prospettiva ed un rapporto
diverso con lo Stato, bisognerà che tutti noi ci facciamo partecipi
di portare qualcosa a questo progetto Valle d'Aosta che va pur
definito nei suoi dettagli.
Ci dichiariamo solidali con i lavoratori, esprimiamo anche noi
la necessità di sospendere il Consiglio per partecipare alla
manifestazione e per testimoniare in questo modo l'impegno che
vogliamo portare avanti per la soluzione dei problemi, impegno che
però va inquadrato in un contesto quale è quello che ho appena
delineato. Se le cose si svolgeranno n questo quadro, saremo
presenti, vigili ed attenti, ed il nostro atteggiamento sarà
improntato ad una collaborazione fattiva.
PRESIDENTE
: Ha chiesto di parlare il Consigliere
Pollicini per mozione d'ordine, ne ha facoltà.
POLLICINI (A.D.P.):
Tutti hanno avvertito l'urgenza della
sospensione del Consiglio per testimoniare con la presenza a fianco
dei lavoratori la solidarietà dell'Assemblea regionale. Mi pare che
continuando di questo passo si giunga alle due, si faccia una
esibizione di tutte le posizioni politiche anche per rivedere la
possibilità di creare da questa crisi un altro equilibrio politico
regionale, però tutto sommato dimostriamo che non abbiamo a cuore
quegli interessi che proclamiamo a voce.
Prego pertanto il Consiglio di sospendere i lavori e di
riprendere la discussione nel pomeriggio, altrimenti qui non esiste
serietà e tantomeno coerenza.
PRESIDENTE
: La Presidenza riteneva fosse opportuno la
votazione dell'ordine del giorno, sul quale già nella Conferenza
dei Capigruppo si era ottenuta una notevole convergenza, anche per
testimoniare in questo modo, con un atto concreto del Consiglio, la
nostra solidarietà ai lavoratori. Se adesso gli iscritti a parlare
volessero impegnarsi a fare interventi estremamente rapidi e
succinti, si potrebbe anche seguire il suggerimento del Consigliere
Pollicini. Discutiamo allora in via preliminare la proposta di
sospensione immediata del Consiglio con aggiornamento dei lavori
alle ore 16 per poter partecipare alla manifestazione dei
lavoratori in lotta.
Ha chiesto di parlare il Consigliere Viberti, ne ha facoltà.
VIBERTI (N.S.):
Propongo l'approvazione immediata della
richiesta del Consigliere Pollicini, non tanto perchè non ritenga
serio il dibattito, che secondo me va svolto, sui problemi della
siderurgia nella nostra Regione, sulle scelte che sono state fatte
e sulle responsabilità evidenti di certe forze politiche; ma non è
questo il tema.
Sono favorevole alla sospensione perchè dobbiamo portare la
nostra solidarietà evidente, ed in questo concordo pienamente con
il Consigliere Pollicini, ai lavoratori che sono usciti dalle
fabbriche e che oggi fanno questo sciopero dell'industria, e che
hanno bisogno della nostra solidarietà, non certo delle nostre
parole. Questo non vuol dire che il dibattito non sia necessario,
però può essere procrastinato di poche ore. Ribadisco la mia
posizione favorevole alla richiesta di sospensione avanzata dal
Consigliere Pollicini.
PRESIDENTE
: Ha chiesto di parlare il Consigliere
Beneforti, ne ha facoltà.
BENEFORTI (D.C.):
Sono d'accordo sulla proposta
dell'amico Pollicini, nel senso però che si sospende il Consiglio
senza votare l'ordine del giorno, che viene invece approvato alla
fine del dibattito, perchè, essendo avvenuta discussione in aula, a
questo punto tutti abbiamo il diritto di esprimerci prima di
approvare l'ordine del giorno. Se sospendiamo adesso e riprendiamo
la disciplina nel pomeriggio, potremo approvare allora l'ordine del
giorno, altrimenti non sono d'accordo di limitare la discussione a
questo punto.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Non sono contro la proposta di
rinvio, dal punto di vista dell'ordine dei lavori del Consiglio;
ribadisco però che noi vogliamo esprimere la nostra solidarietà ai
lavoratori in lotta, partecipando alla manifestazione con una
posizione già assunta dal Consiglio regionale. Il fatto di
sospendere il dibattito per andare a fare la passeggiata insieme ai
lavoratori della Cogne in segno di solidarietà senza che il
Consiglio abbia espresso una posizione che, a quanto sembra,
potrebbe essere unitaria su questa bozza di ordine del giorno, non
ha senso.
Chiedo pertanto al Consigliere Pollicini di ritirare la
proposta, impegnandoci come Gruppi politici a fare interventi
brevissimi di cinque minuti, un tempo che ritengo sufficiente per
esprimere la critica o non a quell'ordine del giorno presentato, in
modo da poter portare la nostra solidarietà ai lavoratori in lotta
con un documento del Consiglio regionale. Ritengo che sia più
efficace questo metodo che non sospendere i lavori ed andare lì ad
esprimere la nostra solidarietà; oltretutto i lavoratori sono
ancora lontani dal Palazzo regionale e potremo raggiungerli non
appena abbiamo approvato questo ordine del giorno.
Mi impegno nel mio intervento a fare delle brevi considerazioni
per dare spazio agli altri che vogliono parlare più di me, in modo
da concludere con una votazione su questo ordine del giorno.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Nessuno ci vieta di riprendere la
discussione nel pomeriggio; chiedo però che prima della sospensione
venga posto in votazione l'ordine del giorno, visto che i suoi
contenuti erano già stati esaminati e concordati a livello di
maggioranza, anche per portare ai lavoratori la testimonianza di un
atteggiamento unanime del Consiglio su una posizione.
Questa è la proposta che faccio: se il Consiglio è d'accordo, se
non ci sono modificazioni da fare al testo dell'ordine del giorno,
possiamo approvarlo e riprendere poi la discussione nel pomeriggio,
lasciando ancora spazio sull'intera materia. Il senso che do a
questa proposta è di questo tipo: dato che abbiamo già svolto una
riunione con tutti i Capigruppo affrontando questi argomenti e
visto che c'è stata anche una revisione del testo originale che ha
tenuto conto delle osservazioni formulate in quella sede, l'ordine
del giorno dovrebbe contenere la posizione dei Capigruppo e di
tutti i gruppi consiliari, per cui ritengo che non facciamo un
grosso atto irriverente nei confronti del regolamento se approviamo
quella che è una posizione già definita a livello di
Capigruppo.
PRESIDENTE
: Ha chiesto di parlare il Consigliere
Beneforti, ne ha facoltà.
BENEFORTI (D.C.):
Non ritengo di essere d'accordo in
quanto alcune forze politiche sono intervenute in quest'aula
facendo anche delle critiche nei confronti di altre forze
politiche, per cui ritengo che, prima di approvare l'ordine del
giorno, si debba dare a tutti la possibilità di parlare in questo
Consiglio.
Credo si possa sospendere il Consiglio regionale adesso, però
senza approvare l'ordine del giorno: o lo si approva nel
pomeriggio, oppure si finisce la discussione con l'approvazione
dell'ordine del giorno.
PRESIDENTE
: Ha chiesto di parlare il Consigliere
Pollicini, ne ha facoltà.
POLLICINI (A.D.P.):
Intervengo per chiarire il senso
della mia proposta, che aveva questo significato: rinviare i lavori
al pomeriggio, però arrivare presso i lavoratori con il documento
già votato, come atto di solidarietà concreta del Consiglio
regionale.
Quindi la mia proposta è la seguente: votazione e sospensione
immediata del Consiglio, di modo che, chi lo voglia, si possa
recare a presentare la solidarietà del Consiglio ai lavoratori che
sono nella zona del cavalcavia. E' gente che ha dei problemi
drammatici di fronte, quindi la sensibilità di questo Consiglio mi
pare che rischi di avvicinarsi a quella dell'elefante, se
continuiamo a discutere.
PRESIDENTE
: Ha chiesto di parlare il Consigliere
Segretario Tamone, ne ha facoltà.
TAMONE (U.V.):
Solo per tentare di metterci d'accordo. Da
parte mia potrei anche votare subito questo ordine del giorno, però
ho sentito che il Consigliere Tonino ha espresso durante il sui
intervento alcune considerazioni alle quali
anche io vorrei rispondere, anche soltanto in un paio di minuti.
Chiederei pertanto quanti ancora vogliono prendere la parola.
(INTERRUZIONE DEL CONSIGLIERE VIBERTI)
PRESIDENTE
: Consigliere Viberti, se vuole parlare chieda
la parola. La situazione è talmente caotica che mi sembra opportuno
che il Consiglio esprima le sue opinioni in maniera unitaria, se
possibile. Continua il Consigliere Segretario Tamone.
TAMONE (U.V.):
Vorrei approfittare della benevolenza di
questo Consiglio e soprattutto della gentilezza del Consigliere
Viberti che è sempre così educato quando gli altri parlano, che li
fa addirittura sedere e parla lui al posto loro.
PRESIDENTE
: Arrivati a questo punto, in applicazione del
Regolamento interno, so spendo i lavori del Consiglio in segno di
solidarietà nei confronti dei lavoratori dell'Ilssa Viola; i lavori
riprenderanno alle ore 16.
La seduta è tolta.
La seduta termina alle ore 11,12.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK