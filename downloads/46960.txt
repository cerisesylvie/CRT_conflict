Consiglio Regionale della Valle d'Aosta - Oggetto del Consiglio n. 3308 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3308 del 21 febbraio 2024 - Resoconto
OGGETTO N. 3308/XVI - Interrogazione: "Stato dell'arte della
progettazione del tratto di Statale 26 da Quart a
Saint-Christophe".
Bertin (Presidente) -
Punto n. 19. Risponde l'assessore
Sapinet.
Sapinet (UV) -
Grazie collega Baccega. Rimaniamo in linea
con gli interventi sulla strada statale 26.
Il primo quesito è: "lo stato dell'arte della progettazione del
tratto strada statale 26 tra Quart e Saint-Christophe ai confini di
Aosta e le risorse di cofinanziamento a suo tempo finanziate dalla
Regione se sono ancora impegnate". Un po' di storia anche qui,
l'ANAS in data 30 giugno 2014 ha approvato il progetto esecutivo
dell'intervento di messa in sicurezza, ammodernamento e
riqualificazione della strada statale 26 della nostra Regione nel
tratto appunto tra lo svincolo autostradale nel comune di Quart e
il confine est del capoluogo regionale. Durante la fase iniziale
dei lavori, a seguito di un ricorso promosso dinanzi al Tribunale
Amministrativo Regionale della Valle d'Aosta da una ditta
interessata alle procedure espropriative, il TAR ha annullato il
citato provvedimento di approvazione del progetto e la sentenza è
stata quindi confermata dal Consiglio di Stato in data 16 maggio
2017. Si è reso pertanto necessario per ANAS interrompere il
contratto seppur a lavori già avviati e si è ritenuto necessario
procedere a una rivisitazione del progetto dell'intervento anche
alla luce delle osservazioni formulate dalla Regione e da diverse
attività e residenti presenti lungo il tratto stradale. Con il
riavvio dell'attività di progettazione è stata fatta pertanto una
verifica della possibilità di ridimensionare l'intervento adottando
una sezione stradale a un'unica carreggiata, con due corsie, una
per ogni senso di marcia, e due controviali. Detta verifica, che è
datata marzo 2022 - ed era una verifica anche per andare incontro
alle esigenze delle numerose attività commerciali presenti in loco
-, ha dato un esito negativo, confermando le ipotesi progettuali
iniziali che prevedono la realizzazione di una strada a carreggiate
separate con controstrade laterali a servizio degli accessi.
ANAS ha quindi acquisito le osservazioni prodotte dai Comuni di
Quart e Saint-Christophe che raccolgono le istanze territoriali che
in particolare hanno evidenziato i seguenti aspetti: la riduzione
degli ingombri dell'intervento con valutazione sulle controstrade
di servizio e gli spartitraffico centrali e laterali,
focus
sugli svincoli a rotatoria, inserimento di pista ciclabile. La
Direzione di ANAS è al lavoro sulla riprogettazione e appena
possibile sarà proposto un confronto con gli uffici competenti
regionali e i Comuni interessati per la condivisione delle scelte
di base e nei vari confronti ANAS ha fatto presente la complessità
di portare avanti l'iter progettuale, ma riteniamo che, oltre la
complessità, la necessità, ma lo cita anche lei nelle sue premesse,
di quello che dovrà essere un confronto, che già c'è e continuerà
con gli attori del territorio, in particolar modo con i referenti
delle attività commerciali; dopodiché, previa verifica sulla
disponibilità dei cofinanziamenti, si procederà con l'appalto dei
lavori che rimangono assolutamente prioritari.
Per quanto attiene al cofinanziamento, ricordo che l'intervento
è parte di un apposito accordo tra Regione e ANAS, approvato con
una delibera: la 2779 del 25 novembre 2011; sulla base di tale
accordo era stato previsto un finanziamento così distinto: 4
milioni di euro in capo alla Regione con la previsione di 1 milione
di euro aggiuntivi per l'intervento sul torrente Bagnère e
14.830.000 in capo ad ANAS. I fondi regionali, al netto della quota
di 400 mila euro, già trasferiti negli anni 2014 e 2015, sulla base
degli accordi previsti dalla convenzione ANAS e Regione... la quota
residuale di 3.600.000 euro è ancora attualmente impegnata e
disponibile.
Secondo quesito: "se si ritiene opportuno proseguire
nell'intervento da parte di Regione e ANAS". L'intervento in
argomento resta tra le priorità sia per la Regione, sia per ANAS,
come già ribadito anche dalla stessa ANAS.
Quesito 3: "se la progettazione tiene o terrà conto delle
richieste dei rappresentanti delle attività commerciali". Come
anticipato, ANAS ha agli atti le numerose osservazioni formulate
negli anni sia dagli Enti locali istituzionali, quindi Regione e
Comune, ma sia dai privati e dalle aziende insediate sul
territorio. La decisione di procedere a una nuova riprogettazione è
coerente con questo intendimento di risolvere per quanto possibile
le criticità evidenziate nel progetto a suo tempo approvato, ed era
l'anno 2015. Nei vari incontri avvenuti con ANAS in questi ultimi
mesi è stata ribadita la necessità assoluta di rivisitazione del
progetto e nel contempo sono ripresi i contatti al fine di
condividere le scelte con il territorio, in particolar modo con i
Comuni coinvolti ma anche con tutti gli attori, che, a vario
titolo, saranno interessati dalle scelte progettuali, incontri che
proseguiranno. In particolare è necessaria un'alternativa alla
dislocazione della rotatoria a est, come già anticipato ai
progettisti ANAS a cui abbiamo chiesto anche la necessità di alcuni
sopralluoghi in loco, nel rispetto certamente di tutti i vincoli in
merito alla sicurezza stradale che una strada deve avere.
Per quanto riguarda il quarto quesito: "quanto è stato speso
fino ad ora per espropriare i terreni funzionali alla realizzazione
della progettazione dei lavori a suo tempo appaltati e affidati",
sul punto ANAS riferisce che il procedimento espropriativo
afferente il progetto originario approvato, con il quale era stato
posto il vincolo originario, è al momento sospeso per le note
vicissitudini che hanno caratterizzato l'appalto. A suo tempo si
era proceduto al riconoscimento degli accordi previsti per leggi su
indennità stimate in progetto per un importo erogato di circa 760
mila euro. Con il nuovo progetto sarà riavviato l'iter e completata
la procedura espropriativa, previo il necessario confronto con
quanto a suo tempo previsto. Questo per quanto riguarda i quattro
quesiti, poi abbiamo anche un'altra iniziativa che ha proposto, che
ci permetterà ancora di discutere sull'argomento.
Presidente -
Replica il consigliere Baccega.
Baccega (FI) -
Assessore, io le sottolineo che dal 2021
ad oggi sono ben sette gli atti ispettivi e i confronti che su
questo tema abbiamo messo in campo in questo Consiglio regionale.
Il recente accordo, comunicato stampa, enfatizzato dai
media
dove si dice che il Ministero delle infrastrutture e l'ANAS hanno
raggiunto un accordo che prevede 14 milioni di euro per le strade
valdostane ha dato lo stimolo a fare un ulteriore intervento.
Nell'ordine del giorno del 28 settembre - poi nella mozione
avremo modo di affrontare i vari temi - si parlava di
un'infrastruttura viaria regionale, che si sarebbe ovviamente
aggiornato il progetto, che era già in fase di aggiornamento almeno
un anno prima, e che per mezzo della Commissione competente si
sarebbe andati a un approfondimento.
Noi siamo fortemente preoccupati, perché sono certo che andranno
a completarsi tutte le infrastrutture che ci saranno e che sono in
corso di realizzazione intorno a quell'area: parlo dell'aeroporto,
parlo della rotonda dell'aeroporto soprattutto, parlo del centro
commerciale Conad già esistente, parlo del centro commerciale
Euronics, che si sposterà, quindi sarà ampliato e quindi sarà
ancora un elemento di maggior traffico in quella zona. Ovviamente
la Protezione civile, il traffico aeroportuale, i lavori che si
stanno completando vanno nella direzione in cui quel tratto di
strada e quella rotonda sono fondamentali ed essenziali. Arriveremo
in ritardo, ci saranno dei problemi, in questo periodo ci sono
stati degli incidenti, anche pesanti. Il tema è fortemente la
sicurezza e la pericolosità di quel tratto di strada. Lei ha
esordito nel suo intervento dicendo: "Rimaniamo".  Rimaniamo
fermi, siamo fermi da diversi anni, c'è il tema dello
spartitraffico, che non può essere uno spartitraffico di 4 metri,
come era stato progettato all'epoca; è sufficiente ridurlo a uno
spartitraffico autostradale, che, in realtà, esiste.
C'è il problema delle complanari, che, in qualche modo, vanno
sicuramente riviste, perché questo richiedono gli esercizi
commerciali e, laddove gli esercizi commerciali vengono
incrementati come le ho detto, diventa preoccupante.
Lei parla di priorità ma, visti i tempi, visti i percorsi fatti,
a noi non sembra che sia una priorità. L'invito che faremo nella
mozione sarà un invito davvero a fare sì che quest'opera sia una
priorità, perché è davvero importante.
Presidente -
Sospendiamo brevemente per arieggiare i
locali.
La seduta è sospesa dalle ore 11:15 alle ore 11:35.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK