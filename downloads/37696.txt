Consiglio Regionale della Valle d'Aosta - Oggetto del Consiglio n. 1386 del 29 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1386 del 29 luglio 2015 - Resoconto
OGGETTO N. 1386/XIV - Interpellanza: "Accordo di programma
per la realizzazione del nuovo impianto "Skyway Monte
Bianco"".
Presidente -
Per l'illustrazione, ha chiesto la parola il
Consigliere Gerandin; ne ha facoltà.
Gerandin (UVP) -
Merci Président.
Una breve premessa, questa interpellanza ci permette di
apprezzare e dire anche la nostra in merito all'importanza di
questo progetto, di questa immagine, questa nuova immagine per la
Valle d'Aosta, e proprio perché siamo di fronte a un'opera che deve
qualificare la Valle d'Aosta, ma deve essere anche quel richiamo,
quella voglia di dare un'immagine diversa della Valle d'Aosta, noi
riteniamo che su un'opera così importante non possano esserci né
luci né ombre.
Detto questo, proverò a seguire un po' quelle che sono le
domande che noi abbiamo elencato in questa interpellanza. Ora, noi
ultimamente abbiamo seguito un balletto di cifre su quelli che sono
i costi definitivi: la stampa ne ha pubblicati, in commissione
abbiamo avuto dei dati, altri dati ci venivano informalmente
comunicati. Per cui, noi davvero gradiremmo avere quello che è il
quadro definitivo legato all'intera opera, perché qualcuno ci dice:
"no, sì, i costi sono questi, ma rimane ancora da parte
l'acquisizione terreni da chiudere e quant'altro". Perché questo?
Perché noi, è vero, abbiamo una delibera del 16 luglio, la 1927,
che fissa in 144 milioni 475 l'importo, ma è una delibera che fa
seguito ad altri passi, che noi riteniamo molto importanti, che
sono legati prima di tutto all'accordo di programma; noi siamo
partiti con un'opera che nell'accordo di programma valeva 60
milioni, abbiamo poi avuto una prima delibera di Giunta nel 2008,
che ha portato il livello di spesa complessivo a 102 milioni 452 e
ne abbiamo una del 16 luglio 2010, per cui, non più di due anni
dopo, si porta l'importo a 144 milioni.
Abbiamo sentito anche di impegni più o meno formali, da parte
dello Stato, a contribuire a quest'opera, non sappiamo se questi
impegni hanno avuto seguito, oppure sono state solo delle promesse
vane. Vorremmo anche capire, a margine di questo, di chi è la
proprietà di questo nuovo impianto, a chi è stata fatta la consegna
provvisoria? E chi...il tutto al fine di poter aprire questa nuova
funivia, che è stata aperta, però vorremmo capire qual è l'iter che
è stato approvato. Ci interessa anche capire un po' quella che è
stata la scelta di tutto questo affidamento. C'è un accordo di
programma in cui a seguito di vicissitudini legate a questo
progressivo aumento di capitale sociale da parte di Finaosta,
all'interno della "Funivie Monte Bianco", arriviamo all'atto
definitivo, che è l'acquisizione del 50,01 delle quote. Questo
significa avere la maggioranza in una società partecipata. E cosa
succede? Che, a seguito di questo accordo, la Regione, come ci
viene peraltro ribadito molto chiaramente in Commissione, dice che
tutto l'appalto è gestito da "Funivie Monte Bianco", che la Regione
ha stanziato tutte le somme necessarie, che la Regione ha
trasferito alla Finaosta e che la Finaosta, in base a una
convenzione, quando "Funivie Monte Bianco" presentava la
documentazione di spesa, rimborsava il singolo euro.
Qua nascono i primi dubbi, ecco, il primo dubbio è legato al
fatto che una società come Finaosta, che è la finanziaria
regionale, di fatto poi cosa fa? Questa prende i soldi, li
trasferisce a "Funivie Monte Bianco", che spende tutti quelli che
sono gli importi legati a questo tipo di operazione. All'interno di
Finaosta, chi si occupa di questo è un dirigente qualificato di
Finaosta, di spicco, il dottor Francesconi. Ma il dottor
Francesconi è anche l'amministratore delegato di "Funivie Monte
Bianco". Per cui: Regione dà i soldi a Finaosta, Finaosta
identifica all'interno della propria struttura un dirigente,
dirigente che tra l'altro è l'amministratore delegato della
società: Per cui, tenuto conto che il passaggio è molto semplice,
"Funivie del Monte Bianco" presenta le fatture, Finaosta chiede
alla Regione di autorizzare i pagamenti, Finaosta paga. Chi
controlla? Primo punto: chi controlla questo tipo di operazioni?
Nel senso che chi dovrebbe controllare è il controllato.
Altro aspetto che è quanto meno singolare: questa società, la
società "Funivie Monte Bianco", aveva una quota...era proprietaria
dell'ultimo tronco, per cui chiaramente faceva parte
dell'operazione, però a fronte di questi...adesso non so, mi direte
voi la cifra finale...144-145 milioni che sono stati spesi, questa
società, che ha poco meno del 50 percento, non contribuisce neanche
per un euro a quello che è l''investimento. Continua a detenere un
capitale sociale, che se ricordo bene è di 510 mila
euro...contrariamente ad altre operazioni, vedi la Pila o che, dove
società, i privati, non partecipando agli investimenti, perdevano
delle percentuali per quello che riguarda la partecipazione
azionaria; questa continua a mantenere la partecipazione azionaria,
ma non solo, gli viene affidata questa società, tutto quello che è
il discorso della gestione, la gestione compresi gli utili. La
Regione investe 145 milioni...questa società, i privati, non
mettono un becco di un quattrino, la gestione rimane in capo alla
Regione, gli utili rimangono in capo alla società. Allora, qualcosa
di quanto meno curioso c'è. Dai 60 milioni del primo progetto ai
144, almeno qualcosa io penso che dovrete dirci, dovrete
raccontarci, sappiamo tutti che è normale, ecco, poi torno a dire,
un gioiellino così, indubbiamente merita quell'attenzione, come
abbiamo peraltro visto.
Ma ci piacerebbe anche capire come mai si sceglie di dare in
gestione a un socio, con poco meno del 50 percento, questo tipo di
società, gli si concede di tenersi gli incassi, di tenersi gli
utili, senza fare una procedura, una gara pubblica, perché sappiamo
benissimo che per cercare un partner privato, comunque c'è
l'obbligo di avere una procedura di evidenza pubblica. Allora, ci
sono quanto meno dei passaggi, io oserei dire, da chiarire...poi se
tutto è stato fatto nella trasparenza degli atti, noi siamo ben
felici; tenuto conto che questa iniziativa è nata anche prima di
aver saputo in Commissione che c'è un'acquisizione degli atti da
parte della Procura. Ma a noi interessa relativamente poco questo.
Perché non è questo che ci interessa, noi vorremmo che una cosa
così abbia, come bigliettino da visita, la trasparenza su tutto
quello che è stato l'iter. Un iter, torno a dire, quanto meno
confuso, quanto meno poco chiaro, anche perché ci troviamo di
fronte a: soldi pubblici, indebitamento da parte della Regione, la
Regione che paga un mutuo, paga interessi su un'opera dove un
privato non ha messo un becco di un quattrino, gestisce e gli utili
rimarranno in capo alla società...non lo so, magari c'è un accordo,
ci sarà una postilla per la quale, ci dovessero mai essere delle
perdite, pagherà la Regione. Non lo so, ma questo non sono riuscito
a leggerlo, tra i vari aspetti del protocollo. Grazie.
Presidente -
Per la risposta, ha chiesto la parola
l'Assessore Marguerettaz; ne ha facoltà.
Marguerettaz (UV)
- Grazie Presidente.
Credo che la realizzazione del nuovo impianto Skyway sia
decisamente tracciabile, perché tutte le attività che sono state
fatte, sono state fatte con delle delibere e con degli atti che,
per natura, sono pubblici, per cui direi che il compito nel
rispondere a queste domande puntuali è abbastanza semplice.
Sulla prima domanda: "
quali sono i costi definitivi del nuovo
impianto Skyway Monte Bianco, acquisizione terreni compresa, e da
chi sono finanziati
", abbiamo una serie di delibere che
iniziano dal 2002, un elenco direi puntuale, cioè: nel 2002
esecuzione e consegna degli studi preliminari, per 396 mila e via
discorrendo, le lascerei l'elenco delle delibere, perché sono
ovviamente numerose. Chiaro che quella più consistente è la
delibera 1927 del 2010, di 138 milioni 111 mila 949, 90. Un importo
che è stato liquidato nella misura di 114 milioni 889.189. La somma
di tutti gli importi impegnati, dalla sommatoria che mi hanno dato
gli uffici, vale 143 milioni e 725, 357.04. Dopodiché mi si parla
delle indennità di esproprio e le servitù, ad oggi di 975 mila
504.54.
Quindi siamo, come ha detto il collega Gerandin in premessa,
all'incirca 145 milioni, questi sono i dati degli impegni.
L'importo certo ovviamente sarà quantificato al termine dei lavori;
mi segnalano che potrebbero esserci dei risparmi sulla
realizzazione delle linee elettriche, dei risparmi insomma non di
milionate, 275 mila euro, così come per gli stanziamenti per i
lavori della viabilità che sono affidati all'ANAS, ma l'ordine di
idee è questo, siamo sui 145 milioni. E sono tutti deliberati e
hanno tutti una ricostruzione amministrativa puntuale.
La seconda domanda:
"di chi è la proprietà del nuovo
impianto"
: l'impianto è della Regione autonoma Valle d'Aosta.
Per questo impianto, il 19 febbraio 2014, con deliberazione del 31
gennaio, è stata sottoscritta con la "Funivie Monte Bianco" la
concessione trentennale; quindi abbiamo una concessione trentennale
dei beni mobili e immobili costituenti il complesso funiviario,
comprese le relative strutture, pertinenze collaterali, con
l'attribuzione al concessionario, oltre che degli oneri della
gestione, anche degli oneri relativi alla manutenzione ordinaria e
straordinaria dell'impianto. Semplicemente per dire che la
manutenzione ordinaria e straordinaria dell'impianto non è poca
cosa, perché abbiamo tutte le revisioni quinquennali, decennali,
che sono delle revisioni molto importanti...ricordo che nel mondo
degli impianti a fune tutte queste revisioni vengono finanziate
dalla legge 8: legge 8 che non è un arricchimento, la legge 8 è un
contributo, quindi abbiamo tutta una serie di attività che gravano
sulla società. Per cui se ci saranno o non ci saranno utili, lo
vedremo, qua in questo momento la società ha in capo tutta una
serie di attività.
La terza domanda:
"perché sulla base di un accordo di
programma che prevedeva un investimento massimo per la Regione di
60 milioni di euro, visti i costi finali dell'opera, non si è
provveduto a modificarne i contenuti, tenuto conto che gli oneri
sono a totale carico...".
L'accordo di programma è stato
siglato nel 2004, sulla base di un primo progetto preliminare, che
indicava una cifra stimata, in prima approssimazione, sulla base di
uno studio di fattibilità, per la necessità di fissare e
coordinare, sin da subito, gli obblighi delle parti interessate. Le
successive fasi progettuali hanno poi consentito di precisare i
costi dell'opera, definitivamente stabiliti nel 2010, con
deliberazione 1927 del 2010. Semplicemente per la cronaca ricordo
che già allora, se andate a vedere un po' di letteratura sui
giornali, questa vicenda aveva occupato le pagine di giornale e
forse anche altro e ovviamente tutto questo è riconducibile ad
un'attività particolare che ha motivato, nella delibera, punto per
punto. Ricordo ancora a tutti che il primo bando andò deserto,
perché, pur essendo un importo importante, nessuno partecipò.
Quindi, nell'ambito della costruzione, il primo appalto andò
deserto, perché l'impegno era assolutamente sfidante e faccio
ancora, in questa sede, un plauso alle aziende, perché se oggi noi
abbiamo l'impianto che è straordinario, lo dobbiamo sia alla
componente Regione-Finaosta, che ha seguito i lavori, ma anche
grazie alle imprese che sono state veramente all'altezza del loro
ruolo.
Riguardo alla seconda parte della domanda, è opportuno ribadire
che sono in capo alle "Funivie Monte Bianco", come ho detto prima,
oltre agli oneri di gestione, anche quelli di manutenzione
ordinaria e straordinaria dell'impianto, per cui la società dovrà
prioritariamente accantonare le risorse necessarie per queste
complesse e fondamentali attività, in ogni caso, la decisione in
merito alla distribuzione, degli eventuali utili è in capo
all'assemblea delle società, controllata da Finaosta. Quindi
parliamo di utili, però sarà bene aspettare e vedere come sarà il
risultato finale. Qualora gli utili siano presenti, la eventuale
distribuzione è totalmente una decisione da parte dell'Ente
pubblico, quindi di Finaosta. Terzo le concessioni hanno tutta una
serie di regole e hanno tutta una serie di clausole che
permetteranno tutte le valutazioni del caso. E sicuramente non
saremo in presenza di nessun arricchimento indebito da parte di
chicchessia. Quarto: "se la Regione ritiene corretto affidare la
gestione di un'opera pubblica finanziata interamente tramite
indebitamento di Finaosta a una società con socio privato, che in
tutta questa operazione investe nulla, e senza gara di
affidamento": proprio in virtù di quello che le ho detto, la
Regione ritiene di aver agito correttamente nell'affidare la
gestione dell'impianto - che, si ribadisce, è di proprietà
dell'Amministrazione regionale - alle funivie Monte Bianco, che era
già la concessionaria precedente dell'impianto per cui sono state
poste in carico la manutenzione straordinaria e ordinaria
dell'opera.
Presidente
- Grazie Assessore. Per la replica, ha chiesto
la parola il Consigliere Gerandin; ne ha facoltà.
Gerandin (UVP) -
Merci Président.
La ringrazio, Assessore, peraltro tutto l'iter che lei ha detto
delle delibere, ci era noto, ecco, per cui non è...su questo non
c'è ombra di dubbio, ecco, che sono tutti atti tracciabili, e che
sono atti pubblici. Ma, forse lei facendo l'elencazione non ha
voluto darci la giustificazione, quella più importante, perché al
di là di tutto eh...sulla bontà dell'opera, ho già fatto la
premessa, non c'è ombra di dubbio, anche sulla qualità.
Quello che lei non ha risposto è legato al fatto che...lei, da
buon commercialista, da buon tecnico, sicuramente era in grado di
rispondermi, perché il dubbio che rimane è che, a fronte di una
convenzione che prevedeva 60 milioni, che, come giustamente lei ha
detto, era un progetto preliminare...per cui sappiamo benissimo che
poi all'atto pratico è molto difficile rispettare quelle che sono
le somme di stanziamento previste. Però, a fronte di un accordo di
programma, che prevedeva 60 milioni, e io dico questo...perché
parlo di un tecnico, di un commercialista, perché di solito quando
uno dice: io faccio un accordo di programma, lo faccio sulla base
di cosa? Di un investimento, in questo caso ipotizzato di 60
milioni, e sulla base di un qualcosa che chi è soggetto - in questo
caso il soggetto gestore, "Funivie Monte Bianco" - dovrebbe fare in
cambio di un investimento di 60 milioni. Allora, l'intervento è
lievitato da 60 a 145 e i termini dell'accordo di programma sono
rimasti gli stessi, perché le "Funivie Monte Bianco" hanno
conservato gli stessi, concessioni, beni...non lo so come vuole
chiamarli, li chiami lei come vuole, come se l'accordo fosse
rimasto di 60 milioni.
Ora, questo stiamo dicendo, che una società che non ha messo un
soldo, perché il capitale è rimasto uguale...e che poi lei mi dica
che la società è concessionaria, certo è concessionaria da parte
dello Stato, ma a fronte di un intervento di una proprietà della
parte del terzo tronco. È molto diverso, perché in questo caso lei,
almeno, così m'ha detto e non ho dubbi e non ho motivo per non
crederci, la proprietà è della Regione; allora, se la proprietà è
della Regione, che motivo c'è di andare ad affidare a un soggetto,
un soggetto che non ha messo un euro - non ha messo un euro in
conti e investimenti! -, la parte della gestione, senza nessun
bando pubblico? Non è che uno ha i diritti acquisiti: "perché ero
concessionario fino a qualche anno fa e dove peraltro io ero
proprietario di una parte, per cui probabilmente avevo titolo di
essere concessionario..." In questo caso no, la proprietà è tutta
della Regione, però io l'affido, l'affido direttamente sulla base
di un piano economico che prevedeva un esborso di 60 milioni,
l'esborso è passato a 145 milioni e io non rivedo nessun termine
della convenzione, nessun termine dell'accordo, va bene così,
quelli che saranno i proventi, quelli che saranno gli incassi...chi
se ne importa se la Regione poi si è indebitata e paga dei tassi di
mutuo, tanto poi di quelli che sono gli eventuali proventi, io mi
auguro che ci siano perché sarebbe veramente folle un investimento
del genere che non abbia degli utili, vengono incassati al 50
percento da un privato. Vabbè, certo, può decidere la Finaosta se
ci sarà una distribuzione di utili, ma se deciderà di distribuire
gli utili, Assessore, le ricordo che il 50 percento andrà a
beneficio di un privato, di un privato che non ha messo un euro per
questo tipo di investimento.
Presidente
- Grazie. Punto 17 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK