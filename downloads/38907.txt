Consiglio Regionale della Valle d'Aosta - Oggetto del Consiglio n. 2320 del 21 settembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2320 del 21 settembre 2016 - Resoconto
OGGETTO N. 2320/XIV - Interrogazione: "Risultanze emerse
dall'attività del gruppo di esperti sull'applicabilità del disegno
di legge in materia di agibilità".
Rosset (Presidente)
-
Punto n. 9 dell'ordine del
giorno. Ha chiesto la parola l'Assessore Baccega; ne ha
facoltà.
Baccega (SA) -
A seguito dell'audizione in commissione da
parte di alcune Associazioni e degli Ordini, in effetti si sono
evidenziate alcune problematiche dal punto di vista tecnico che
prima non erano state sollecitate nei precedenti confronti
avvenuti. In particolare, mi riferisco all'articolo 63 bis, comma
3, lettera c), che in questo caso sollevava delle perplessità
relative al fatto che un'interpretazione letterale del testo, così
come era scritto, poteva far presupporre che anche un semplice
intervento di sostituzione di una caldaia piuttosto che di
sostituzione di serramenti influirebbe sulle condizioni
energetiche, e quindi andrebbe ad avere la necessità di una nuova
agibilità.
Altro approfondimento sostanziale riguarda l'articolo 63, comma
8, che era valido per gli edifici esistenti non soggetti ad
interventi edilizi, là dove viene indicato che alla segnalazione di
certificato di agibilità deve essere allegata un'attestazione da
parte di un professionista abilitato circa la sussistenza delle
condizioni di sicurezza, di igiene, di salubrità, di risparmio
energetico degli edifici e degli impianti negli stessi installati,
quindi valutata secondo quanto dispone la normativa statale e
regionale vigente. È chiaro che questo aspetto aveva sollevato
alcune questioni circa la possibilità reale che una consistente
porzione del patrimonio immobiliare regionale possa rispettare le
norme attualmente vigenti; soprattutto parliamo delle nuove norme
sulla normativa sismica per gli edifici costruiti prima che il
territorio regionale fosse classificato sismico, piuttosto che il
rispetto delle altezze minime nelle unità abitative o la
rispondenza alle recenti norme per il risparmio energetico.
Dal confronto avviato successivamente con Ordini e Associazioni,
dove tutto questo aveva ovviamente fatto sì che si sospendesse
l'iter della legge, confronto al quale ha partecipato anche il
collega Assessore Bianchi per le competenze urbanistiche che la
legge andava a racchiudere, si sono raccolte delle istanze ed è
stato istituito un gruppo di lavoro che aveva poi l'obiettivo di
chiarire i diversi aspetti. Ci sono stati molti incontri nel mese
di agosto, l'ultimo il 9 settembre; si sta ancora lavorando nella
direzione della delibera attuativa e questi incontri hanno portato
ad anticipare il recepimento di alcune indicazioni già contenute
nello schema di decreto legislativo statale, contenuti che si sono
resi disponibili soltanto l'11 luglio dopo l'avvio dell'iter del
decreto legge n. 89 da noi proposto.
Verranno presentati alcuni emendamenti al disegno di legge n.
89. Per la realizzazione di opere minori, vi sarà la possibilità di
presentare una dichiarazione di regolare esecuzione da parte del
direttore dei lavori, in sostituzione del collaudo. Vi sarà poi
l'adeguamento in diminuzione dell'importo delle sanzioni: i nuovi
importi saranno di 77 euro minimo fino a un massimo di 464 (la
proposta iniziale era di 250 fino a 1.500, quindi c'è una bella e
sostanziale differenza). Il terzo emendamento, all'articolo 63,
introduce anche l'attestato di prestazione energetica nei casi e
con le modalità previste dalla normativa di settore nazionale.
Infine, gli altri aspetti sollevati saranno affrontati e chiariti
nell'ambito della delibera attuativa che è
in itinere
. Ho
anticipato alcuni aspetti che ovviamente saranno discussi prima in
commissione, nella quale entreremo nel merito degli emendamenti che
andremo a proporre. Per quanto riguarda la normativa di settore
vigente all'atto della presentazione della SCIA, verrà evidenziato
che le singole norme di settore, che spesso sono nazionali, già
oggi prevedono specifiche deroghe in funzione dell'anno di
costruzione dell'immobile, come ad esempio l'obbligatorietà
dell'abbattimento delle barriere architettoniche, previsto per le
nuove costruzioni in caso di ristrutturazioni interne degli
edifici.
Per quanto riguarda il rispetto della normativa in materia di
costruzione in zone sismiche per gli edifici esistenti che non sono
soggetti ad interventi edilizi e ad esclusione delle opere
strategiche, è stata prevista la possibilità di non procedere alla
verifica della struttura rispetto all'azione sismica per quelle
opere la cui realizzazione è avvenuta prima che la regione fosse
classificata come zona sismica. È un minore onere, ovviamente,
previsto in relazione al patrimonio edilizio esistente in regione,
che comporterebbe ovviamente degli oneri pesanti e aggiuntivi per i
cittadini. Spero di essere stato esaustivo. Il dibattito prosegue e
proseguirà certamente in commissione.
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
Grazie Assessore per la risposta, ma
vorrei fare alcune osservazioni rifacendo un po' la storia che ha
portato al disegno di legge n. 89.
Noi avevamo sollecitato spesso con delle iniziative, in
particolar modo relative alle problematiche della sismica, per
arrivare ad una risoluzione dei problemi nell'ottica di agevolare i
cittadini, cosa che non era, per diverse motivazioni che non sto
qui a ripercorrere. Lo scopo finale era quello di andare incontro
agli oneri che derivavano dall'applicazione delle norme nei
confronti dei cittadini. Avevamo quindi visto di buon occhio il
fatto che finalmente si presentasse da parte del Governo una norma
che andasse a regolamentare questi aspetti con dei temi anche più
di attualità - come ha ricordato lei, Assessore - per esempio il
risparmio energetico. Il problema è che quando abbiamo fatto
un'audizione in commissione, a luglio, i diversi Ordini hanno detto
di condividere la legge, con l'avvertenza di andare a vedere. Era
stata chiamata la signora Maria, la signora che vuole fare i lavori
non su edifici nuovi ma su edifici esistenti, e leggo le testuali
parole che la dicono molto meglio di quanto potrei dirla io: "da
come è scritta la legge, si rischia di dover adeguare l'intero
fabbricato a tutta una serie di norme, e in questo momento
diventerebbe molto complicato, oneroso, quasi impossibile". Questo
è quanto è risultato dall'audizione con chi tutti i giorni lavora
in questi campi su una norma che il Governo aveva portato nel
tentativo di risolvere questo problema.
Un appunto sul metodo: adesso noi abbiamo dilatato i tempi in
maniera ingiustificabile, perché comunque noi avremmo voluto che il
confronto con i professionisti avvenisse prima, in modo da poter
avere una norma che, almeno tecnicamente, stesse in piedi; invece
questo non è avvenuto, a meno che gli ordini professionali non
vengano a raccontarci delle frottole in commissione, ma non credo.
Su questo un appunto ci sentiamo di farlo, perché si perde
inutilmente del tempo: anche solo due mesi, ma potevano essere due
mesi spesi diversamente. Ora aspettiamo che queste questioni siano
risolte.
Un'altra questione che vorrei porre è di carattere più generale.
Lei, Assessore, conosce meglio di me la situazione di crisi in cui
grava l'edilizia; forse bisognerebbe fare alcuni ragionamenti,
alcuni approfondimenti su quale deve essere il ruolo del pubblico.
Il ruolo del pubblico forse non deve essere cercare di replicare
dei meccanismi tipici dei tempi passati dove si interveniva di
prepotenza per rilanciare un settore; forse nel momento in cui la
crisi comunque è persistente, e di cui non si vede la fine, il
pubblico dovrebbe anche guardare al di là di metodi vecchi e
cercare di creare delle condizioni magari per recuperare un
patrimonio anche privato, non solo pubblico, che avrebbe bisogno di
interventi che oggi non si riescono a fare. Mi sembra che i dati
sui finanziamenti pubblici per intervenire in quel settore siano
ancora molto limitati. Dalle ultime delibere che abbiamo visto si
fa fatica anche ad andare a prendere i soldi dei mutui stanziati,
per cui alla fine ci sono delle misure che non vengono utilizzate
dai cittadini. La morale della favola è che non si danno risposte,
l'edilizia continua a perdere i lavoratori che ormai sono ridotti
alla metà di quelli ante crisi, e su questo forse una riflessione
più attenta bisognerebbe farla.
Presidente -
Il punto n. 10 all'ordine del giorno è
rinviato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK