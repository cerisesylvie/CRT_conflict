Consiglio Regionale della Valle d'Aosta - Oggetto del Consiglio n. 1103 del 21 dicembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula
Oggetto del Consiglio n. 1103 del 21 dicembre 1994 - Resoconto
SEDUTA POMERIDIANA DEL 21 DICEMBRE 1994
OGGETTO N. 1103/X Disegno di legge: "Approvazione del Piano di
politica del lavoro per il triennio 1995/1997 e modificazione alla
legge regionale 17 febbraio 1989, n. 13 (Riorganizzazione degli
interventi regionali di promozione all'occupazione)".
Articolo 1 1. E' approvato il piano di politica del lavoro per
il triennio 1995/1997, di cui all'articolo 3 della legge regionale
17 febbraio 1989, n. 13 (Riorganizzazione degli interventi
regionali di promozione all'occupazione).
2. Gli oneri derivanti dall'applicazione del piano di cui al
comma 1, ammontanti a complessive lire 11 miliardi e 300 milioni
per il triennio 1995/1997, di cui lire 3 miliardi e 500 milioni per
l'anno 1995 e indicativamente lire 3 miliardi e 800 milioni per il
1996 e lire 4 miliardi per il 1997, gravano sul capitolo 26010 del
bilancio di previsione della Regione per l'anno 1995 e sul
corrispondente capitolo del bilancio pluriennale 1995/1997.
3. A decorrere dal 1996 gli oneri potranno essere rideterminati
con la legge di bilancio ai sensi dell'articolo 17 della legge
regionale 27 dicembre 1989, n. 90 (Norme in materia di bilancio e
di contabilità generale della Regione Autonoma Valle d'Aosta), come
modificato dalla legge regionale 7 aprile 1992, n. 16.
4. Il presente piano assume le obbligazioni con riflesso
pluriennale assunte dall'Amministrazione regionale con il piano di
politica del lavoro 1992/1994, approvato con legge regionale 17
marzo 1992, n. 7.
Articolo 2 1. La lett. c) del comma 2 dell'articolo 3 della
legge regionale 13/1989 è sostituita dalla seguente:
"c) il Consiglio regionale approva con propria deliberazione il
piano triennale di politica del lavoro;"
Articolo 3 1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Piano triennale di politica del lavoro 1995/1997 e Tabelle A, B,
C e D
(...omissis...)
Presidente Ha chiesto la parola il relatore, Consigliere
Borre.
Borre (UV) Solo per dire che io e il Consigliere Piccolo,
relatori della legge, saremmo d'accordo di dare per letta la
relazione, perché sono 9 pagine e sono il sunto di quello che è il
triennio passato.
Avrei da proporre un emendamento, che è stato richiesto
dall'Ufficio del lavoro, a pag. 40, e che ho già consegnato
all'Ufficio di Presidenza.
Presidente Dichiaro aperta la discussione generale.
Ha chiesto la parola il Consigliere Squarzino Secondina.
Squarzino Secondina (VA) Se nessuno interviene su questa legge,
chiederei cinque minuti di sospensione perché vorrei verificare con
il Presidente della Giunta e gli altri Capigruppo alcuni
emendamenti che la Consulta ha fatto pervenire, su cui varrebbe la
pena riflettere un momento. Quindi chiedo la sospensione di dieci
minuti.
Si dà atto che la seduta è sospesa dalle ore 16,42 alle ore
16,59.
Presidente Ricordo che siamo sempre in tema di discussione
generale. Chi chiede la parola?
Ha chiesto la parola il Consigliere Squarzino Secondina.
Squarzino Secondina(VA) Per rendere conto del lavoro fatto in
questi dieci minuti, nonostante tutto.
La proposta è quella di un emendamento, che adesso faccio
giungere all'Ufficio della Presidenza, da collocare a pagina 17, in
cui si recepisce globalmente il senso delle richieste fatte dalla
Consulta.
Avremmo deciso di raccogliere l'intenzione che era sottesa a
tutte le proposte di emendamento, che era quella di fare un
riferimento esplicito alla legge 125 sulle pari opportunità. Per
cui si chiederebbe a pagina 17, là dove si individua come grosso
obiettivo quello di collegare alla ripresa produttiva lo sviluppo
qualitativo dell'occupazione, di aggiungere alla fine della prima
frase "è opportuno raggruppare le azioni e gli interventi
all'interno di cinque macro-obiettivi che danno maggiore
specificità e concretezza alla finalità generale", le parole "anche
favorendo l'adozione di azioni positive per la realizzazione delle
pari opportunità uomo-donna".
Volevo illustrare il senso di questi interventi. L'Agenzia del
lavoro, nella sua attività, ha sempre tenuto conto ed è uno dei
pochi organismi che lavora perché siano realizzate attività che
consentano alle donne di superare quel gap che esiste fra la
loro condizione e le richieste del mondo del lavoro. Va
riconosciuto all'Agenzia del lavoro il compito che ha svolto e sta
svolgendo in modo egregio. Gli emendamenti avevano lo scopo di
evidenziare ulteriormente questa finalità, ma nell'ottica di un
piano regionale che viene ritenuto valido anche nei confronti delle
attività di formazione, svolte nei confronti delle donne che hanno
difficoltà a trovare lavoro.
Presidente Ha chiesto la parola il Consigliere Marguerettaz.
Marguerettaz (PpVA) Questo disegno di legge è passato assai
velocemente in una IV Commissione ed è stato iscritto oggi,
d'urgenza, all'ordine del giorno, cosa per la quale non ci siamo
opposti, però saremmo grati al Consigliere Borre se volesse
svolgere un minimo di relazione (senza tuttavia voler fare troppo
affaticare il Consigliere Borre).
Ci rendiamo conto che è un argomento assai delicato, ma portato
in un momento qual è il presente, con la legge elettorale e tutte
queste cose, se avessimo più informazioni, ne saremmo felici.
Presidente Ha chiesto la parola il Consigliere Borre.
Borre (UV) Vi risparmio la parte di premessa del documento, che
è lavoro svolto dall'Agenzia fino nel precedente triennio, e invece
leggo la relazione per quanto riguarda le intenzioni del
programma.
Complessivamente, quindi, il bilancio che si può trarre dalle
iniziative intraprese nel triennio può considerarsi positivo,
tuttavia molte sono ancora le cose da fare e quelle da migliorare.
In questo senso si è ipotizzata e costruita la proposta per il
piano di politica del lavoro per il triennio 1995-1997. Questa
proposta elaborata, come prevista dalla legge 13/89, dall'Agenzia
regionale del lavoro, si sviluppa nel quadro degli indirizzi
predisposti dalla Giunta regionale, di cui alla propria
deliberazione n. 4317 in data 26 maggio 1994.
Il documento di piano vero e proprio è preceduto da un'attenta
analisi della situazione economica e sociale e della realtà
economica ed occupazionale della regione.
Se, come detto in precedenza, sono i problemi qualitativi a
procurare le maggiori tensioni sul mercato del lavoro, l'intervento
regionale in materia deve pertanto essere centrato su obiettivi
diversi rispetto a quelli dei precedenti piani. In particolare,
esso si deve sviluppare nell'ambito di azioni di miglioramento
qualitativo dell'occupazione, di inserimento di risorse
qualificate, di accrescimento della partecipazione delle forze
lavoro, di sostegno all'incontro fra domanda e offerta di lavoro,
senza per questo trascurare le fasce più deboli, in particolare le
sacche di disoccupazione composte essenzialmente dai lavoratori
espulsi dai processi produttivi.
Inoltre, in base ai risultati di un esercizio previsto,
riportato nella relazione, si deve sottolineare che con questo
piano l'Amministrazione regionale è chiamata ad affrontare una
importante sfida: definire e progettare la collocazione delle
risorse umane disponibili localmente. Come è stato spiegato in
Commissione, 6000 lavoratori vengono chiesti fuori dalla Valle,
mentre abbiamo lavoratori valdostani che vanno all'esterno della
Valle a lavorare, pertanto si cerca di formare gente in loco per
poter mantenere in loco.
In questa prospettiva, la proposta di piano di politica del
lavoro si pone come finalità generale quella di mettere in campo
azioni ed interventi che nel medio periodo possano ottimizzare la
qualità dell'occupazione in Valle, in vista di una ripresa
produttiva parzialmente già avviata; collegare la ripresa
produttiva allo sviluppo qualitativo dell'occupazione e quindi
l'obiettivo generale della proposta di piano della politica del
lavoro.
Per il raggiungimento di questa finalità, le azioni previste
sono ricondotte a cinque macro-obiettivi; a loro volta i
macro-obiettivi si articolano in più azioni e queste ultime in
diversi interventi.
Con il primo macro-obiettivo, qualificare l'azione regionale per
l'occupazione, vengono da un lato individuate le azioni ed i
servizi necessari affinché nel triennio si migliorino le conoscenze
del mercato del lavoro attraverso rilevazioni sistematiche e ad
hoc, si valutino gli impatti della politica del lavoro e di quelle
rilevanti ai fini occupazionali, si rendano più efficaci e
tempestivi i supporti informativi per l'offerta e per la domanda
del lavoro, si sviluppino le attività di orientamento scolastico e
professionale; dall'altro sono promosse delle azioni finalizzate
sia ad un più efficace coordinamento fra politica del lavoro e
politiche settoriali di sviluppo, sia a sostegno del dialogo fra le
parti sociali.
Con il secondo macro-obiettivo, favorire lo sviluppo del sistema
produttivo mediante l'accrescimento della professionalità, viene
individuato un insieme complesso di azioni finalizzate alla
qualificazione delle risorse umane già presenti sul mercato o che
sono in procinto di accedervi: si tratta di azioni che rispondono
ad una riflessione per cui le risorse umane sono intese come un
fattore strategico essenziale per lo sviluppo delle imprese e, più
in generale, del sistema regionale.
Questo insieme si propone di attivare un sistema di formazione
continua, considera le innovazioni derivanti dall'introduzione di
nuove tecnologie e dai mutamenti organizzativi, prevede azioni di
qualificazione per l'occupazione privata e per quella pubblica,
interviene nell'ambito dei percorsi di transizione
scuola-lavoro.
Il terzo macro-obiettivo, aumentare la partecipazione delle
forze lavoro nelle attività produttive, si propone come finalità
principale quella di accrescere la partecipazione al mercato del
lavoro delle risorse locali, promuovendo in particolare il recupero
del mercato del lavoro delle fasi deboli e marginali. Tale finalità
è perseguita tenendo in debito conto alcuni elementi fondamentali:
da un lato, si sono evitati cumuli e sovrapposizioni con analoghe
misure previste a livello nazionale, dall'altro, si è posta
particolare attenzione affinché queste azioni non andassero a
scapito della partecipazione scolastica. Infine, si sottolinea che
le azioni previste tendono a consolidare strumenti e misure già
utilizzate in precedenti piani.
Con il quarto macro-obiettivo, promuovere
l'autoimprenditorialità e la crescita dimensionale delle
microimprese (questo è uno degli elementi più innovativi che ha
riscosso anche in commissione l'approvazione), vengono migliorati
gli strumenti già contenuti nel precedente piano di politica del
lavoro e parallelamente si rafforzano i servizi reali di sostegno
alla microimprenditorialità. Azione particolarmente innovativa
rispetto agli interventi previsti dai piani precedenti risulta
essere l'erogazione di incentivi in favore di imprese che
assumeranno a tempo indeterminato giovani con professionalità
connesse alla innovazione tecnologica, organizzativa e gestionale,
al risparmio energetico, alla salvaguardia ambientale, alla
gestione di imprese a conduzione familiare. Questo è diverso da
quanto si diceva prima, che riguardava i corsi di formazione a
tempo determinato.
Infine, nel quinto macro-obiettivo, sostenere le comunità
montane, i comuni, i consorzi di comuni, i servizi della pubblica
amministrazione e le cooperative sociali nella realizzazione del
progetto di utilità collettiva, sono state raggruppate le misure
messe a punto a favore della cooperazione sociale, ai sensi della
legge regionale 80/93, prevedendo inoltre sia un coordinamento dei
cantieri-scuola, gestiti dagli assessorati, sia l'attivazione di
interventi mirati di pubblica utilità.
Nell'ultima parte del piano, oltre alle disposizioni generali,
sono riportati i riferimenti legislativi di cui le iniziative
previste dalla proposta di piano del lavoro devono tener conto nel
quadro delle risorse finanziarie necessarie per la realizzazione
delle azioni proposte.
Infine, con la legge che approva il piano triennale, viene
proposta una semplificazione della procedura di approvazione del
piano stesso. Si tratta infatti di proporre l'approvazione del
piano con deliberazione del Consiglio regionale, anziché con
legge.
Questa è la relazione che ho potuto fare anche grazie
all'indicazione pervenuta dall'Obiettivo lavoro, che è un opuscolo
che l'Agenzia del lavoro invia a tutti i consiglieri ogni mese. In
quell'opuscolo ci sono tutte le notizie sul mercato del lavoro e le
indicazioni che con esperti l'Agenzia riesce a ricavare mese per
mese.
Presidente Ha chiesto la parola il Consigliere Tibaldi.
Tibaldi (LN) Per un semplice chiarimento. Con questo disegno di
legge vengono stanziati 11 miliardi in tre anni per cercare di
favorire quello che è il mercato del lavoro, cioè il punto di
incontro fra domanda ed offerta di lavoro nella nostra regione.
Il piano è stato redatto con ampia partecipazione di forze
sociali, imprenditoriali e di rappresentanze dell'Amministrazione
regionale, e soprattutto c'è una grossa regia da parte dell'Agenzia
regionale del lavoro.
Vorrei sottolineare un punto che mi sembra controverso. In
diversi macro-obiettivi, o meglio, in quasi tutti, c'è questa
pervicace sottolineatura della qualificazione dell'offerta di
lavoro, quindi un piano che tende a migliorare qualitativamente
l'offerta di lavoro sul mercato locale e che forse trascura la
quantità di offerta di lavoro, non solo la qualità. Allora, visti i
risultati che sono stati ottenuti anche tramite l'intervento
massiccio della regione mediante l'Agenzia regionale del lavoro in
questi anni, risultati che possono lasciare qualche dubbio perché
diversi progetti, ad esempio il progetto NAO non ha dato grandi
soddisfazioni a fronte degli investimenti che sono stati avviati:
per intenderci, 800 milioni per la formazione di due persone.
Vorrei avere qualche conforto in più rispetto a quanto scritto
qui in maniera elogiabile, cioè che questi soldi effettivamente
abbiano delle finalità un po' più specifiche, e non così generiche,
non si estrinsechino in un piano che poi di concreto pare avere
poco. Chiedo maggiori delucidazioni sulla quantità dell'offerta del
lavoro, e non solo su questa qualificazione professionale, che è sì
importante, ma che non è l'unica variabile indispensabile per
cercare di innalzare il punto di incontro fra domanda ed offerta di
lavoro in Valle d'Aosta.
Presidente Ha chiesto la parola il Consigliere Marguerettaz.
Marguerettaz (PpVA) Una brevissima osservazione, che fa i conti,
come dicevo prima con una carenza di informazione almeno personale
al riguardo.
Dalle parole dette dal Consigliere Borre nella relazione assume
fra i cinque macro-obiettivi una valenza e una dimensione - a mio
avviso notevole - l'intento di andare a creare una professionalità
qualificata, che trovi poi uno sbocco professionale in loco. Credo
che questo sia indubbiamente un obiettivo nobile, che vada
perseguito, ma nel momento in cui si propone un obiettivo di questo
genere credo sia necessario fare una valutazione delle scelte fin
qui fatte che tendevano sicuramente a raggiungere lo stesso
obiettivo e che - almeno a nostro avviso - lo hanno mancato.
Queste considerazioni non vogliono essere strumentali, credo
siano però oltremodo necessarie proprio per evitare, nel momento in
cui ci apprestiamo ad approvare una pianificazione dell'intervento
per i prossimi anni, di ripercorrere errori o comunque carenze che
in scelte passate si sono potute evidenziare.
Vorrei a questo riguardo fare un'osservazione. Qualificare una
professionalità in Valle non sempre è sinonimo di riuscire a
trovare una professionalità tale da poter essere inserita in un
contesto lavorativo valdostano. Voglio dire che non basta creare
una professionalità, se non si dà modo parallelamente
all'imprenditoria e al mercato del lavoro in generale, di offrire
una disponibilità affinché questa professionalità si realizzi. E
questo è un limite piuttosto ingombrante di un certo tipo di
politica che si è impostato negli anni trascorsi.
Negli anni trascorsi si è puntato in maniera sensibile a
ricercare forme che incentivassero una professionalità e quindi una
competenza specifica, particolare, soprattutto nel mondo giovanile,
e questo è un intento nobilissimo: credo che anche a livello di
mercato del lavoro nazionale la mia stessa forza politica cerchi di
perseguire i medesimi obiettivi. Ma i risultati che da questa
impostazione ne sono discesi sono che, spesso e volentieri, una
professionalità giovanile, indubbiamente creata attraverso un
sistema informativo, non ha poi trovato uno sbocco occupazionale
nella nostra regione. Faccio un esempio per tutti.
Abbiamo una struttura già esistente in Valle d'Aosta, che era
nata con questo obiettivo, ripeto, nobile e condivisibile, che è
riuscita indubbiamente nel corso di questi anni a creare una
professionalità di un livello elevato, ma che poi non ha dato i
risultati concreti sperati dalla impostazione di questo tipo di
politica. Mi riferisco in particolare alla scuola per le
telecomunicazioni. Questa facoltà universitaria o
para-universitaria, che si è voluta giustamente all'interno della
nostra regione, ha avuto un notevole successo dal punto di vista
delle adesioni dei nostri giovani, che hanno visto in questa scuola
una reale potenzialità di avere poi uno sbocco occupazionale; ha
richiesto interventi da parte dell'Amministrazione regionale come
era giusto che fosse; ha generato un'aspettativa notevole
soprattutto della fascia giovanile (come era giusto che fosse); ma
da quando è stata istituita, sebbene abbia creato notevoli
professionalità, di tutti i giovani che si sono specializzati in
questo settore uno solo (adesso non ho i dati specifici e spero,
anzi, di essere contraddetto) è riuscito a trovare occupazione non
in Valle, ma addirittura in quel di Torino.
Questo esempio è significativo perché ci fa capire come, per
quanto concerne le telecomunicazioni, che tutti gli specialisti in
economia, in mercato del lavoro, sono concordi nel dire che può
essere uno di quegli spazi del domani, uno di quei settori sui
quali bisogna investire risorse anche pubbliche, o da qui noi
riusciamo a portare avanti parallelamente ad un discorso di
preparazione professionale un discorso di mercato di lavoro, ed
allora qui bisogna essere molto chiari: una scuola come quella
delle telecomunicazioni nella nostra regione offre due prospettive
di lavoro, non sono molte di più; una, è quella della RAI, l'altra,
è quella della SIP, perché non ci sono altre prospettive in
loco.
Bene, noi sappiamo che sia l'una che l'altra azienda in Valle
d'Aosta stanno vivendo un momento difficile, dove non solo si può
ipotizzare un rilancio di queste aziende, ma anzi siamo tutti qui
alla disperata ricerca di mettere delle pezze. Abbiamo avuto modo
in questo Consiglio, sebbene pur non approfondendo troppo il
discorso, di affrontare sia il discorso della RAI sia il discorso
della SIP, ed abbiamo percepito questa cosa. Abbiamo avuto degli
incontri con i giornalisti, con i rappresentanti sindacali della
RAI, i quali erano preoccupati non solo di una mancata politica di
incentivazione occupazionale, ma erano addirittura preoccupati di
una restrizione dei posti di lavoro in Valle, quindi di una
politica esattamente contraria ad una politica di investimenti per
il futuro. Erano preoccupati per il loro posto di lavoro: altro che
creare nuovi spazi!
Parallelamente, personalmente ho sollevato con una interpellanza
(il collega Linty aveva sollevato il medesimo problema circa un
anno fa) il discorso sulla SIP; anche lì c'è una situazione simile;
l'Amministrazione regionale ha investito fior di miliardi in
iniziative quali Valle d'Aosta cablata, quali il "118" per certi
versi, quali il centralino superefficiente dell'Amministrazione
regionale, ha investito fiori di miliardi con la SIP e abbiamo
visto che la stessa azienda oggi non solo tende ad incentivare il
discorso delle telecomunicazioni nella nostra regione, ma tende a
fare dei tagli, sia occupazionali, sia su scelte che invece
porterebbero davvero un beneficio per questi giovani, per i quali
giustamente noi spendiamo i nostri soldi.
Voglio dire, in sintesi, che quando si approvano questi piani, i
macro-obiettivi di per sé nobili o sono messi in connessione fra di
loro, oppure rischiamo di perseguire dei torrenti, che ad un certo
punto non portano a nessun mare. Ci mettiamo in navigazione su
queste acque e ci troviamo "in secca", così come è successo con
quella scuola di telecomunicazioni.
Un discorso quale è quello della SIP in Valle d'Aosta potrebbe
invece diventare potenzialmente un obiettivo legato a quello sbocco
professionale, a sua volta legato con una formazione professionale
di cui parla quel macro-obiettivo? Certo che ci vuole una volontà
politica, cosa che invece non vediamo; gli investimenti fatti in
questo settore da parte dell'Amministrazione regionale a nostro
avviso sono decisamente ininfluenti dal punto di vista della
occupazione dei nostri giovani nella nostra Regione.
Ripeto, le potenzialità ci sono. Un argomento, che butto lì e
che avremo modo di riprendere, è questo: è mai possibile che in
Valle d'Aosta su un servizio SIP ci siano la bellezza di tre
prefissi telefonici? Cioè, noi stiamo preparando dei giovani ad un
livello di preparazione altissima e ci troviamo in una realtà così
piccola, dove qualsiasi operazione anche commerciale che debba
avvenire fra Aosta e Saint-Vincent in spese telefoniche, in spese
di fax, di modem, eccetera, richiede una spesa superiore da parte
dell'utenza.
In conclusione, credo che tutti questi obiettivi o vengono
ridisegnati all'interno di una politica, che preveda anche degli
stanziamenti finanziari da parte di quest'Amministrazione, e che
parallelamente, mentre porta avanti un discorso di formazione,
porti avanti anche un discorso di politica economica e di mercato
del lavoro, che favorisca la concretizzazione di questa potenziale
professionalità, oppure ancora una volta corriamo il rischio di
fare troppe belle parole, ma poi, alla resa dei conti, ci
ritroviamo con un pugno di mosche in mano.
Presidente Altri consiglieri intendono intervenire in sede di
discussione generale? Se nessuno intende intervenire, dichiaro
chiusa la discussione generale.
Ha chiesto la parola il Consigliere Borre.
Borre (UV) Non riuscirò certo a togliere le preoccupazioni né a
Marguerettaz né a Tibaldi, però il progetto prevede proprio il
discorso di incontro fra offerta e domanda.
Oggi l'offerta in Valle d'Aosta di mano d'opera è superiore a
quella che è la mano d'opera a disposizione, sappiamo bene che vi
sono 3000 disoccupati permanenti nelle liste del collocamento;
all'interno di questo progetto si cercherà di provvedere anche a
quello con delle cooperative, quindi si cercherà di recuperare
quella mano d'opera.
La grossa difficoltà sono i dimessi da industrie di una certa
età, quindi riuscire a recuperare questi dimessi in settori a loro
confacenti, mentre rimane il grosso problema della formazione.
Oggi l'artigiano che ha dei tracolli, in breve tempo riesce a
ritrovare lavoro perché ha la capacità (dovuta forse alla sua
esperienza) di trovare altro lavoro, mentre i nuovi occupati, se
perdono il lavoro, non hanno quella professionalità che il mercato
oggi richiede. Faccio un esempio banale, il discorso della
manutenzione dei semafori; la manutenzione dei semafori al Comune
di Aosta viene fatta da una società di Milano, perché non trovavano
gli esperti in loco, quindi una società di Milano che aveva 48 ore
di tempo per venire a ripristinare i semafori.
Un altro obiettivo che ci si pone è quello di portare il giovane
o il personale che deve trovare occupazione ad un livello che sia
quello richiesto dai nostri artigiani e dalle nostre imprese.
Conoscete la richiesta degli spazzacamini: sembrerà banale, ma la
richiesta degli spazzacamini sul territorio è sentita da tutti gli
utenti che hanno case con camini, eppure non c'è oggi una grossa
preparazione, mentre prima era la nostra tradizione. Oggi arrivano
da Ivrea per fare gli spazzacamini. Quindi, sarà banale, ma questo
è un grosso intervento che si fa.
Per quanto riguarda invece il discorso del progetto, ritengo che
l'Agenzia del lavoro faccia questo lavoro in un periodo che
dovrebbe permettere alle nostre scuole di dare una formazione che
consente al giovane di uscire con una certa preparazione, per
evitare che quando è fuori, sul territorio, debba fare un altro
corso di formazione per prepararsi. Oggi abbiamo questa esigenza,
dobbiamo quindi trasformare la formazione ai giovani e ai meno
giovani che sono disoccupati nella possibilità di trovare lavoro,
senza voler inventare niente.
C'è ancora un fatto estremamente positivo: l'osservatorio che,
previsto da una legge nazionale, è nato in Valle a febbraio, sta
attualmente occupandosi di quelle che sono le ricerche di
occupazione sul territorio, quindi c'è un ente che supplisce a
quello che potrebbe essere un istituto di ricerca in Valle
d'Aosta.
Quindi è un piano che ha delle ambizioni, ma sono ambizioni
limitate al nostro territorio.
Presidente Si passa all'esame dell'articolato.
Ha chiesto la parola il Consigliere Marguerettaz sull'articolo
1.
Marguerettaz (PpVA) Per dichiarazione di voto, prima che
iniziamo ad addentrarci nell'articolato.
Pur comprendendo lo sforzo che si vuole fare con questo piano,
in modo particolare le spiegazioni date dal Consigliere Borre, a
nostro avviso non sono sufficienti per permetterci di approvare
tout court questo piano, e spiego il perché.
Corriamo un grosso rischio oggi. Sono vere le osservazioni che
ha fatto il Consigliere Borre per quanto concerne una carenza di
professionalità a livelli bassi, da qui la necessità di andare
perlomeno a recuperare questa professionalità mancante. Qui si
inserirebbe tutto un discorso per quanto riguarda lo stesso
artigianato, sicuramente molto opportuno, perché la componente
artigianale potrebbe essere davvero una risposta per quelle
categorie, che Borre indicava, di lavoratori che si vengono a
trovare improvvisamente senza un'occupazione, che non avendo l'età,
la capacità o la preparazione per adeguarsi a professionalità molto
più alte rispetto a quelle di cui sono in possesso, potrebbero
effettivamente diventare una risposta per queste fasce sociali. E
fin qui ci siamo. Ma il discorso che facevo io nel primo intervento
aveva un tono diverso.
Avevo capito la bontà di questi indirizzi, ma il settore sul
quale abbiamo forti preoccupazioni è quello dell'occupazione
giovanile. Guai se oggi pensassimo di andare a formare
professionalità giovani sui parametri indicati da Borre; avremmo da
qui a 5-10-15 anni una capacità professionale generalizzata di un
livello molto basso, che farebbe i conti con una professionalità
sullo stesso piano, magari anche più avanzata, proveniente sempre,
e ancora una volta, da fuori della nostra regione e magari anche da
fuori del nostro Paese.
In Italia questo rischio oggi lo si sta già correndo; da noi
fortunatamente non è ancora avvertito, ma il discorso di puntare
sulla mano d'opera, su attività lavorative che non richiedano una
specializzazione troppo accentuata è perdente. Dobbiamo invece
avere la capacità di fare quello che Borre diceva non essere
presente all'interno di questo piano. Dobbiamo avere la capacità di
inventare qualcosa, perché stiamo giocando in difesa, stiamo
giocando per salvaguardare un'occupazione a breve raggio, con un
raggio di visione del futuro molto ristretto. Certamente riusciremo
a salvaguardare, ma non riusciremo ad investire per il futuro,
quindi è richiesto un salto di qualità.
Si parlava, durante la discussione sul bilancio, del "colpo
d'ala"; c'è bisogno di questo in Valle d'Aosta, c'è bisogno di
pensare ad un settore che oggi sia ancora fortemente concorrenziale
rispetto ad altri e su quel settore puntare le nostre risorse, su
quel settore investire. Di queste cose in passato se n'è parlato
tantissimo, anche forse sbagliando; ne ricordo una, per tutte:
l'università delle lingue, una scelta su cui non entro nel merito,
poteva essere anche sbagliata, ma indicava una volontà giusta,
quella di cercare un rilancio per i giovani della nostra regione,
un qualcosa che dia delle garanzie non da qui a 5 anni, ma da qui -
speriamo - a 50 anni. Questo manca.
Oggi in Italia abbiamo una classe lavoratrice che sta subendo la
concorrenza formidabile di manufatti che provengono da fuori del
nostro Paese, siamo invasi da manufatti che provengono dai Paesi
dell'Est. Allora sì ad un discorso artigianale, ma specialistico:
anche sull'artigianato bisogna pensare ad una specializzazione, ad
un mantenimento delle caratteristiche del nostro artigianato, se
vogliamo essere concorrenziali, altrimenti la Fiera di Sant'Orso,
da qui a 30 anni, sarà invasa da pezzi di legno fatti da Carema in
giù.
Come ripeto, o noi riusciamo a guardare molto in là e a saper
rischiare anche degli investimenti finanziari, oppure - se non
avremo questa capacità - rischiamo di giocare al ribasso. A noi
sembra, pur apprezzando lo sforzo che deriva da questo piano, che
da questo punto di vista sia piuttosto carente, quindi annunciamo
il voto di astensione del nostro gruppo.
Presidente Ha chiesto la parola il Presidente della Giunta,
Viérin Dino.
Viérin D. (UV) Permettetemi di fare alcune considerazioni anche
per puntualizzare e rettificare alcune affermazioni che sono state
fatte e che sono forse più basate su quanto è stato dichiarato in
questa aula, che non sul piano di riferimento, perché qui si corre
il rischio di perdere di vista il piano in quanto tale e di
svilirlo semplicemente in termini di considerazioni che, se hanno
una loro rilevanza dal punto di vista generale, non colgono quello
che è l'obiettivo o quelli che sono i principi alla base della
presentazione dello stesso.
Innanzitutto penso sia opportuno sottolineare che questo piano
di politica del lavoro per il triennio 1995-1997 non rappresenta
l'unico strumento di intervento: è uno degli strumenti a
disposizione dell'Amministrazione per cercare di dare delle
risposte ai problemi che attualmente si pongono sul piano
economico, produttivo e occupazionale. Occorre evidentemente
collegare questo piano di politica del lavoro con le altre
iniziative che sono in atto e che concernono il problema
dell'orientamento sia scolastico, sia professionale, la questione
dell'osservatorio del mercato del lavoro, la riflessione che è in
corso sotto l'aspetto della formazione professionale e dei suoi
collegamenti con l'istruzione professionale. E' considerando tutti
questi strumenti che si deve avere una visione di insieme e che si
possono collocare le riflessioni che sono state fatte dal punto di
vista degli obiettivi, delle prospettive e delle finalità.
Per quanto concerne nello specifico questo piano di politica del
lavoro, vorrei sottolineare che alla base dello stesso c'è uno
studio di carattere socio-economico, nel senso che il documento di
piano - e questo è indicato anche nel testo che è stato trasmesso -
è preceduto da una attenta analisi della situazione socio-economica
della Regione.
Questa analisi è uno stralcio di un più ampio studio, che
sarebbe opportuno che venisse letto, perché pone l'attenzione sia
agli aspetti strutturali del mercato del lavoro, sia a quelli
congiunturali.
In particolare, una attenzione specifica viene posta rispetto
agli andamenti più attuali del mercato del lavoro e segnatamente
alle ripercussioni che la recente crisi ha avuto, anche perché c'è
la necessità di avere sì un punto di riferimento generale, ma anche
la previsione di una serie di azioni che tengano conto del periodo
limitato. Qui ci si riferisce ad un triennio, occorre quindi che
queste azioni abbiano una loro incisività nel periodo considerato,
che possano quindi essere attuate raccordandosi a questa
prospettiva più ampia.
Ora, le conclusioni a cui lo studio giunge, ed è questo il punto
da sottolineare ugualmente, sono sintetizzabili nel fatto che il
mercato del lavoro regionale non presenta oggi particolari problemi
di ordine strutturale; le difficoltà attengono solo in parte ad
assenza di opportunità lavorative e sono relative a specifiche fasi
congiunturali oppure a circoscritti segmenti della offerta e della
domanda di lavoro. Parte delle tensioni attuali sono infatti
attribuibili a degli sfasamenti temporali tra coloro che ricercano
una occupazione e posti di lavoro offerti; ma la maggior parte di
esse riguardano soprattutto problematiche, evidenziate prima dal
Consigliere Borre, quali la progressiva riduzione delle forze di
lavoro endogene, lo sfasamento qualitativo fra domanda e offerta di
lavoro, le caratteristiche professionali dell'offerta di lavoro e i
processi che sono in atto di segmentazione dello stesso
mercato.
In sostanza tutte queste problematiche sono problematiche del
mercato del lavoro tipicamente qualitative; ecco perché l'accento è
stato posto su questo aspetto: non perché si dimentichi o si voglia
sottovalutare il dato quantitativo, ma perché, oggi come oggi, il
mercato del lavoro si presenta con delle caratteristiche che sono
tipiche di un mercato del lavoro, di una economia già di tipo
"maturo". Quindi occorre, se vogliamo inserire il tutto in quel
discorso di prospettiva, tener conto di queste condizioni.
L'azione regionale in materia di lavoro è centrata quindi su
degli obiettivi diversi rispetto a quelli dei piani precedenti, e
anche qui, rispetto a quanto diceva prima il Consigliere
Marguerettaz, non si è forse colta quella che è la sostanziale
differenza fra questo piano e i piani che sono stati presentati
precedentemente. Anche perché, in particolare, questo piano si deve
sviluppare nell'ambito di azioni che sono sì rivolte al
miglioramento qualitativo dell'occupazione, ma che sono centrate
anche su altri aspetti: vedasi l'inserimento di risorse
qualificate.
Quindi la preoccupazione espressa di non soffermarsi su delle
professionalità medio-basse prendeva semplicemente come spunto di
riferimento alcuni esempi che erano stati fatti in sede di replica
da parte del relatore, ma non ha alcun riferimento con quelle che
sono le indicazioni del piano.
Un piano che prevede fra l'altro, nei suoi vari macro-obiettivi,
anche la finalità dell'accrescimento della partecipazione delle
forze di lavoro e la previsione di interventi specifici per
sostenere questo incontro fra domanda e offerta di lavoro, che è
uno dei temi che vengono proposti proprio per dare una soluzione ai
problemi della disoccupazione, in modo particolare di quella
giovanile.
Per concludere, in tale prospettiva il piano di politica di
lavoro che viene oggi proposto si pone, è vero, come finalità
generale quella di mettere in campo azioni e interventi che possono
nel medio periodo ottimizzare la qualità della occupazione in
Valle, in vista di una ripresa produttiva parzialmente già avviata,
ma questo in un contesto più ampio di obiettivi, che tendono a
qualificare le diverse azioni e le diverse iniziative. Quindi la
finalità principale è quella di collegare alla ripresa produttiva
lo sviluppo qualitativo dell'occupazione proprio perché questa,
essendo la proposta di piano di politica generale del lavoro,
consente di sostenere tutte le diverse azioni e le diverse
iniziative.
Sugli altri piani, ne voglio citare uno solo, uno degli
obiettivi permane quello di creare le condizioni che possono
permettere di sostenere l'inserimento lavorativo in Valle d'Aosta,
e sotto questo aspetto è necessario che queste condizioni siano
supportate da degli investimenti.
E' appunto in tale prospettiva che sono stati effettuati degli
investimenti nei settori della economia cosiddetti "emergenti". Che
poi questo, tenendo conto anche di una congiuntura economica e del
fatto che le imprese che operano in Valle non sono imprese locali,
ma sono delle filiali di imprese statali, sia un tema oggetto di
attenzione e di riflessione, sono d'accordo, però non penso che si
possa in modo meccanico collegare i due aspetti. Occorre invece far
sì che ci siano queste dotazioni infrastrutturali, perché senza
questi investimenti ci troveremmo in condizioni ancora peggiori
rispetto alle opportunità e alle varie possibilità.
Il piano rappresenta quindi non lo strumento, ma uno degli
strumenti per conseguire questi obiettivi e queste finalità.
Presidente Pongo in votazione l'articolo 1.
Presenti: 28
Votanti e favorevoli: 23
Astenuti: 5 (Collé, Lanièce, Marguerettaz, Tibaldi e Viérin
M.)
Presidente Pongo in votazione l'articolo 2.
Presenti: 28
Votanti e favorevoli: 23
Astenuti: 5 (Collé, Lanièce, Marguerettaz, Tibaldi e Viérin
M.)
Presidente Pongo in votazione l'articolo 3.
Presenti: 28
Votanti e favorevoli: 23
Astenuti: 5 (Collé, Lanièce, Marguerettaz, Tibaldi e Viérin
M.)
Presidente Sono stati presentati degli emendamenti al piano di
politica del lavoro rispettivamente da parte del Consigliere Borre
e del Consigliere Squarzino, di cui do lettura:
Emendamento La nota riportata a pag. 40:
"Sono escluse dai contributi dei precedenti punti a) e b) le
assunzioni effettuate ai sensi della legge 482/68"
viene così modificata:
"Sono escluse dai contributi dei precedenti punti a) e b) le
assunzioni effettuate da aziende private ai sensi della legge
482/68. In deroga a tale esclusione può essere concesso il
contributo di cui al punto b) alle aziende che assumano, a tempo
indeterminato, ai sensi del protocollo di intesa, firmato presso
l'Ufficio Regionale del Lavoro e della Massima Occupazione in data
22 luglio 1994, tra la Regione e le parti sociali".
Emendamento A pagina 17, aggiungere, prima di "Essi sono", le
parole: "anche favorendo l'adozione di azioni positive per la
realizzazione delle pari opportunità uomo-donna."
Pongo in votazione il piano di lavoro nel testo emendato e gli
allegati A, B, C, D:
Presenti: 28
Votanti e favorevoli: 24
Astenuti: 4 (Collé, Marguerettaz, Tibaldi e Viérin M.)
Il Consiglio approva
Presidente Pongo in votazione il disegno di legge in
oggetto.
Presenti: 29
Votanti e favorevoli: 24
Astenuti: 5 (Collé, Lanièce, Marguerettaz, Tibaldi e Viérin
M.)
Il Consiglio approva
Presidente Avendo esaurito i punti all'ordine del giorno,
secondo quanto previsto dagli accordi intercorsi alla Conferenza
dei Capigruppo, dichiaro chiusa la seduta. La stessa è convocata
per domani mattina alle ore 9,15.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK