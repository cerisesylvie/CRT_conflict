Consiglio Regionale della Valle d'Aosta - Oggetto del Consiglio n. 1959 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1959 del 5 aprile 2016 - Resoconto
OGGETTO N. 1959/XIV - Interrogazione: "Situazione dei
richiedenti asilo presenti sul territorio regionale".
Viérin M. (Président) -
Point n° 10 de l'ordre du jour.
La parole au Président de la Région.
Rollandin (UV) -
Merci Président.
Per quanto riguarda le prime due questioni poste: "quanti sono
attualmente i richiedenti asilo ospitati in Valle d'Aosta" e "qual
è il numero massimo dei richiedenti asilo che il Governo regionale
ha stimato a livello di sostenibilità", i richiedenti asilo
ospitati in Valle d'Aosta alla data del 30 marzo 2016 sono 239.
Alla Valle d'Aosta vengono assegnati dal Ministero dell'interno 29
migranti ogni 10 mila persone sbarcate sulle coste italiane, per
cui il numero dei richiedenti asilo attualmente assegnati dal
Ministero alla Valle è di 428 persone. A seguito
dell'aggiudicazione dell'ultimo bando di gara avvenuta lo scorso
mese di dicembre, i posti di accoglienza reperiti complessivamente
su tutto il territorio regionale sono 266, quindi 266 è il numero
massimo di richiedenti asilo che la Valle è in grado di ospitare;
pertanto ad oggi i posti liberi da destinare all'accoglienza dei
migranti sono 27.
Terza domanda: "qual è l'attuale percentuale dei richiedenti
asilo in rapporto alla popolazione rispetto alle vicine regioni".
Il Ministero dell'interno non ha pubblicato recentemente dei dati
ufficiali in merito, quindi sulle altre regioni non abbiamo
certezze. Utilizzando comunque i dati contenuti in una recente
circolare ministeriale, la percentuale dei richiedenti asilo
presenti sul territorio regionale in rapporto alla popolazione per
la Valle d'Aosta è dello 0,186, per il Piemonte dello 0,183 e per
la Liguria dello 0,203 percento. Se si considerano invece i
richiedenti asilo assegnati, la percentuale per la Valle d'Aosta
sarebbe dello 0,333, per il Piemonte dello 0,195 e per la Liguria
dello 0,239.
Quarta domanda: "se corrisponde al vero la circostanza che
l'eventuale apertura del cosiddetto "Hub" di controllo di
Saint-Pierre, pur non calenderizzata in tempi brevi in quanto
pendente un contenzioso...comporterà di fatto l'aumento delle
presenze dei migranti". Innanzitutto va ricordato che il tribunale
di Torino ha stabilito che l'ex hôtel Lanterna è di proprietà
dell'Amministrazione regionale, rendendo nei fatti impossibile la
realizzazione del progetto del Ministero dell'interno di
trasformare l'immobile in un centro di smistamento dei migranti.
Relativamente a questa domanda non abbiamo pertanto alcuna
informazione per fornire una risposta sicura, se non la
considerazione generale che le persone ospitate nei centri di
smistamento dovrebbero essere gestite direttamente dal Ministero
dell'interno, quindi non dovrebbero rientrare nelle quote assegnate
alle Regioni. Se vuole i dati, le do la copia.
Presidente -
La parola al collega Ferrero.
Ferrero (M5S)
- Grazie Presidente.
L'interrogazione era per fare semplicemente un minimo di
chiarezza sui numeri che sono alle volte un po' ballerini, non si
riesce a capire alla fine quante persone devono arrivare, quante
persone ci sono effettivamente, e soprattutto anche per stabilire
che, al di là di tutto e al di là del sacrosanto diritto
all'accoglienza, c'è anche una necessità: quella di parametrare il
numero delle persone in attesa di ottenere la qualifica di
rifugiati alla popolazione e alla superficie della Regione che li
ospita. Questo semplicemente per una questione di equità, perché
anche se sono numeri che possono sembrare minimi, dell'ordine dello
zero e qualcosa, vediamo comunque che la Valle d'Aosta a livello di
assegnazione ha una quota superiore a quella delle altre
Regioni.
La stessa questione è certamente per l'Hub di Saint-Pierre, per
quello che era stato inizialmente previsto. È vero che il tribunale
di Torino adesso ha dato ragione alla Valle d'Aosta, ma non
dobbiamo dimenticarci che la questione dei migranti non si
risolverà né il prossimo anno, né in quello successivo, avremo un
fenomeno che durerà dai 15 ai 20 anni. Era quindi anche importante
sapere - e mi sembra che adesso l'abbiamo saputo - che l'eventuale
apertura di questo centro in Valle d'Aosta, che sarebbe una specie
di centro di verifica con una funzione diversa rispetto al servizio
che viene poi dato dalle cooperative che accolgono i migranti,
comporta che arriveranno eventualmente tutte queste persone in più
rispetto ai migranti già assegnati. Questo semplicemente per una
questione di chiarezza.
Ci sarà successivamente un'interpellanza in cui saranno
affrontati altri aspetti che riguardano l'accoglienza dei migranti,
sempre nell'ottica di cercare di capire quali sono le intenzioni,
dato che assistiamo ancora, a livello di Governo nazionale, ad un
pasticcio in cui non si riesce a capire quali sono le quote, non si
sa quante persone inizieranno ad arrivare anche dall'Adriatico,
oltre a quelle che sbarcano in Sicilia e in altri posti. È quindi
una situazione che deve essere attentamente monitorata, in cui
penso che qualsiasi Regione non possa assumere solo un ruolo di
soggetto passivo della serie "ti sbologno i poveretti che
arrivano", ma ci deve essere una sorta di programmazione; dobbiamo
poi sapere anche quali sono i costi e quali sono gli effetti a
livello regionale di questo fenomeno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK