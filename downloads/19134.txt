Consiglio Regionale della Valle d'Aosta - Oggetto del Consiglio n. 2273 del 14 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2273 del 14 novembre 2001 - Resoconto
OGGETTO N. 2273/XI Notizie sul volume del traffico
ferroviario nella tratta Aosta-Chivasso. (Interrogazione)
Interrogazione Appreso che alla stazione ferroviaria di
Donnas, come in altre stazioni del Canavese, si sta procedendo allo
smantellamento delle apparecchiature che comandano gli scambi dei
binari;
Considerato che ciò, se fosse vero, significherebbe:
- l’impossibilità di far transitare
contemporaneamente in tale stazione due mezzi ferroviari che
marciano in direzione opposta;
- la conseguente diminuzione di punti di incrocio e di scambio
lungo la tratta ferroviaria Chivasso-Aosta;
- un obiettivo ostacolo non solo ad un futuro incremento, ma
anche al mantenimento, dell’attuale volume del
traffico ferroviario su tale tratta;
la sottoscritta Consigliera regionale
Interroga
l’Assessore competente per sapere:
1) se è vera la notizia di cui in premessa;
2) se è d’accordo su tale operazione, che
comporterà nei fatti il rallentamento del traffico ferroviario
sulla tratta Aosta-Chivasso;
3) quali azioni ha intrapreso o intraprenderà per impedire che
diminuiscano sulla tratta ferroviaria della nostra Regione punti di
incrocio dei mezzi ferroviari.
F.to: Squarzino Secondina
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
In merito all'interrogazione presentata dalla
Consigliera Squarzino possiamo rispondere che è vera la notizia in
premessa in quanto il provvedimento di trasformazione della
stazione di Donnas e di altre due stazioni del Canavese è stato
adottato appunto dalla struttura RFI (Rete ferroviaria italiana
S.p.A.) in ottemperanza alle disposizioni impartite dalla direzione
centrale al fine di uniformare il passo di distanziamento treni
sulle reti sia commerciali che secondarie. Il provvedimento,
denominato "rete snella", porta il distanziamento a 6 chilometri
fra Pont-Saint-Martin e Hône-Bard e a pari distanza nelle altre
località, comunque, per un più preciso esame della problematica che
è puramente specifica e tecnica, potrò fornire
all’interrogante copia della nota che abbiamo
acquisito presso la RFI.
Sul secondo quesito:
"se è d’accordo su tale
operazione, che comporterà nei fatti il rallentamento del traffico
ferroviario sulla tratta Aosta-Chivasso"
, vogliamo premettere
che il principio di competenza, regolatore dei rapporti fra Regione
e gestione, è applicabile in analogia anche ai rapporti tra
Amministrazione regionale e proprietaria dell'infrastruttura RFI.
Nel merito, avendo appreso di questa operazione recentemente -
quando penso l’abbia saputo la Consigliera che ha
fatto l’interrogazione -, non siamo ancora in grado
di esprimere accordo o disaccordo sulla decisione stessa, senza che
avvenga un confronto e una valutazione tecnica che cercheremo di
fare al più presto. Inoltre la RFI, in merito ai presunti ritardi
del traffico sulla tratta Aosta-Chivasso, che forse è
l’argomento che più preoccupa
l’interrogante, sostiene nella sua nota di riscontro
che, data l'esiguità della distanza fra le stazioni, può
sicuramente essere garantito l’attuale volume di
traffico sulla tratta e, previo adattamenti
all’orario di servizi dettati dalla nuova situazione
infrastrutturale, possa essere previsto anche un ulteriore, seppure
lieve, incremento nel futuro quindi, secondo la RFI, non solo non
ci sarà il rallentamento del traffico ma, in base a questa
iniziativa, ci potrebbe essere addirittura un lieve aumento.
Quanto alle azioni che vogliamo intraprendere, questa
Amministrazione, come l’interrogante sa, da sempre
si è adoperata, e si sta adoperando, per aumentare, qualora le
condizioni lo consentano, i punti di incrocio sulle tratte
ferroviarie valdostane agevolando così il flusso dei treni,
migliorando l’esercizio e conseguentemente il
servizio per l'utenza. Questa azione è portata avanti dalla Regione
attraverso apposite iniziative e incontri di valutazione tecnica
con le società del gruppo Ferrovie dello Stato e si è anche
concretizzata con un intervento delle stesse per la modifica degli
impianti attualmente in fase di realizzazione per
l’ingresso contemporaneo dei treni incrocianti nelle
stazioni di Verrès, Châtillon e Pont-Saint-Martin.
Président
La parole à la Conseillère Squarzino
Secondina.
Squarzino (PVA-cU)
La quale non è affatto soddisfatta
della risposta dell’Assessore. Assessore, mi scusi,
ma mi sembra che qui parliamo lingue diverse. Lei conclude il suo
intervento dicendo che i punti in cui avverrà lo scambio dei treni
sono Verrès, Châtillon, Pont-Saint-Martin e poi Aosta,
naturalmente, cioè le stazioni che sono attualmente presenziate,
mentre tutte le altre stazioni, Hône-Bard compresa, non sono
presenziate. E lei inizia il suo intervento dicendomi che ha avuto
dalla rete ferroviaria italiana l’informazione
secondo la quale è vero che tolgono lo scambio a Donnas, ma che è
loro intenzione poi potenziare altre zone come Hône-Bard.
Allora qui c’è qualcosa che non funziona,
Assessore, cioè se è vero che si vogliono potenziare anche le
piccole stazioni - questo lei lo ha detto all’inizio
però lo ha smentito alla fine del suo intervento - allora si
dovrebbero rimettere altri scambi e non togliere quelli già
esistenti? Assessore, invece qui si mantengono gli scambi nelle
quattro stazioni importanti del fondovalle e si tolgono nelle altre
stazioni dove era ancora possibile che avvenisse l'incrocio. Ora
lei mi spieghi come è possibile mantenere e aumentare il volume del
passaggio dei treni togliendo i punti di scambio se uno dei
problemi grossi che abbiamo è proprio la difficoltà di avere degli
scambi fra i treni che viaggiano in direzione diversa e che si
incrociano. Se adesso togliamo anche questi? io sarei curiosa di
vedere il documento scritto che le hanno inviato, se lei me lo dà,
lo analizzerò con attenzione e poi su questa questione tornerò
eventualmente ancora.
Ma qui c’è anche, secondo me, un atteggiamento
politico di debolezza estrema e di disinteresse. Lei mi ha detto:
"Quando abbiamo saputo anche noi di questo fatto abbiamo chiesto
informazioni" e mi ha annunciato che prima o poi ci sarà un
incontro in cui si valuterà se questa operazione accelera o
diminuisce il traffico ferroviario.
Ma io credo che anche un bambino, quando gioca al trenino
elettrico, sa benissimo che, togliendo punti di scambio, viene
diminuita la possibilità di passaggi dei treni e
l’Assessore ha bisogno di un incontro con i
responsabili delle ferrovie per valutare questo? Assessore, credevo
che lei fosse più intelligente nel "leggere" le situazioni.
Questo significa che non c’è né interesse né
volontà politica di lavorare perché questa tratta funzioni. E poi
proprio stamattina abbiamo sentito del successo estremo, e ne sono
contenta, dell’incontro di ieri a Roma con il
Ministro Lunardi per quanto riguarda le assicurazioni sul
mantenimento e potenziamento dell'Aosta-Chivasso. Allora lei,
mentre ci sono queste affermazioni di potenziamento della ferrovia,
contemporaneamente accetta, subisce e non fa nulla di fronte ai
fatti concreti che dimostrano che la si sta smantellando poco per
volta. Sono veramente esterrefatta, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK