Consiglio Regionale della Valle d'Aosta - Oggetto del Consiglio n. 171 del 31 luglio 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 171 del 31 luglio 1970 - Resoconto
OGGETTO N. 171/70 - Rinnovo, con modificazioni, della
convenzione tra la Regione e l'Aero Club Valle d'Aosta per la
gestione dell'Aeroporto regionale di Aosta.
Milanesio
(P.S.I.)
- Si tratta, dopo tutte le
diatribe che ci sono state tra Aosta e l'Aero Club, di adottare una
decisione definitiva sulla gestione dell'Aeroporto di Aosta. La
proposta della Giunta regionale è molto semplice ed è anche la più
opportuna, a mio avviso la più ragionata. Si tratta, cioè, di
rinnovare, per tre anni, a far data dal 1°.1.1970 al 31.12.1973, la
gestione all'Aero Club, con alcune modificazioni nella convenzione,
modificazioni che tendono a calcolare sempre più l'Amministrazione
regionale sia per il buon funzionamento della infrastruttura sia
per poter dirimere controversie o divergenze che avessero a sorgere
qualora agisse sull'Aeroporto regionale un'eventuale Società
privata di trasporto aereo.
La convenzione si articola in esattamente 18 punti; è stata
modificata nel punto 5, verso la fine, dove, ad un certo punto, si
introduce il nuovo concetto e cioè il diritto di voto - ecco qui
c'è un errore materiale nella deliberazione a pagina 3 laddove si
dice: "La gestione amministrativa e dei relativi documenti
contabili. Il rappresentante della Regione in seno al Consiglio
Direttivo dell'Aero Club potrà esercitare diritto di voto per
quanto riguarda gli atti...", invece, è "diritto di veto" punto n.
5 a pagina 3 in alto - "il diritto di veto", che potesse esercitare
il diritto di voto questo era ovvio, è il diritto di veto che può e
deve esercitare in quanto il finanziamento dell'Amministrazione
regionale all'attività e alla gestione dell'Aeri Club è
cospicuo.
Questa è una modificazione introdotta non solo nel presente
allegato, che era sbagliato, ma è modificazione introdotta rispetto
alla precedente convenzione.
Un altro punto modificato è il punto 15. L'Amministrazione
regionale potrà affidare ad una persona di sua fiducia l'incarico
di sovrintendere o coordinare le attività aeroportuali
rispondendone direttamente all'Amministrazione predetta. Resta
inteso che per attività aeroportuali si considerano, eccetera
eccetera la personale incaricata in questione funzionerà altresì da
tramite fra l'Amministrazione regionale e l'Aero Club per quanto
riguarda i lavori di manutenzione e migliorie dell'Aeroporto.
Si introduce una figura che potrà essere creata, potrà, ripeto,
perché, se non se ne verificherà l'esigenza, la necessità, non
saremo certo noi a volerla introdurre, questo soprattutto per
ovviare a eventuali inconvenienti che potrebbero verificarsi
qualora una Società di trasporti, quale poteva essere l'Aer-Aosta,
esercitasse attività di trasporto sull'Aeroporto, attività che noi
possiamo anche auspicare, però ha dato luogo a dei contrasti tra
l'Aero Club e l'Aer-Aosta per la supremazia, è una brutta parola
questa, per la supremazia sul campo di aviazione stesso.
Allora, proporrei una modifica che è sfuggita nella redazione
materiale di questa deliberazione al punto 12, pagina 4, laddove si
dice ultimo capoverso: "l'assunzione in servizio di personale da
parte dell'Aero Club della Valle d'Aosta è subordinata al nulla
osta dell'Amministrazione regionale", io aggiungerei "l'assunzione
in servizio ed il licenziamento", ecco, il licenziamento che è
logico che, se c'è il nulla osta per l'assunzione in servizio,
proponiamo anche il licenziamento di questo personale.
Non ho molto altro da aggiungere per quanto riguarda il rinnovo
di questa convenzione. Ci sono dei grossi problemi che riguardano
il funzionamento dell'Aeroporto collegati anche all'opportunità di
gestire una stazione meteorologica, problemi che investono costi
dell'ordine di diversi milioni, sono tutte cose che sono allo
studio e che verranno prossimamente portate, così per un esame,
prima alla Giunta e poi alla Commissione Turismo, problemi di cui
però non credo che sia il caso di dare oggi il resoconto al
Consiglio, trattandosi di questioni ancora in discussione.
La proposta di rinnovo di questa convenzione con l'Aero Club
penso che sia accolta favorevolmente negli ambienti aeronautici
della Valle d'Aosta, tenuto conto anche che le polemiche tra l'ex
Aer-Aosta, perché adesso è diventata Ali-Alpi, e l'Aero Club adesso
sono scemate anche perché così si è sospesa l'attività
dell'Ali-Alpi e l'Ali-Alpi sta facendo delle proposte di
collaborazione all'Aero Club e all'Amministrazione regionale.
Probabilmente, cambiando alcuni personaggi al vertice di questa
Società le intenzioni, cambiando alcuni personaggi al vertice,
esiste la possibilità di una collaborazione, che è la cosa che noi
abbiamo sempre auspicato e che fino ad oggi però non si è mai
realizzata.
Ramera (D.C.)
- Questo problema, venuto alla Commissione
del Turismo alcuni mesi fa, quando io la presiedevo, si era visto
che praticamente esisteva un contrasto tra l'Aero Club e la Società
Aer-Aosta per la gestione e la responsabilità di questo Aeroporto,
tant'è vero che, ad un certo momento, pur ognuno di noi avendo le
proprie simpatie, io non ho paura di nasconderle, avevo più
simpatia per l'Aero Club, per esempio, però avevamo stabilito che,
per una coabitazione di entrambi questi enti, perché uno svolge
un'attività esclusivamente e, diciamo, di propaganda aviatoria e
non può svolgere alcuna attività commerciale e, l'altra, invece,
che doveva svolgere un'attività commerciale, avevamo deciso che la
Regione assumesse praticamente, attraverso un proprio
rappresentante, la gestione diretta o la responsabilità diretta di
condurre questo aeroporto, perché altrimenti si sta verificando
anche in questo caso quello che si verifica in altri settori e,
precisamente, che, per la fazione di 20-30 persone, noi costruiamo
un Aeroporto e lo mettiamo a disposizione di queste persone, per
cui ancora una volta, ma insomma, il mio pallino era la Mercedes
Pagodina, e non riesco a trovare il sistema, dato che dico, non
riesco a trovare il sistema di usufruire di benefici dalla Regione,
perché qui ognuno che ha un pallino viene da mucca Carolina e
soddisfa i propri pallini.
Ora il campo di aviazione di Aosta deve avere degli altri scopi,
oltre a quello di preparare dei giovani o di soddisfare la loro
passione aeronautica, deve anche, ad un certo momento, preoccuparsi
di servire come linea, almeno come base, per un'eventuale linea
aerea di collegamento con altri centri. Ora la concezione, almeno
qui non mi sembra molto chiara sotto questo aspetto, noi diamo
nuovamente in concessione l'Aeroporto all'Aero Club, però questa
possibilità che un'eventuale Società commerciale, di qualunque
denominazione, io non sto qui a fare difese d'ufficio per nessuno,
perché nessuno ha bisogno delle mie difese, come può venire in
questo campo senza creare nuovamente dei dissidi che sono esistiti
fino adesso? Questa è la mia domanda.
Secondo. Dato che si è parlato di questa Ali-Alpe, io già una
volta avevo sollevato il problema, come mai l'Ali-Alpi usufruisce
di aerei, acquistati dalla Regione, e svolge la sua attività in
altra Regione? o questi aerei ritornano alla base, e allora tutto
bene, ma che questa Società commerciale debba praticamente servirsi
di aerei di proprietà della Regione e svolga la sua attività in
quei di Asiago, non so dove, se dalle parti del Veneto, mi sembra
assolutamente fuori posto. Quindi desidererei avere qualche
chiarimento in proposito perché questa persona che è prevista al
punto che l'Assessore Milanesio, al punto 15, non è ben
specificato, almeno quando l'avevamo discusso in Commissione doveva
essere un Direttore, praticamente con tutte le responsabilità che
permettesse la coabitazione dell'Aero Club che ha diritto per legge
di essere presente in tutti gli aeroporti d'Italia e, nello stesso
tempo, di favorire l'eventuale coabitazione con una Società
commerciale. Che fine hanno fatto gli aerei dati all'Ali-Alpi?
Manganoni
(P.C.I.)
- Io vorrei porre alcune
domande all'Assessore interessato pregandolo cortesemente di
prenderne nota e di rispondermi.
Innanzitutto quanto abbiamo speso sino ad oggi per la
costruzione, gli impianti e le installazioni dell'aeroporto?
Primo.
Secondo. Per tutti gli anni passati, cosa abbiamo speso
annualmente per la manutenzione ordinaria, manutenzione
straordinaria, gestione? In secondo luogo, quanti aerei
annualmente, naturalmente negli anni passati, hanno atterrato al
campo di aviazione? Non i nostri ma quelli che venivano da fuori.
In secondo luogo, si era parlato, mi pare l'anno scorso e i
giornali avevano dedicato articoli con titoli a molte colonne, sui
famosi voli charters, mi pare così si chiamavano, che dovevano
essere creati fra, se non vado errato, Milano-Aosta, Genova-Aosta,
i quali voli avrebbero dovuto portare i turisti a frotte da Genova
e da Milano ad Aosta per cui, forse, gli alberghi non sarebbero più
bastati per ospitare tutti questi clienti, tutti questi turisti no?
Ed ora io vorrei sapere: questi voli charters che fine hanno fatto?
Quanti voli hanno attuato, quanti clienti, diciamo, sono arrivati
all'aeroporto di Aosta attraverso questi voli charters?
In terzo luogo, quanti dipendenti oggi ha il campo di aviazione,
tecnici, amministrativi o che so io, tutto l'insieme.
Ora, a me risulta - e vorrei sempre che l'Assessore me lo
confermi o me lo smentisca se io sbaglio - che gli altri aeroporti
in Italia, del tipo di quello di Aosta, che in genere sono di
proprietà di enti pubblici, a me risulterebbe che questi aeroporti
vengono dati in gestione a degli Aero Club, a delle associazioni,
insomma, chiamiamoli come vogliamo, senza però che l'ente pubblico
cacci fuori una lira. Non solo, ma questi Aero Club o Società che
affittano questi campi di aviazione con tutte le attrezzature con
gli enti pubblici versano anche un affitto, magari simbolico, non
so di 100 lire o di 1000 lire, non importa, ma magari simbolico
agli enti pubblici. Ma la sostanza qual è? Che gli enti pubblici
non cacciano fuori un soldo per tutte le spese di gestione,
eccetera. Ora pregherei di rispondermi a queste domande.
Poi voglio fare alcune altre considerazioni. L'Assessore ha
parlato di ambienti aeronautici di Aosta. Io vorrei, siccome sono
molto ignorante in materia, sapere un po' che cosa si intende per
ambienti aeronautici, se si tratta di quella qualche dozzina di
figli di papà che vanno a spassarsela a spese della Regione, cioè a
spese di pantalone, se gli ambienti sono questi o se gli ambienti
sono altri.
In secondo luogo, sarebbe bene che mi risponda anche, quel
famoso giornale che era stato creato e poi penso che una Giunta,
con molto buon senso, ha detto noi siamo stanchi di cacciare fuori
dei milioni, oltre i milioni che cacciamo fuori per finanziare
questo aero Club, questo campo di aviazione, di cacciare fuori dei
milioni per pagare questo giornale che poi noi ci chiediamo chi lo
legge. Ora vorrei sapere se poi dopo è stato ripristinato, è uscito
di nuovo questo giornale, naturalmente coi fondi della Regione,
perché chi paga è sempre la Regione no? A parte poi il fatto che,
se poi si chiede non so due o tre milioni per fare qualche opera
urgente e indispensabile e necessaria per la popolazione, allora
non si trovano, non nelle pieghe del bilancio ma si trovano qui.
Allora vorrei sapere un po' la fine di questo giornale e quanto
grava, per quanto grava questo giornale sul bilancio della Regione,
se c'è ancora o se non c'è più. So che circa un anno fa un numero
mi era pervenuto, mi pare, mi era pervenuto così un numero nella
buca delle lettere. Perché vedete, qui, io non voglio commentare
tutto il resto, voglio solo esprimere un parere sull'articolo 6.
L'art. 6 di fatto cosa dice? Di fatto dice: voi Aero-Club
amministrate, spendete eccetera poi mandate la nota alla Regione e
la Regione paga. In parole molto semplici, l'articolo 6 vuol dire
questo. È vero che dice che "previo controllo del conto
consuntivo", a parte il fatto che secondo me bisognerebbe
controllare anche il conto preventivo e non solo quello consuntivo,
ma noi sappiamo cosa significa controllare il conto consuntivo,
vuol dire fare le somme se 3+9+7+18+47 fanno 190. Ora io penso che
anche quelli dell'Aero Club sappiano fare delle somme perché penso
che una macchina calcolatrice l'abbiano anche loro e non mandino a
noi dei bilanci preventivi nei quali la somma delle spese e la
somma delle entrate è sbagliata perché io penso che, se noi
prendiamo un qualsiasi alunno che frequenta le elementari, sa fare
queste somme. Quindi tutto il controllo nostro praticamente si
risolverebbe a quello per vedere se le somme sono giuste, il
controllo del bilancio consuntivo, ma il bilancio consultivo vuol
dire spese già effettuate e, se non le paga la Regione, chi le paga
queste spese? I cosiddetti ambienti aeronautici? I cosiddetti
ambienti aeronautici naturalmente fanno bene di spassarsela, di
divertirsi con tutti questi voli, con tutti questi aerei della
Regione, ma certamente non cacciano fuori un soldo di tasca loro
quando è la Regione che li caccia fuori, che le paga.
Ma io dicevo di più, io penso che almeno, come minimo, a questa
relazione avrebbe dovuto essere allegato il bilancio preventivo per
il 1970, perché noi per il 1970, a parte tutto il passato, cosa
prevediamo di spendere noi per il 1970? In base all'articolo 6,
siamo ormai a metà. Ora, l'hanno preparato questi Signori dell'Aero
Club il bilancio preventivo dell'anno 1970? L'ha esaminato la
Giunta? Cosa ne pensa di questo bilancio preventivo del 1970? I
Consiglieri regionali, che devono approvare questa legge che vuol
dire cacciare fuori decine e decine di milioni, la realtà di questa
nuova convenzione, vuol dire cacciare fuori decine e decine di
milioni come si è fatto per il passato, hanno almeno il diritto i
Consiglieri di conoscere per il 1970 quante decine di milioni
cacceranno via e come vanno spesi? Di questo potrebbero essere
informati allegando il bilancio preventivo che qui non c'è.
Comunque io mi riservo poi di intervenire dopo la risposta
dell'Assessore e aspetto che l'Assessore voglia precisare. È
chiaro, sia molto chiaro; non è che io qui intenda mettere sotto
accusa l'attuale Assessore al turismo o la Giunta, perché questo è
ormai un costume che va avanti da anni, quindi Milanesio non voglio
processarti, sia molto chiaro no, perché qui sarebbe tempo che il
Consiglio prenda una decisione radicale su questi problemi. Io
capisco benissimo le posizioni dell'Assessore quando si trova, non
che io lo giustifichi, ho detto lo capisco. Comunque io aspetto le
risposte a queste domande che ho posto e che penso che l'Assessore
cortesemente vorrà darmele.
Pollicini (D.P.)
- Vorrei fare delle domande
all'Assessore in ordine a questo problema.
Innanzitutto è noto che ad Aosta per anni c'è stata una
polemica, direi abbastanza vivace, tra l'Aero Club e l'Aer-Aosta,
attualmente Ali-Alpi, cambi di presidenze, salti da una
organizzazione all'altra. Evidentemente non è che Aosta, così
piccola quale è, abbia bisogno di due enti aeronautici come in
effetti si trova ad avere, due enti aeronautici che tutto sommato
penso che abbiano più lavorato per eludersi a vicenda più che
creare una vera impostazione dei voli alpini in Valle d'Aosta.
E direi che hanno lavorato senza esclusione di colpi, gli uni
appoggiandosi da una parte, gli altri, appoggiandosi dall'altra. Da
una parte, chiamiamoli così, i dilettanti dell'Aero Club,
dall'altra, i professionisti dell'Aer-Aosta, professionisti
dell'Aer-Aosta, che adesso mi pare si chiami Ali-Alpi, i quali
hanno acquistato degli aerei, si sono avvalsi dell'esperienza,
della collaborazione di un pilota di valore direi, uno dei due
piloti in Italia che hanno il brevetto di atterraggio sui ghiacciai
e mi risulterebbe - e qui vorrei la risposta dell'Assessore - che
questa Aer-Aosta o Ali-Alpi che si chiami vi ha fatto delle offerte
di gestione alla Regione, gestione dell'Aeroporto, a costi
inferiori del costo della gestione che attualmente viene a gravare
sulla Regione in virtù della gestione dell'Aero-Club.
Ora io ritengo che sia opportuno proprio che l'Assessorato, in
quanto è quello che in fondo paga le spese, approfondisca il
problema appunto per vedere se è possibile trovare un modus vivendi
tra queste poche forze aeronautiche, direi quasi nulle, forse
aeronautiche che sono ad Aosta per evitare che una soluzione
escluda l'altra, per evitare che si abbiano due enti e per evitare
anche - e mi pare che qui il discorso è serio, io non sono certo il
difensore dell'Ali-Alpi, perché penso che l'Ali-Alpi abbia una sua
visione dei problemi aeronautici nettamente diversa da quella che
può avere uno come me che in fondo vede gli aerei dal basso - però
ritengo che sia importante, in una Regione come la nostra, in mezzo
alle Alpi, di avere un efficiente, chiamiamolo così, servizio
aeronautico perché non so se una gestione lasciata in mano
totalmente - senza offesa - ai dilettanti dell'aeronautica possa
portare quegli sviluppi che, con la collaborazione invece di
professionisti, potrebbe portare in effetti qualcosa di meglio.
Per cui le funzioni dell'Aeroporto, io vi confesso, non le ho
ancora capite, sì, è un grande spiazzo piano dove si può atterrare,
però non è che vediamo una vera e propria attività aerea. Sì,
vediamo i corsi degli alianti, vediamo qualche piccolo aereo che fa
il giro turistico sulla città, però una vera e propria attività
aerea, specialmente l'attività dei ghiacciai, mi pare che ad Aosta
non si veda. Non solo, ma risulterebbe che questa lotta, che dura
da due o tre anni, alla fine ci sia stato il vincitore e il vinto,
per cui il vinto dice va beh, porto via i miei aerei, me ne vado da
un'altra parte ecco.
Vorremmo sapere un po' qualcosa di questa polemica che sta
girando in città e che evidentemente noi non ne conosciamo i
sottofondi e che penso che l'Assessore, proprio perché ne è
interessato e che avrà avuto questi contatti, ci possa dare alcuni
chiarimenti tali da poterci togliere il dubbio che qui si vada a
fare una soluzione a metà e quindi delle soluzioni a metà ci si
trova poi a dovercene pentire di averle scelte.
Milanesio
(P.S.I.)
- Questa è anche l'occasione
per poter finalmente fare giustizia di tutto quello che è stato
scritto e detto sull'Aeroporto, sull'Aer-Aosta, sull'Aero-Club e
detto in modo molto superficiale, in modo inesatto, il più delle
volte, perché evidentemente esisteva un antagonismo spietato fra
questi due organismi, un antagonismo direi anche ingiustificato
perché, tra l'altro, i compiti istituzionali dell'Aero Club sono di
un tipo e cioè sono di carattere sportivo e promozionale e i
compiti di una società di trasporti sono di tipo commerciale.
E quindi, tanto per incominciare, devo dire che le diatribe che
ci sono state sono ingiustificate sul piano pratico, erano
giustificate solo dal temperamento di alcuni personaggi che
evidentemente dirigevano o l'uno o l'altro organismo. Io però
voglio partire da più lontano e voglio fare una domanda al
Consiglio e cioè è questa: abbiamo fatto un campo di aviazione in
Aosta, cioè per la Valle d'Aosta, che ha delle caratteristiche che
superano il campo di aviazione privato, cioè dove, ad un certo
punto, possono atterrare e partire solo aerei privati senza,
diciamo così, torre di controllo, senza assistenza tecnica, non
possono atterrare aerei di linea. Ora abbiamo superato l'idea del
campo di aviazione privato, cioè il classico campo di Aero Club,
per arrivare ad un campo di aviazione che può essere attrezzato
come lo è oggi per il traffico chiamiamolo così internazionale,
anche se questa parola è una grossa parola e può far pensare che
sull'Aeroporto di Aosta atterrino in continuazione grossi aerei e
jets da tutte le parti del mondo, così non è certamente, tenuto
conto della natura anche orografica della Valle e quindi delle
possibilità che ci sono di sviluppare il volo in Valle d'Aosta.
Ora, dicevo, la Regione ha fatto una scelta, scelta che ha
determinato dei costi, ha creato quest'attrezzatura, ora si pone il
problema evidentemente di utilizzare quest'attrezzatura. Io non
dico che sia stata una scelta sbagliata quella di creare un
aeroporto anzi, a mio avviso, era necessario creare un Aeroporto,
però oggi bisogna trarre le conseguenze e le conclusioni di questa
scelta, per cui noi dobbiamo dire creato l'aeroporto ora dobbiamo
preoccuparci di sviluppare l'attività del volo sia intesa in senso
sportivo e ricreativo, sia intesa in senso commerciale. L'Aero Club
ha il compito di sviluppare l'attività del volo sul piano sportivo
e agonistico punto e basta e promozionale nel senso dei voli di
propaganda. Una società privata, o comunque una società di
trasporto, invece, ha come ragione sociale quella di effettuare il
trasporto a mezzo aereo. Cosa è successo fino ad oggi? Fino ad oggi
è successo che l'Aero Club, praticamente, ha svolto la funzione
sportiva e ha svolto in misura minima, anche perché lo Statuto non
glielo consente, è giusto che non glielo consenta, ha svolto anche
in misura minima l'attività di trasporto aereo intesa come
trasporto aereo di persone per voli turistici sulla città o cose
del genere.
Successivamente, per iniziativa di alcuni piloti, tra cui il più
illustre è certamente e che fu il fondatore dell'Aer-Aosta, il
compianto On.le Gex, si costituì una società privata di trasporto
aereo in montagna e si denominò Aer-Aosta. Ebbene questa società ha
attraversato diverse e numerose traversie e non è ancora giunta
oggi, pur avendo cambiato etichetta, non è ancora giunta oggi a
poter esercitare in piena regola il trasporto in montagna. Perché
non ha ancora i documenti che il Ministero deve rilasciare in
questi casi per effettuare il trasporto passeggeri con tutte le
caratteristiche e con tutte le prerogative che una società di
questo tipo deve avere.
Questo per sgombrare il terreno dall'equivoco.
Ora questa Aer-Aosta ha iniziato così un certo tipo di lavoro,
ma sempre a livello direi non professionale o professionistico, a
livello così di buona volontà, a livello ufficioso quasi, e
purtroppo l'Aer-Aosta ha dovuto subire la prima grossa batosta con
la caduta dell'aero guidato dall'On.le Gex, quell'aereo era della
società Aer-Aosta, e l'Aer-Aosta stava per finire con la morte
dell'On.le Gex, che era l'animatore principale. Quando poi
intervennero altre persone che cercarono di guidare questa Società
e di darle delle prospettive, l'Aer-Aosta, a questo punto, venne
praticamente diretta e animata da Cesare Balbis, che è il nostro
miglior pilota indubbiamente, e molto ha influito sulle vicende che
sono appena trascorse sulla personalità e provenienza di Cesare
Balbis, perché Balbis proveniva dall'Aero Club quando era in rotta
con l'Aer-Aosta, quando divenne dirigente dell'Aer-Aosta era in
rotta con l'Aero Club. Quindi io lo dico chiaramente perché queste
cose bisogna dirle, è inutile che ce le nascondiamo se no il
Consiglio non saprà mai cosa c'è dietro e che cosa succede.
Evidentemente gli interessi dell'Aer-Aosta collimavano, fino a
un certo punto, con quelli dell'Aero club. L'Aer-Aosta chiede alla
Regione di poter usufruire in gestione dei suoi velivoli e qui
rispondo anche a Ramera. Questa gestione di alcuni velivoli venne
concessa, gestione relativamente al numero di ore che facevano con
un contratto regolare, per cui l'Aer-Aosta pagava alla Regione
queste prestazioni e, sotto questo profilo, non vi è nulla di
irregolare. Questi aerei, dati in gestione, potevano servire
all'Aer-Aosta per ottenere la licenza perché occorre avere un certo
numero di aerei per arrivare alla licenza, cioè occorre un parco di
aeromobili. Ora, malgrado tutto questo, la licenza di trasporto
aereo non è ancora arrivata adesso.
Comunque dicevo che l'Aer-Aosta, ad un certo punto, si è trovata
ad operare in una situazione molto difficile, abbastanza ostile e
con dei propositi e delle ambizioni che andavano molto al di là di
quella che è la realtà della situazione, del trasporto aereo sia in
Italia che in Valle d'Aosta. Si è proposta, per esempio di fare dei
voli di linea, e questo è stato il più grosso errore a mio avviso,
perché i voli di linea tra Aosta e Genova, tra Aosta e Milano, ma
scusatemi, si fa prima andare con l'autostrada. Quindi è chiaro che
un'iniziativa di questo tipo era destinata al fallimento - io, per
quello che mi riguarda, l'ho detto, perché sono stato anch'io per
un periodo Presidente dell'Aer-Aosta. Io, per quanto riguarda
questo tipo di attività, mi sono sempre dissociato e non ho
condiviso questo tipo di politica e mi sono dimesso, tra parentesi,
anche per queste cose perché non vedevo nessuno sviluppo del volo
fatto in quei termini. L'unico sviluppo possibile, a mio avviso,
rimane quello del volo taxi e comunque non tra Milano ed Aosta o
Torino e Aosta o tra Genova e Aosta, ma piuttosto di quel volo tra
Torino e l'altiporto di La Thuile, l'altiporto di Cervinia,
l'altiporto - lasciamo perdere Chamois - perché l'altiporto di
Chamois è stato un altro errore così di impostazione, in quanto si
è fatto un altiporto perché c'erano dei terreni disponibili e
perché si è trovato qualche amministratore che aveva voglia di
ottenere lustro e prestigio da attività nuove, tecnologicamente
avanzate, quali potevano essere quelle del volo. Però, diciamolo
pure, come scelta è stata sbagliatissima perché occorrerebbe una
certa capacità ricettiva a Chamois, occorrerebbero dei collegamenti
che non ci sono, caso mai, se si fosse fatta una scelta diversa,
magari un altiporto a Cervinia, al Breuil, oppure di fare un
altiporto a Courmayeur, il discorso si sarebbe posto in termini
diversi, anche lì c'è stato un errore della Società e un errore
psicologico, perché i giornali hanno, la stampa, in genere, la
televisione, la radio, i mezzi di comunicazione, hanno giustamente
sottolineato l'importanza di quest'iniziativa che si proponeva
assolutamente nuova per l'Italia però poi, quando si guardano i
risultati pratici di quest'attività, noi dobbiamo dire che i
risultati sono uguali a zero o poco più.
Questo non significa però che non sia possibile, che non sia
opportuno sviluppare il volo in montagna, che non sia opportuno
fare degli altiporti. Noi abbiamo l'esempio della vicina Francia e
della Svizzera dove altiporti ve ne sono a bizzeffe e funzionano
tutti quanti e vi è un trasporto di merci e di passeggeri
altissimo, io parlo di Courchevel, di Méribel, ma perché? Perché,
innanzitutto, c'è un retroterra che è rappresentato dall'aeroporto
di Ginevra, dove atterrano i famosi voli charters dagli Stati Uniti
con sciatori in genere e da Ginevra, con dei
twin otter
capaci di 35-40 passeggeri possono atterrare sugli altiporti, con
piloti abilitati a questo, e vengono trasferiti sui campi di neve
direttamente. Questa è la possibilità di sviluppo che esiste per
questo tipo di attività; pensare di fare delle linee è
semplicemente suicida, io lo affermo per quel poco di esperienza
che ho avuto come ex Presidente dell'Aer-Aosta e per quel poco di
esperienza che posso avere in questo momento come Assessore al
Turismo.
Quindi, a mio avviso, l'errore della Società è stato quello di
buttarsi sui voli di linea, che poi, tra parentesi, non poteva fare
perché la verità è che quei voli di linea non ne sono stati fatti
dall'Aer-Aosta cioè tutto quello che noi abbiamo letto sui giornali
è molto approssimativo, è impreciso, è inesatto. A contribuire alla
deformazione di questa realtà, sono stati però proprio i dirigenti
dell'Aer-Aosta i quali potevano avere interesse a fare del fumo per
far capire che dietro c'era dell'arrosto e invece di arrosto non ce
n'è e, in questo momento, l'Ali-Alpi ha chiuso, ha sospeso
l'attività per tre mesi, è un modo come un altro per dire che
probabilmente chiuderà, perché i passivi che ha registrato, come
era prevedibile, sono elevati, con il quale ha rischiato del denaro
proprio e evidentemente, prima di continuare a rischiarlo, vuole
vederci più chiaro e vuole avere delle prospettive.
Questo riguarda l'argomento Aer-Aosta.
Argomento Aero-Club. Anche all'Aero Club possiamo muovere degli
appunti, possiamo fare delle critiche. Io non me la sento di dire
che tutto quello che è stato fatto dall'Aero Club va bene,
assolutamente. Ci sono delle cose che devono essere viste, ci sono
delle cose che possono e debbono essere corrette, ecco perché nel
rinnovo della convenzione - perché noi qui proponiamo il rinnovo di
una convenzione che era già stata stipulata in questi termini anni
fa - nel rinnovo della convenzione noi proponiamo, per esempio, al
punto 5, come avevo detto prima, cioè "il diritto di veto per
quanto concerne gli atti deliberativi di spesa" da parte del
rappresentante della Regione - qui rispondo anche a Manganoni che
diceva: ma qui guardiamo i conti consuntivi, va bene, ma prima dei
conti consuntivi, prima dell'articolo 6, c'è l'articolo 5 e
all'articolo 5 - qui c'è un errore, l'ho già fatto correggere prima
- non è diritto di voto, perché col diritto di voto uno su quindici
quanti sono non contiamo niente, ma c'è il diritto di veto, che
cos'è il diritto di veto? Può sembrare una cosa autoritaria ma non
lo è perché la Regione, su un bilancio di circa 30 milioni
dell'Aero Club gliene dà 18, ne ha dati 18 nel 1968, ne ha dati 18
nel 1969, quindi mi pare che sia appena doveroso, per quanto
riguarda determinate impostazioni, che il rappresentante della
Regione possa esercitare un diritto di veto per quanto riguarda
questi atti deliberativi.
Ora non credo - e respingo il discorso che Manganoni, così, ha
lasciato trasparire - che l'Aero Club sia o possa diventare un
carrozzone, no, il personale, mi pare che ci siano dalle 4 alle 5
persone in tutto compreso la segretaria eccetera eccetera, no non è
un carrozzone sotto questo profilo, però si possono spendere meglio
questi denari; soprattutto bisogna far contribuire di più i
cosiddetti appassionati di questo sport perché non è giusto che
evidentemente è un numero esiguo, non sono certamente più di 20
persone ma non sono certamente più di 100 per quello che ne so io,
non è giusto che un numero esiguo di persone, ad un certo punto,
veda stanziata una somma cospicua per fare un'attività di club.
Altrove gli Aero Club hanno meno soldi che il nostro, però fanno lo
stesso la loro attività, forse la fanno su un campo di aviazione
più piccolo, con tappeto erboso, mancheranno tante attrezzature,
però la fanno lo stesso la loro attività, c'è più passione
forse.
Ora il discorso, a mio avviso, si pone in questi termini:
gestione dell'aeroporto da parte dell'Aero Club, controllo su
questa gestione per evitare spese inutili e superflue, e questo
riguarda l'attività sportiva del volo; il discorso del volo in
montagna, la Società Aer-Aosta, cioè la Società Ali-Alpi, così
vuole farci delle proposte per quanto riguarda la futura attività,
perché per il momento ha sospeso, ed è chiaro che riprenderà solo a
condizione che l'ente pubblico in qualche modo intervenga, perché
va da sé che quest'attività è un'attività passiva di per se stessa
o comunque che, nella migliore delle ipotesi, per un po' di tempo,
si prefigge di raggiungere degli equilibri di bilancio ma niente di
più. Noi non dobbiamo dimenticare che in Francia l'Aer-Alpe chiude
il bilancio con un minimo attivo ma è sostenuto però dagli
albergatori, dagli operatori economici, dalle aziende, dagli enti
pubblici della zona. Non possiamo pretendere che un'attività di
volo in montagna possa essere attiva, questo nel modo più
assoluto.
È chiaro che, se la Regione vorrà incoraggiare un tipo di
trasporto quale è quello aereo, dovrà sobbarcarsi in qualche modo
degli oneri. Evidentemente noi ci auguriamo, non solo la Regione ma
anche altri organismi, altri enti che potrebbero beneficiare, però
dobbiamo fin da adesso avere chiara la situazione. Un'attività di
trasporto aereo in montagna con i voli taxi evidentemente può
avvenire solo con grossi contributi o comunque cospicui contributi
da parte di enti pubblici e di organizzazioni economiche
interessate a questo tipo di attività, non può essere un'attività
autosufficiente e tanto meno un'attività economica, economicamente
valida.
Ora qui apro anche il discorso sulla richiesta fatta da
Pollicini, e cioè è vero che si erano impegnati a gestire a costi
inferiori l'aeroporto? No, non è vero, cioè noi diamo 18 milioni
all'Aero Club, nei 18 milioni ci sono le spese per la gestione e le
spese per il funzionamento dell'aeroporto e le spese di sostegno
dell'attività del sodalizio, c'è il contributo sportivo diciamo e
c'è il contributo in conto gestione.
Invece l'Aer-Aosta aveva fatto delle richieste che erano
superiori, cioè diceva: con 18 milioni noi vi gestiamo l'Aeroporto,
sì però noi dovevamo dare dei contributi all'Aero Club primo.
Secondo: c'erano altre proposte di gestione a cifre superiori, con
altre attrezzature che però, scusatemi, - io l'ho detto e lo ripeto
-, ma l'intenzione dell'Aer-Aosta era quella di farsi pagare le
spese fisse dalla Regione attraverso la gestione dell'aeroporto,
cioè, in poche parole, voleva nell'economia aziendale avere degli
introiti della Regione cospicui di oltre 20 milioni all'anno per
poter in questo modo pagare il personale fisso pur facendogli
svolgere questi compiti ma facendogliene svolgere anche altri che
erano di esclusiva pertinenza della Società e del trasporto aereo.
Ecco perché non abbiamo aderito a questo tipo di richiesta perché
non era chiara, non era cristallina. Insomma, ad un certo punto,
noi abbiamo preferito dire questo all'Aer-Aosta: avete bisogno di
un contributo? Noi riteniamo di poter aderire alle vostre
richieste, presentateci un piano economico, presentateci un
programma. Se la Regione approverà questo programma, approverà
questo piano economico, vi potremo dare anche un contributo ma non
ricorrete all'espediente di chiedere la gestione dell'aeroporto per
avere dei soldi, diciamo così, praticamente sotto banco.
Questo è stato il nostro atteggiamento e il nostro
comportamento. Ora, ripeto, abbiamo fatto dei conti l'altro giorno,
un'attività di trasporto aereo in Valle d'Aosta con un minimo di
500 ore di volo per quanto riguarda un Pilatus, un bimotore e un
aereo leggero tipo Piper, comporta un deficit annuo che va dai 12
ai 20 milioni, un deficit della Società, quindi questo è già una
prima quantità, una prima cifra, una prima indicazione, è un
discorso da approfondire che verrà fatto certamente prima nella
Commissione Turismo per vedere tutte queste cose però è già
un'indicazione che vi posso dare chiaramente.
Per far volare degli aerei in Valle d'Aosta, per farli atterrare
sugli altiporti la Società privata da sola non se la sente, i
deficit che registra questa Società sono di questa entità. Questo
non significa che si debba coprire la Regione però è chiaro che non
ci sarà nessun privato che sarà disposto a sostenere queste spese
per la gloria o per il prestigio personale che ne può derivare. In
genere noi sappiamo che si tratta di mecenati che mettono in piedi
queste piccole compagnie, del resto l'Aer-Alpi fallì anch'essa, e
c'era il Conte d'Acquarone che ne aveva di soldi e che ne ha messi
tanti, qualche miliardo certamente.
Ora evidentemente il discorso del trasporto aereo è un grosso
discorso perché in Francia lo si fa, lo si fa con profitto
indiretto, non con profitto dell'attività ma con profitto che si
riverbera sugli altri settori dell'economia. Quindi noi dovremo
studiare qualche cosa che, senza salassare il nostro bilancio,
possa consentire di sviluppare anche in Valle d'Aosta questo mezzo
di trasporto aereo.
Per quanto riguarda l'Aero Club, qui si tratta di consentire il
funzionamento dell'aeroporto. Oggi come oggi non c'è più nessuna
richiesta in alternativa. L'Ali-Alpe, come vi ho detto, ha sospeso
per tre mesi la sua attività, non gli interessa, in ultima analisi,
la gestione dell'aeroporto, caso mai interessa a poter fare
funzionare la Società e con contributi che possono e devono venire
eventualmente in altro modo. Però è un discorso che dovremo fare e
che dovremo aprire ma, oggi come oggi e vorrei sgombrare il terreno
dell'equivoco, non c'è più il contratto Aer-Aosta che adesso è
Aer-Alpi e Aero Club, questo contratto non c'è più, anche perché è
venuta a cadere la figura di uno dei principali protagonisti che,
essendo stato in un primo tempo protagonista dell'Aero Club e poi,
in un secondo tempo, protagonista dell'Aer-Aosta, evidentemente,
caduto questo personaggio, perché si è autoeliminato, cioè si è
tolto dall'agone diciamo, è chiaro che c'è un tentativo anche di
riavvicinamento tra l'Aero Club e l'Ali-Alpi.
Forse non ho certamente risposto a tutte le domande, Manganoni
me ne ha fatte tante e non ho qui dei dati concreti per potergli
rispondere subito, posso rispondergli in un secondo tempo, per
esempio, su quanti aerei sono atterrati, su quanti soldi abbiamo
speso dall'inizio ad oggi, io gli posso dire quanti soldi abbiamo
speso dal 1965 ad oggi, perché certe domande me le immaginavo ma
così dovremmo fare, rinvangare un pochettino, sono in grado di
darglieli ma non così su due piedi, questo deve essere chiaro,
posso dire i contributi che sono stati dati per la gestione
dell'aeroporto: nel 1965, 1966 e 1967 sono stati dati 15 milioni
per ciascun anno, ma nel 1968 e 1969 tale contributo è stato
portato a 18 milioni; poi vi sono altre spese fatte a partire dal
1965 che riguardano impianti, riguardano attrezzature e velivoli
per il campo regionale di aviazione e che sono qui elencate. Le
altre spese che sono state fatte prima io non le conosco però posso
benissimo reperirle.
Dunque, Ramera ha detto, dice: ma l'Ali-Alpe svolge attività
fuori da Aosta; è vero, svolgeva quest'attività, per esempio, ad
Asiago, ha sospeso l'attività, tra l'altro, uno degli aerei che noi
avevamo dato in esercenza ce l'ha restituito perché non gli serviva
proprio niente, il famoso Santa Maria, che è un aereo poco adatto,
tra parentesi, anche per i voli in montagna e che è fermo lì e
dovremo cercare di venderlo, anzi, non so nemmeno se l'Aero Club
l'abbia già alienato o sia in trattative per la vendita.
Io per il momento non avrei altro da aggiungere se non quello di
invitare i Consiglieri ad approvare questa bozza di convenzione che
ci cautela maggiormente rispetto alla prima e su questo insisto. E
del resto io non ho portato qui un bilancio dell'Aero Club perché
non era questa la sede in quanto non si discuteva la concessione di
un eventuale contributo all'Aero Club. Io devo dire che, per quanto
riguarda però la tenuta dei libri contabili e l'amministrazione,
l'Aero Club non ci ha mai dato dei fastidi particolari, poi, del
resto, vi è un revisore dei conti nominato dalla Regione che ha
seguito e segue scrupolosamente tutte le spese. Quello che dovevamo
evitare era che decidessero di fare delle spese che potevano
contrastare con certi criteri di economia e di efficienza ma,
mettendo il diritto di veto nel Consiglio di amministrazione da
parte del rappresentante della Regione, noi ci cauteliamo anche su
questo piano.
Per quanto riguarda poi la figura dell'eventuale - e qui la
Convenzione è nata anche nel momento così di rottura, nel momento
caldo tra l'Aer-Aosta e l'Aero Club - dunque quello dell'art. 15:
"l'Amministrazione regionale potrà affidare ad una persona di sua
fiducia l'incarico di sovrintendere e coordinare le attività
aeroportuali rispondendone direttamente all'Amministrazione
predetta". Questo perché? Perché si erano verificati dei casi anche
di ostruzionismo da parte dell'Aero Club, bisogna dirlo. Cioè, se
l'Aer-Aosta pretendeva forse troppo, l'Aero Club, in certi casi, si
divertiva a comportarsi in modo un pochettino ostruzionistico.
Evidentemente, da parte della Regione, era necessario prevedere che
in un futuro, in un prosieguo di tempo, ci potrà essere, come c'è
oggi, anche se sospesa, una società che possa esercitare l'attività
di trasporto aereo e quindi, in questo caso, noi abbiamo previsto
questa figura, figura che non si rende necessaria - ecco perché
abbiamo messo il "potrà" - se non ci saranno altri enti, altri
organismi, che opereranno sull'aeroporto di Aosta. Nel caso in cui
ci fosse, oltre all'Aero Club che gestisce le attrezzature, altri
organismi che opereranno sul territorio dell'aeroporto per esigenze
di trasporto aereo, ebbene la Regione si riserva il diritto di
decidere e di dirimere le eventuali vertenze che possono
sorgere,
Quindi non è che si tratta di appesantimento burocratico e di
costi, assolutamente, è una figura cautelativa ed è, per esempio,
mia intenzione non pristinare questa figura se non se ne
verificherà l'occorrenza.
Bordon (D.C.)
- Tutte le volte o quasi, tutte le volte
che si parla del campo di aviazione io mi rinchiudo in me a mo' di
istrice perché quasi tutte le volte, ripeto, una certa razione di
critiche o di insulti mi sono propinati perché questo campo di
aviazione lo abbiamo voluto nel 1957, lo abbiamo attuato allora già
in mezzo a tantissime critiche e a tante diverse opinioni. Ora è
logico, sia ora come oggi, che ci fossero queste divergenze di
impostazioni in quanto che tutte le idee sono opinabili e c'è chi
può vedere in un modo il problema turistico della Valle d'Aosta
proiettato nel futuro e chi lo può vedere in un altro modo o
addirittura non lo può vedere.
Ora generalmente anche in questo nostro Consiglio, ad un certo
momento, dopo certe perplessità e certi timori, che possono anche
essere fondati, ci sono degli interventi successivi che dissipano
queste ombre e fanno vedere, più o meno chiaramente, quali erano le
impostazioni, quali erano i desideri, quali erano gli scopi che si
volevano raggiungere in questo campo di aviazione,
Ora vi dirò brevemente, perché l'Assessore Milanesio ha detto
quasi tutto quello che si poteva dire, ha fatto le critiche là dove
dovevano essere fatte, perché io credo che ci siano ben poche cose
a questo mondo che non siano soggette a critiche, che siano tutte
perfette e tutte ottime. Ma, quando ancora oggi non si vede
l'opportunità del campo di aviazione io mi permetto di ribellarmi
perché - ribellarmi amichevolmente - perché si vede che le
impostazioni e i punti di vista sono diversi. Ma, in modo
particolare, io protesto allorquando si discute di un campo di
aviazione che non è un campo di aviazione perché, arrivati ad un
certo momento, l'abbiamo iniziato nel 1957, 1958, abbiamo speso
allora 80-100 milioni, lo abbiamo portato avanti, abbiamo visto
l'impulso che stava dando il buon Gex, come vedeva il problema del
turismo in Valle d'Aosta, quali furono i suoi interventi alla
Camera dei Deputati, quale fu la sua attività in Aosta con la
creazione dell'Aer-Aosta perché, grazie a Dio, c'è ancora qualche
d'uno che vede in modo diverso, perché giustamente ha detto
l'Assessore Milanesio in un paese come il nostro, dove abbiamo una
cerchia di ghiacciai che è unica al mondo, dove abbiamo un punto di
partenza che è stato creato dalla natura in Aosta, perché, ad un
certo momento, siamo andati ad occupare dei terreni che erano
semplicemente ghiaia e "canettes" - detto in patois
"
canettes
" - non canneti, arrivati ad un certo momento, se
noi non avessimo approfittato di quel momento, sicuramente il campo
di aviazione in Aosta non si faceva più. È stato fatto bene, è
stato fatto male questo campo di aviazione, beh qui è un altro
discorso. Il discorso è questo: questo strumento che si voleva
creare in funzione di un turismo moderno è stato portato a termine?
Questa è la prima domanda che ci dobbiamo mettere perché, quando
noi ci mettiamo davanti a questo problema, incominciamo a sentirci
dire, per esempio, che il campo di aviazione di Aosta è mancante di
molte apparecchiature, quindi, non è completo.
Noi dobbiamo innanzi tutto avere uno strumento nelle nostre mani
che sia efficace, perché non sarò molto felice in un paragone, ma
mi sembra che è come se io avessi costruito una strada per
raggiungere una vallata qualsiasi laterale, Cogne quello che volete
voi, e che ad un certo momento la lasciassi in tale stato, senza
un'asfaltatura ma tutta a buchi, per cui si direbbe: ma chi ci va,
che cosa rende questa strada, perché? Perché ci va solo chi è
obbligato ad andarci!
Ora io ritengo che questo campo di aviazione deve essere
completato nella sua strumentalizzazione, deve avere tutta
l'apparecchiatura necessaria per poter dire che è efficace. Perché
lo deve essere questo? Ma, secondo il mio modesto parere, lo deve
essere perché, l'ha detto anche Milanesio, ha fatto una
illustrazione che, insomma, ha tolto quasi tutto quello che si
poteva aggiungere. Ma ripeto, noi abbiamo la creazione di
altiporti, che siano stati ubicati bene, che siano stati ubicati
male, ma quando noi pensiamo che con la massa di turisti, gente che
ha l'hobby dello sci, si reca a fine settimana e che parte da
Genova o da Milano, eccetera e che percorre l'autostrada - oggi
c'è, allora non c'era -, io vorrei vedere se, per esempio,
arrivasse e, ad un certo momento, l'autostrada non ci fosse e
arrivasse ancora soltanto a Pont St. Martin, che cosa ne sarebbe
stato? Chi verrebbe ancora in Valle d'Aosta? Quando noi abbiamo
un'autostrada che la domenica sbocca qui al Villair, per cui chi
parte da Torino impiega un'ora per arrivare al Villair e dal
Villair ad Aosta si impiegano 45 minuti, come impiego io quasi
tutte le domeniche alle ore undici. Ora io mi domando, ad un certo
momento, se non ci fosse questo, chi sarebbe ancora venuto a sciare
in Valle d'Aosta? Ma non basta. Io mi propongo di richiamare la
vostra attenzione su un fatto semplicissimo. Quando io parto
sull'autostrada da Torino oppure partirò domani per andare a Finale
Ligure e a Savona io mi preoccupo già perché neanche più le
autostrade sono sufficienti perché, quando arrivo in un casello e
devo fare due ore di coda per prendere il biglietto, è segno che
sono necessari altri mezzi di trasporto e quali erano questi mezzi
di trasporto? Erano degli elicotteri, erano dei charters, come
giustamente sono stati chiamati, perché mai nessuno si è messo in
testa di creare ad Aosta un bis di Caselle o di Linate o della
Malpensa ma bensì una stazione di smistamento che fosse collegata
con altre stazioni più importanti, che consentisse a colui che
parte, non so da Barcellona - la prima stupidaggine che mi viene in
testa - e che ha voglia di venire a sciare al Breuil, di poter
arrivare a Caselle, di prendersi un mezzo che lo porti qui ad Aosta
in brevissimo tempo e da Aosta, se è possibile, che lo porti al
Breuil, a Courmayeur, a Cogne, questo era lo scopo, perché, quando
si parte dal principio che a Milano, per collegare Linate alla
Malpensa, si fanno viaggiare dei Caravel - lo abbiamo visto in
questi giorni - che occupano 25 minuti di tempo, perché se no se lo
fanno con altri mezzi oggi occupano delle ore, io non so se non
avessimo un campo di aviazione, sfruttato...
(Voce)
...no,
Caravel detto in italiano, poi, se tu lo vuoi in francese, è
caravelle, in italiano l'hanno chiamato Caravel. Allora non ha
importanza neanche questo, se è francese è Caravelle, se parlo in
italiano è Caravel, ma non farmi perdere il filo del discorso
perché le lezioni di lingua le facciamo poi dopo al Pollano come le
facciamo tante volte, adesso lasciami in santa pace, lasciami
andare avanti.
Montesano (P.S.D.I.)
- Continui, continui, Avv.
Caveri!
Bordon (D.C.)
- Ragazzino non mi disturbare che mi butti
giù il banco con il naso, il naso c'è effettivamente e lungo!
Allora, arrivati a questo punto, naturalmente col risultato di
perdere il discorso ma lo riacquistiamo abbastanza presto, il
ragionamento è questo: lo strumento, lo strumento bisogna che sia
portato a termine perché poi adesso abbiamo anche questo: noi
abbiamo degli apparecchi - e una volta tanto devo dire "russi" -
che ormai sono all'avanguardia per l'atterraggio, perché atterrano
in pochissimo spazio e sono apparecchi che portano 40-50-60
persone, e voglio che sia messo a verbale questo, perché non saremo
profeti per niente, giorno verrà in cui atterreranno ad Aosta degli
apparecchi con 50-60 persone, perché non hanno più bisogno dei due
Km. di pista, e giorno verrà in cui effettivamente verranno
centinaia e centinaia di turisti con gli aerei, ma quand'è che si
partiva per andare a Roma? E vediamo il traffico che c'è tutti i
giorni nelle stazioni aeroportuali, che cosa ne viene fuori? Che
oggi come oggi bisogna quasi prenotare i viaggi due o tre giorni
prima per andare avanti, quindi, innanzi tutto che lo strumento sia
completo e, se è vero che mancano delle apparecchiature, che siano
messe queste apparecchiature, se invece non è vero, il discorso si
deve impiegare, impostare in un altro modo.
Qual è il discorso? L'ha fatto così bene Milanesio. Arrivati ad
un certo momento, ci siamo sentiti dire che le beghe che esistevano
fra l'Aero Club e l'Aer-Alpi erano scemate, sia nel senso che erano
baggianate, scemate in questo senso, ossia che erano diminuite e
vanno sempre bene lo stesso, quindi prendiamolo in quel senso lì di
duplice significato. Però io devo fare notare una cosa: ma è tutta
lì la realtà, ma se noi abbiamo due attività che devono a tutti i
costi abbinarsi per svolgersi sullo stesso campo di aviazione e,
arrivati ad un certo momento, se questi due non vanno d'accordo,
non può che avere dei risultati passivi questa gestione perché, per
un certo periodo in cui si vide il funzionamento, non dico
perfetto, buono, perché di perfetto in questo mondo c'è ben poco,
ma noi abbiamo visto arrivare qui decine e decine di alianti che
arrivavano dalla Svizzera, venivano dal Nord, perché neanche a
farlo apposta questa Valle d'Aosta, malgrado i suoi uomini, ha dei
dati e dei vantaggi enormi, non c'è nessun posto come in Valle
d'Aosta che si raggiunga la cima del Monte Bianco con un aliante.
Ora io parto da questo principio, non devo pensare che ci siano
soltanto determinate forme di turismo, io penso che ci siano forme
di turismo che devono venire qui, fare conoscere la Valle, che
possono avere un collegamento con Ginevra, naturalmente qual è la
forma di collegamento? Beh, questo lo ha detto Milanesio e io non
lo metto in dubbio, essendo stato Presidente dell'Aer-Aosta, che,
ad un certo momento, questi collegamenti sono passivi, ma ha detto
bene, quando dice la Regione dovrebbe anche capire di fare
sacrifici almeno per i primi anni perché, se noi non abbiamo questi
collegamenti, si capisce che non si può fare niente!
Ora, ritornando a bomba, e per finire, lasciando poi a ognuno le
sue proprie idee, perché è giusto che così sia, io vorrei pregare
l'Assessore Milanesio, invitare, perché, se poi non lo fa, non mi
fa né caldo né freddo, invitare l'Assessore Milanesio a vedere un
po' questo. Partiamo dal principio che su questo campo di aviazione
devono coesistere due attività, non soltanto una come hai detto tu
in questo momento, dice: approviamo questo per l'Aero Club perché
ci dà già un vantaggio. Io avrei voluto che in questo contratto, in
questa convenzione, ci fosse un accordo, che non è assolutamente
possibile che il campo di aviazione di Aosta raggiunga i suoi
scopi, gli scopi per i quali è stato costruito: se noi non avremo
tutte e due le attività sullo stesso posto, questo in modo
assoluto, perché, se io ho soltanto l'Aero Club, che è necessario
che ci sia perché saranno i figli di papà, come dice Manganoni, ma
io credo che, quando sono andati lì a prendere il brevetto di
pilota, ce ne erano anche altri, non erano mica tutti figli di papà
e, se tu volessi fare un'indagine, vedresti che c'erano degli
operai, dei lavoratori della Valle che avevano questo hobby e come
uno vuol fare il cacciatore l'altro vuol fare il pilota, quindi
questo primo discorso. Quindi bene venga l'Aero Club ma è
altrettanto vero che, se noi non abbiamo una società commerciale,
noi non potremo avere niente di buono perché l'Aer Club non ha
questa funzione, non ha questo compito, ma non solo, l'abbiamo
visto anche in altra funzione, che è quello che un po' ci fa
dispiacere perché tutte le volte - e in questi giorni
disgraziatamente l'abbiamo visto sui giornali - ma tutte le volte
che c'è un caduto sulla catena del Monte Bianco noi ci vediamo
arrivare le Alhouettes francese, che arrivano su col soccorso
civile, quindi noi non abbiamo questa possibilità. È possibile che,
ad un certo momento, passa una squadra di sciatori che va a St.
Barthélemy e che, ad un certo momento, ha la disgrazia, la slavina
che gli è venuta, che si debba aspettare un tre ore per avere un
qualche cosa da Linate che possa venire a aiutare. Quindi che cosa
vogliamo parlare di progredire il turismo quando a noi mancano
queste basi? Quando un turista che viene in Valle d'Aosta, un
alpinista che vada in montagna dice: speriamo che arrivino da
Linate o che arrivino da Chamonix perché io so già che qui non c'è
nessuno che mi viene a prelevare! Ora sono costi passivi, perché
sono redditi indiretti, perché colui che sa di trovare un certo
servizio aumenterà le presenze negli alberghi, metteteci tutto
quello che volete voi che siete più competenti di me, ma il
problema deve essere visto sotto questo aspetto e ripeto, per
l'ennesima volta, per fortuna che quello strumento c'è, bisognerà
completarlo, facendo i sacrifici che si devono fare come se
costruissimo una qualsiasi strada, è assolutamente necessario che
questa gestione sia esaminata già fin da adesso, che non si dica:
adesso glielo diamo all'Aero Club e, qualora, come hai detto tu,
qualora si dovesse svolgere su questo campo d'aviazione un'altra
attività, noi nomineremo questo super revisore che io non vorrei
che fosse pagato dalla Regione perché l'assessorato al turismo ha
la capacità, la Regione può benissimo fare da mediatore e imporre
quello che vuole perché quando, per esempio, domani venisse a
svolgersi l'attività di questa Alpila di questa, cos'è? Alialpi,
venisse svolgere quest'attività, ma si deve già sapere adesso che
ha da venire perché, se adesso, a un certo momento, non c'è questo
accordo, l'atto commerciale viene a mancare completamente, quindi,
addirittura noi dobbiamo imporre questo perché allora non
riusciremmo a fare quello che vogliamo.
Quindi questo super revisore, se lo vuoi mettere, infilacelo
pure ma mi dà l'impressione di avere qualcuno da collocare in quel
posto e, siccome qui ci guardiamo tutti così con quella simpatia
diffidente che ormai regna da tempo, e allora si dice tutto quello
che uno pensa. Ma io, ripeto per l'ennesima volta, prego proprio
questa Giunta, come avremmo cercato di fare noi, di vedere se lo
strumento è perfetto, se ci sono le attrezzature, se c'è tutto
quello che è necessario per il volo, ma insistere perché questa
gestione venga abbinata, noi dobbiamo avere tutte le due attività
sennò ha ragione Manganoni commercialmente non ci rende niente.
Quindi io non credo che questo sia difficile perché in fondo i
padroni dell'Aeroporto siamo noi e nello stesso momento si veda se
si può fare qualche cosa per il soccorso alpino.
Io avevo alcuni appunti ma me li ha portati via Ramera. Gli
apparecchi: ma è vero a un certo momento abbiamo comperato degli
apparecchi e li abbiamo dati, adesso mi si dice che ne hanno
restituito uno perché non ci serve più, cioè non va o non serve a
quello scopo. Ma io vorrei un po' vedere tutta questa storia degli
apparecchi perché abbiamo tirato fuori milioni, non vorrei che se
ne servissero per loro uso commerciale, loro uso di tutti i giorni,
poi quando è passato ce lo restituiscono e noi ce lo dobbiamo
riprendere.
Ma questo, secondo me, sono impostazioni di amministrazione che
toccano i denari devono essere presenti, ma l'impostazione generale
è quella che io mi sono permesso di richiamare prima e che è da te
condivisa.
Manganoni
(P.C.I.)
- Io non voglio risalire
all'origine del campo di aviazione, voglio solamente dire questo.
La Giunta di cui faceva parte Bordon, prima del '60, ha iniziato la
costruzione, la Giunta del Leone l'ha ricevuta in eredità e l'ha
passata in eredità alle Giunte seguenti.
Questa è la morale ed ogni Giunta quando se la riceveva tra i
piedi e ne usciva la meno peggio.
Però il guaio qual è? Che secondo me sia chi si è fatto
promotore per la costruzione, siano le Giunte seguenti che hanno
dovuto assorbirselo, purtroppo si sono trovati tutti in questa
situazione. Sia in Giunta, sia in Consiglio, di questione di campo
d'aviazione, diciamocelo francamente, ne comprendiamo niente.
Mentre per altri problemi, sia Assessori che Consiglieri di
qualsiasi Giunta, hanno delle cognizioni e possono pronunciarsi con
cognizione di causa, qui tutte abbiamo dovuto dipendere da quello
che ci raccontavano gli altri.
Ecco il guaio, abbiamo dovuto ascoltare quelli perché noi quei
problemi non li comprendiamo, nessuno ne comprende, abbiamo dovuto
fidarci di quelli che ci hanno fatto commettere tutti quei bei guai
che abbiamo commesso.
Quindi responsabilità sarà un po' da tutti però è dovuto a
questo fatto perché fra noi ci fossero state delle persone che di
campo d'aviazione se ne intendevano come se ne possono intendere
della pezzata del colore delle mucche, forse non si arrivava al
punto che siamo arrivati oggi, questa è la realtà, non per accusare
nessuno né per difendere nessuno ma la realtà è quella.
Comunque, comunque è da dieci anni che tiriamo avanti così e non
so per quanto tempo dovremo tirare avanti. Io voglio, Bordon, non
per fare della polemica, ma insomma dice, se non ci fosse
l'autostrada, chi verrebbe più in Valle d'Aosta, sarebbe il campo
d'aviazione per il turismo eccetera. Ma Bordon, non diciamole
queste cose qui, praticamente io mi chiedo quanti turisti porta in
Valle d'Aosta questo campo d'aviazione. Siamo pratici, Bordon
stiamo coi piedi per terra, perché io a partire da Milano e venire
in Valle d'Aosta, io in due ore, andando molto veloce parto da casa
mia da Milano ed arrivo al Breuil o a Gressoney o dove voglio
arrivare. Se io devo andare a prendere gli aerei, ci vuole da casa
mia andar all'Aeroporto di Milano almeno mezz'ora, tre quarti
d'ora, primo, mi ci vuole un'altra mezz'ora o tre quarti d'ora per
arrivare ad Aosta. Quando arrivo ad Aosta, se io voglio andare a La
Thuile o altrove, non ho il mezzo di locomozione, poi mi devo
pigliare i treni o pullman che oggi non si usano più e sennò i
taxi. Allora chiunque ha un pochino di buon senso dice: ma per lo
stesso periodo di tempo, io parto per conto mio e, quando sono ad
Aosta, io ho la macchina mia, posso andare al Breuil, domani posso
andare a Bionaz, dopo domani possono andare a St. Barthélemy,
mentre invece, quando sono lì non ho il mezzo di locomozione. Siamo
pratici, chiunque di noi ragiona in questo modo. Comunque lasciamo
perdere questo, però c'è una soluzione che ha proposto Bordon e che
veramente questo dovrebbe essere esaminato. Dice Bordon: dovremmo
acquistare degli aerei sovietici che atterrino verticalmente.
Allora io dico beh!, l'Assessore ha mai esaminato questo problema?
Se si trovano solo nell'Unione Sovietica questi famosi aerei ed è
vero che atterrano verticalmente e che potrebbero risolvere il
problema del nostro campo d'aviazione, io dico all'Assessore: va
ben, si dia da fare, porti dei preventivi, tratti, prenda dei
contatti e almeno risolviamo questo famoso problema del campo
d'aviazione e, anche se sono sovietici e anche se a qualcuno qua
dentro a volte le cose sovietiche restano qua, ma comunque si
tratta di risolvere il problema del campo d'aviazione e
risolviamolo no!
Ora io vi dirò, incremento turistico: io ho i piedi molto per
terra. Noi abbiamo speso oltre un miliardo per la costruzione
eccetera di questo campo d'aviazione e una parte di questi miliardi
erano lire ancora un po' buone di dieci, quindici anni fa e non
quelle di oggi che non valgono più un accidente, e poi spendiamo.
Dice Milanesio: 18 milioni all'anno di gestione, non parliamo poi
le manutenzioni, non parliamo poi l'acquisto di aerei che i
diciotto milioni diventeranno 40, 50 all'anno...
(voce di
Milanesio)
...sì, nel '69, però in quell'anno che abbiamo
acquistato un paio di aerei. Mi spiego. Quegli anni che dovremo
fare delle manutenzioni straordinarie, comunque, se noi questi
fondi per portare, se veramente vogliamo portare i turisti in Valle
d'Aosta, li destinassimo a pagare dei pullman che vanno a Ginevra,
a Lione, a Marsiglia o a Parigi, dicendo ai turisti di là: la Valle
d'Aosta vi mette questi pullman gratis per portarvi ad Aosta, solo
il viaggio col pullman, no, noi destinando tutti questi fondi al
pagamento di quei pullman, noi riempiremo la Valle d'Aosta di
turisti.
Scusate, è un ragionamento forse elementare però è un
ragionamento reale. Provateci un anno, provateci e poi vedrete se
arrivano i turisti che hanno il viaggio gratis fin qui, no. E
allora sì li portate ma non con quei trabiccoli che abbiamo laggiù,
insomma là stiamo un po' più coi piedi per terra.
E volevo dire anche questo. Nel passato quello che è stato detto
quando eravamo noi in Giunta e penso che la stessa cosa lo hanno
ripetuto le Giunte dopo. Siccome noi comprendiamo niente di campo
d'aviazione, ci dicevano: perché possano atterrare i grossi aerei,
bisogna prolungare la pista e allora centinaia di milioni,
prolunghiamo la pista, bitumiamo la pista ci hanno detto, che
invece negli altri aeroclub d'Italia hanno la pista di terra e
dell'attività ne fanno non come qui e nessun ente pubblico paga.
Poi ci hanno detto: bisogna costruire delle attrezzature che io non
so più quali e noi in Giunta, perché dicevano fate questo, qui
atterrano grandi aerei, non proprio i jet ma quasi e noi: e va beh.
siccome bisogna risolvere il problema del campo d'aviazione, non
sapevamo se è vero o no perché nessuno di noi è aviatore e alé,
prolunga la pista, bituma la pista, compra delle attrezzature. La
conclusione qual era? Che non cambiavano mai, gli aerei sono sempre
i medesimi e il campo d'aviazione era sempre nello stesso
problema.
Quindi facciamo attenzione. Siccome nel passato è successo così,
non per colpa di nessuno, perché stavamo a quei grandi luminari
dell'aviazione che ci raccontavano delle bubbole, abbiamo qui fatto
fare recentemente alla Giunta un altro studio che ci costa circa 4
milioni sul campo d'aviazione con quale esito io vi domando ancora?
Io penso che li avranno raccontato in modo più dettagliato quelle
storielle che hanno raccontato alle Giunte di prima no, comunque
noi siamo sempre lì. Ma c'è stato di più. A noi dicevano quando
eravamo in Giunta: se fate così, prolungate la pista, attrezzature,
comprate quegli aerei, la gestione sarà attiva, giuriamo che sarà
attiva, dicevano a noi e lo diranno anche a voi, no?...
(voce)
...sì, tu, come lo dicevamo noi, ma quelli dicevano,
facevano un sacco di calcoli: tanti aerei che arrivano, si paga
tanto, noi quindi incassiamo tanto, c'è un attivo, attivo, sì e
siamo in attivo. E quindi io penso che la storia non cambi, sia
ancora adesso come quella. Do atto di una cosa a Milanesio, quando
dice che è stato un errore la pista di Chamois. Quando io l'ho
affermato, in un passato, circa un anno fa, non mi si è detto la
stessa cosa quando dicevo: guardate che lì si sono espropriati dei
proprietari, non c'erano i terreni, scusa Milanesio, sono stati
espropriati dei proprietari non ancora pagati e il posto, il prezzo
che volevano quei signori e io dicevo "ah badate che lì buttate dei
soldi all'aria dalla finestra". Allora in Consiglio non erano
d'accordo, mi fa piacere oggi però che Milanesio si è reso conto di
questo e ne convenga.
Io penso che se fossero convenuti allora forse si sarebbero
evitate quelle spese inutili e l'occupazione di tutti quei terreni
con tutti gli inconvenienti che ne derivano.
Io sto concludendo dicendovi questo. Qui c'è l'Aero Alpi, Aero
Aosta, l'Aero Club che io vi confesso non so ben che diavolo sono
di questi tre aeri club che si fanno concorrenza, che litigano e la
Regione paga profumatamente, ecco questa è la conclusione, quelli
litigano, personalismi, però pantalone, cioè il denaro pubblico che
esce dalle nostre tasche.
Dice sempre l'Assessore Milanesio: in Francia ci sono gli operai
economici i quali poi sono quelli che direttamente ne traggono
vantaggio che contribuiscono. Esatto, esatto, come anche per le
funivie, peraltro, e ben se noi in Valle d'Aosta abituassimo un po'
certi operatori economici anche e non solo sempre mungere quella
mucca che si chiama la Regione ma alle volte anche intervenire un
po' direttamente per portarci i clienti eccetera. Sarebbe anche una
questione di costumi, sarebbe bene introdurre in questa benedetta
Valle d'Aosta e non tutti specialmente gli operatori economici e
poi tutti gli altri che pensano solamente a mungere e da pelare il
denaro pubblico, no, vediamo di fare anche noi così.
Sulle risposte che Milanesio non mi ha potuto dare io non
insisto, tu poi cortesemente me le dai per iscritto col tempo. C'è
solo un fatto che io dico: ma questo bilancio preventivo del '70
l'ha mandato o no, non l'ha mandato? E quindi lì dimostra anche la
poca serietà di questi Aeri Club, Aeri Alpi, Aero Aosta, non so
cosa diavolo sono, no, perché cribbio, siamo nel mese di agosto e
non abbiamo un bilancio preventivo per il '70 e cosa facciamo
allora? Vedremo il consuntivo a dicembre, ma qualsiasi ente,
qualsiasi amministrazione un pochino seria, un bilancio preventivo
lo fa e io penso che la Regione dovrà anche pretenderlo per sapere
all'inizio dell'anno pressappoco sapere quello che spende nel corso
dell'anno. Ne ho sentito un'altra, un aereo che non ci serve e che
stiamo vedendo per venderlo, alienarlo eccetera. Ma io mi chiedo
perché l'abbiamo comperato? Io non incolpo la Giunta perché la
Giunta, come succedeva a noi, sta a quanto dicono i luminari
dell'aviazione, quei luminari che sanno tutto, ma chi è
responsabile? Perché abbiamo comperato un aereo e dobbiamo
rivenderlo? Ma lo rivenderemo a prezzo di rottame, è logico no,
questo va da sé, ed allora chi è che ci rimette? Naturalmente la
Regione, chi è responsabile, chi ha fatto comprare alla Regione
questo aereo che non serve? E allora quei signori che hanno comodo
di far buttar via dei milioni della Regione, solamente perché loro
si atteggiano a grandi luminari che sanno tutto, nei confronti
nostri, che purtroppo in fatto d'aviazione ne sappiamo niente, ma
questi milioni che abbiamo buttato via chi ne risponde? E allora
questi responsabili, cioè quelli che ci hanno detto: bisogna
prendere questo tipo perché qui, perché là, per tutte quelle belle
balle che ci raccontano, si dice: "caro signore adesso paghi", non
che si possa far rimborsare i soldi, però gli si dice: "adesso vai
a raccogliere le lumache e togliti di là", io non so chi è, sia
molto chiaro non so, ma l'esperienza m'insegna.
Comunque io finisco dicendovi che questo problema spinoso, ve
l'ho detto prima, è un'eredità che uno rimanda all'altro perché poi
sono quelle patate calde in mano che poi te le devi tenere e io
capisco la situazione di questa Giunta.
Comunque bisogna pur uscirne, non è facile, non è facile perché
nessuno forse di noi qui in Consiglio può fare delle proposte del
genere perché, in fatto di aeroplani, non ne capisce niente, non
per colpa nostra perché, se anziché fare gli aviatori ci hanno
mandati a fare i fanti, non è colpa nostra.
Diciamo la verità, nessuno di noi ha fatto l'aviatore. Comunque
senti, quanto tu parli io rispetto e ti ascolto, ti ho detto che ho
finito dicendo: vediamo nel modo migliore di trovare una soluzione
però diciamo anche di non spendere, di non buttare dalla finestra
altri milioni e centinaia di milioni, come si è fatto nel passato,
per ascoltare certe cosiddette cime, no, la cui competenza è quella
di far spendere, di far buttare via i milioni nostri per magari
delle questioni di prestigio loro.
Montesano (P.S.D.I.)
- Un attimo. Prima di dare la parola
al Consigliere Bordon e al Consigliere Ramera, che l'hanno
richiesta, io voglio fare due inviti al Consiglio: primo, di
concludere questa discussione e, secondo, di mettere un po' di
buona volontà per gli oggetti che seguono per vedere di finire i 31
oggetti nell'ambito della giornata che abbiamo a disposizione che
dopo in Consiglio viene convocato come sapete ai primi di ottobre.
Quindi la parola al Consigliere Bordon.
Bordon (D.C.)
- Per aderire alla sua richiesta, Signor
Presidente, in merito ai cinque minuti che volevo... perché non è
che io... un lasso di tempo per convincere l'amico Manganoni a non
maltrattare così il turismo in Valle d'Aosta perché lo reputo un
individuo non ancora tutto perso per il turismo. Io mi permetto
solo di fare... cerchiamo di metterci d'accordo. Perché è
insuperabile Manganoni quando francamente dice: "cerchiamo di
spendere quei milioni nel migliore dei modi" e chi non è d'accordo
con lui? Io vorrei solo però fargli presente questo: quando si
parla di comunicazioni, di autostrade, sono richieste queste cose
perché oggi come oggi si finisce la settimana che lavora il sabato
e vuole arrivare... non è che lei va ad Aosta, ecco l'errore, tu
sei uno sciatore della lippa, si vede subito, non è che venga qui
ad Aosta e prenda la macchina per andare a Cogne, come dicevi tu,
no, guarda che è la stessa cosa come se tu domani avrai la proposta
qui che giustamente si... perché è già da un po' di tempo che la
macinano questa proposta. Ma quando tu domani vedrai costruire una
strada che, per esempio, su da La Thuile si avvicina al Ruitor, in
questi giorni che sono andati a fare dei sopralluoghi, ma perché?
Ma la gente vuol sciare tutto l'anno, non vuole sciare solo il
periodo di neve che arriva, trova fino a Gignod la neve, tu una
volta facevi lo sci a Peroulaz, mangiavi patate e salsicce, lo
sappiamo tutti, oggi lo sport, il turismo è impostato su altri
binari, questo è il discorso. Ma siamo tutti d'accordo e tutti
diciamo che questo strumento deve essere completato, costi quel che
costi, perché, quando sarà completato, non avremo più da dire e
l'essenziale però... deve far funzionare questo strumento, non
litighino fra di loro perché sennò saremo sempre a carte 48,
grazie.
Ramera (D.C.)
- L'ha già detto l'Assessore Milanesio,
concordo pienamente con quanto ha detto, che questo è uno strumento
moderno che però deve essere valido per essere veramente al
servizio del turismo, non deve servire come aeroporto per linee
aeree ma deve essere la base di partenza per un turismo locale.
Vorrei però fare alcune richieste, diciamo, e tutti gli aeroporti
italiani, lo scorso anno, delle dimensioni del nostro, hanno
usufruito di notevoli contributi del Ministero dei trasporti
aviazione civile, l'unico che non ha beneficiato è il campo di
Aosta. Quindi, io non so a chi spetti la competenza se al gestore,
o al proprietario, che siamo noi, di farci parte diligente per
richiedere al Ministero trasporti aviazione civile quella parte che
è stata data agli altri aeroporti.
Secondo. Aderisco a quanto ha già detto l'amico Bordon: che
nella convenzione sia meglio specificata la possibilità
dell'inserimento dell'attività commerciale perché la gestione data
all'Aero Club deve, ad un certo momento, modificarsi, se ci sarà
l'inserimento di una società commerciale, perché è questo che a noi
interessa, soprattutto. E all'Aero Club un invito, proprio per gli
scopi che si prefigge questo ente, di svolgere dei corsi a
bassissimo costo per i giovani in maniera che effettivamente
diventi efficace.
Vi è poi un ultimo aspetto per il quale è già stata presentata
una mozione, avremmo modo poi di discuterne. Come mai non si è
ospitato praticamente l'eliporto, per cui, a un dato momento, gli
elicotteri militari del soccorso alpino hanno dovuto trasferirsi in
zona adiacente, non per la volontà di avere un eliporto ad Aosta,
ma perché mancavano ad Aosta i servizi per far funzionare gli
elicotteri, mancavano praticamente le vasche del cherosene, per cui
un elicottero, partendo da Linate e dovendo volare per varie ore,
era costretto a limitare le sue ricerche per cui si è reso
necessario all'Autorità dell'aviazione o Autorità militare, non so
di quale arma, per questo servizio degli elicotteri per il soccorso
alpino di andare ad occupare terreni in un comune vicino
all'aeroporto, quando invece questi servizi avrebbero potuto essere
ospitati nel nostro campo pur rimanendo sempre noi i proprietari e
la gestione all'Aero Club come lo è tuttora.
Milanesio
(P.S.I.)
- Dunque, ricapitolando, si
tratta di rinnovare la convenzione verso un ente, cioè un sodalizio
il quale lo si propone ai fini di lucro, primo. Secondo, questo
tipo di convenzione attiene alla gestione dell'impianto per il
funzionamento dell'impianto, non per introitare il denaro, cioè non
è la solita gestione che, per esempio, la Città di Torino per
quanto riguarda Caselle può dare alla società "vattelapesca" che
evidentemente ne trae un utile dalla gestione aeroportuale perché
ci sono le tasse aeroportuali, eccetera eccetera. Ma qui non c'è
niente di tutto questo, evidentemente è un'attività in pura perdita
che la Regione deve pagare.
Poiché la Regione non vuole provvedere con personale proprio, in
quanto con il personale proprio spenderebbe di più, perché, perché
il personale che serve alla gestione dell'aeroporto serve anche al
funzionamento dell'Aero Club. Per queste ragioni noi proponiamo di
affidare di nuovo, con una convenzione analoga a quella stipulata
precedentemente, di dare la convenzione all'Aero Club. Io voglio
specificare questo perché Manganoni non fa distinzione tra Aero
Club, Aero Alpi, Aero Aosta. L'Aero Club è un sodalizio, è un ente
che non si propone ai fini di lucro, l'Aero Aosta si propone ai
fini di lucro, in realtà, ci rimette solo in questo momento, però
si propone ai fini di lucro, così come si propongono altre società
private o a partecipazione, primo.
Il discorso sull'opportunità di completare il campo d'aviazione
è un discorso che è giusto ed è anche sbagliato nello stesso tempo,
perché noi dobbiamo vedere che cosa possiamo fare, in primo luogo,
su questo campo d'aviazione. Secondo, non solo quello che possiamo
fare tecnicamente perché è chiaro che ci sono delle tecniche
moderne negli aerei nuovi che possono atterrare in spazi ristretti,
ci sarà il decollo verticale, ci saranno tante altre questioni. Il
problema non è tanto quello che tecnicamente può avvenire
sull'aeroporto di Aosta perché è vero che, allungando la pista,
possono atterrare altri aerei, c'è però un altro aspetto da tenere
in evidenza e cioè la conformazione orografica della Valle d'Aosta
per cui noi non possiamo spianare le montagne, e questo deve essere
molto chiaro, ma questo è ancora un problema secondario. Il vero
problema è quale società verrà mai ad atterrare in Valle d'Aosta
per fare dei trasporti massicci, ed è questo il vero problema,
perché è inutile che noi spendiamo cinquanta o cento milioni di
attrezzature ancora per questo campo d'aviazione quando poi non
troveremo nessuno che ci viene ad atterrare. Non lo troveremo
perché non ci sarà nessuna società che avrà interesse di gestire
questa linea o questo tipo di attività. Questo è il vero problema,
cioè cerchiamo di capirci, non è tanto la situazione, cioè è
condizionato sì dalla natura orografica ma poi, una volta superati
questi ostacoli, che si possono superare con la moderna tecnologia,
rimane il problema commerciale, rimane il problema economico.
Quindi, non è tanto il potenziamento di questo aeroporto, nel senso
di ricevere del grosso traffico internazionale, il problema caso
mai è quello di trovare un equilibrato sviluppo degli altiporti. Io
insisto su questo per quei trasferimenti da aeroporti a carattere
internazionale siano alle nostre adiacenze, cioè che distino,
duecento, trecento chilometri non di più, ecco per poter effettuare
il trasferimento da aeroporto internazionale ad altiporto. Questa è
la sola possibilità di sviluppo per un'attività di questo tipo.
Aosta serve come base logistica per i voli turistici, per tante
altre cose. Per cui, a mio avviso, non è tanto il discorso di
sviluppare le attrezzature aeroportuali di Aosta, il problema è un
altro, di trovare per lo sviluppo del volo in Valle d'Aosta una
società che con l'aiuto, perché io questo lo sottolineo, con
l'aiuto di enti pubblici, e noi sappiamo che l'unico ente pubblico
qui che rimborsa siamo sempre noi, dò ragione a Manganoni quando fa
quel discorso, e di altri organismi, con l'aiuto di questi enti e
organismi possa chiudere in pareggio un bilancio.
Ora c'è chi ha già investito in questo settore, e che oggi non
vede l'ora di vendere, parliamoci chiaro, quest'attività potrà
rimanere in piedi nella misura in cui la Regione potrà acconsentire
che per lo meno non ci siano delle perdite di esercizio, ecco,
qualcosa del genere, in attesa di sviluppi che sono ipotizzabili,
che sono possibili, ma sono in quei termini che ho detto prima e
non nei termini di Aosta grande aeroporto internazionale.
Poi c'è un altro aspetto. Se noi potenziamo l'Aeroporto di
Aosta, come vi dicevo prima, non troviamo poi i clienti che ci
atterrano, secondo me in questo momento, almeno a quel livello. Ma
poi c'è un problema che è quello del personale che deve poi gestire
tutte queste attrezzature perché, se noi manteniamo la torre di
controllo aperta dall'alba al tramonto, sono altri soldi, altro
personale, non c'è niente da fare, non c'è. E anche qui abbiamo
delle idee però sono delle idee che costano 20 milioni all'anno in
più e questo lo dobbiamo dire. Ci sono anche delle, diciamo così,
delle opinioni ben precise sull'elicottero, io ne approfitto per
rispondere. L'elicottero è utile, direi che è necessario, ma è
proprio la Regione che deve provvedere ad acquistare un elicottero,
a farlo funzionare? Io vi dico questo: un elicottero che possa
servire per il soccorso in montagna deve essere un elicottero tipo
"alouette", sono elicotteri da duecento milioni di lire, ma
l'acquisto, il costo di acquisto non è niente, in questo momento è
il costo di gestione perché, se noi vogliamo avere un elicottero
funzionante in qualunque ora del giorno, non dico della notte
perché i voli notturni non si possono fare, noi siamo costretti ad
avere tre piloti, un minimo di due fino e tre piloti che siano lì a
disposizione perché è inutile, succede l'incidente in montagna non
c'è il pilota perché è in ferie, cosa spendiamo a fare duecento
milioni? Voi capirete che i problemi di questo tipo si possono
affrontare su una base territoriale molto più grande della Valle
d'Aosta. Sotto questo profilo, quindi, l'elicottero ci costerebbe,
se noi volessimo acquistarlo, io sono contrario ve lo dico subito,
perché possiamo utilizzare elicotteri non necessariamente di Linate
ma, per esempio, dei militari che ci vengono, perché ci vengono,
oramai hanno deciso e forse noi abbiamo fatto male a non lasciarli
venire sul nostro campo, perché tanto vanno a duecento metri più in
là. Ora noi possiamo utilizzare questi elicotteri per il soccorso
in montagna perché altrimenti noi dovremmo affrontare una spesa di
acquisto di duecento milioni e una spesa di gestione, di
funzionamento di almeno 40, 50 milioni all'anno per avere un
elicottero in Valle d'Aosta. Questa è la dimensione della spesa. Se
il Consiglio si sente dell'intervento, si sente di sobbarcarsi una
spesa di questo tipo, facciamola. Io sono contrario, lo dico fin da
adesso.
Ora io insisto su questo e voglio tranquillizzare Ramera perché
giustamente mi dice: calcoliamoci nella convenzione, io voglio
spiegare. La convenzione non è per una gestione economica
dell'aeroporto è quella per il funzionamento. Se ci saranno delle
società che vorranno operare, questa convenzione non le danneggia.
Io, per quello che mi riguarda, fin da adesso, dichiaro che la
Regione dovrà fare ragionevolmente tutto quello che è possibile per
incoraggiarla però nel senso che abbiamo detto prima, non con delle
manie di grandezza cioè di collegamenti internazionali, i
collegamenti devono avvenire da aeroporti che potrebbero essere
Linate, Caselle e Ginevra e basta con gli altiporti soprattutto.
Perché è inutile portare uno da Linate ad Aosta e poi fargli
prendere la macchina per andare a Courmayeur perché perde più tempo
a fare Aosta-Courmayeur. Questa è la sola possibilità di sviluppo.
Occorre anche qui arrivare a vedere delle indicazioni precise, le
abbiamo avute e le stiamo avendo queste indicazioni sulla base
dell'esperienza che ci stiamo facendo. Non abbiamo fatto fare
nessun studio perché non era il caso, ma l'esperienza ci dice che
questa è la sola possibile via dello sviluppo del volo in Valle
d'Aosta.
Io quindi invito i Consiglieri, accogliendo tutte le
raccomandazioni che sono state fatte, invito i Consiglieri ad
approvare questa convenzione.
Manganone
(D.C.)
- Ho sentito un attimo fa
l'Assessore Milanesio che diceva che il costo di gestione di un
elicottero si aggira sui 40, 50 milioni. Lo smentisco nel modo più
categorico, perché io ho avuto modo di rilevare determinate
statistiche nella Regione del Trentino Alto-Adige dove mi si dice
per la manutenzione e la gestione e la manutenzione straordinaria
di un elicottero, di due elicotteri costa il massimo 16, 16 milioni
all'anno.
Milanesio
(P.S.I.)
- Voglio aprire una polemica
con Manganone, e scusa Montesano, io innanzitutto sono l'Assessore
e caso mai parlo per ultimo, se qualcuno interviene, devo replicare
questo mi pare che sia appena normale.
Ora il discorso è questo, se noi vogliamo acquistare un
elicottero, dobbiamo pagare duecento milioni circa un alouette su
questo non c'è da discutere.
Manganone
(D.C.)
- Parlavo di gestione.
Milanesio
(P.S.I.)
- Va bene, un momento, di
gestione... per farlo funzionare questo elicottero occorrono,
funzionare anche nella pratica del soccorso alpino, cioè di un
elicottero che sia in grado di partire in qualunque momento, quando
le condizioni visive lo permettono. Dobbiamo avere un minimo di due
piloti, un minimo e forse tre, i piloti costano cinquecento mila
lire al mese più i contributi perché si tratta di piloti altamente
specializzati, moltiplica questo per tre, cioè fai un minimo di due
milioni al mese solo di piloti, sono 24 milioni, i carburanti, le
manutenzioni e tutto, io ho detto 40 milioni forse saranno 35 ma io
insisto su questa cifra.
Manganone
(D.C.)
- Non è vero niente.
Montesano (P.S.D.I.)
- Va bene, ognuno rimane nelle sue
convinzioni, uno è vero l'altro non è vero, rimane nelle previsioni
che ognuno fa e... Allora, un momento Assessore perché siamo in
votazione, non andate via. Il Consiglio è chiamato a deliberare per
l'approvazione di questa convenzione di cui all'oggetto 15, chi è
favorevole alzi la mano, contrari, astenuti? Il Consiglio approva.
Allora si passa all'oggetto n. 16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK