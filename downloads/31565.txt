Consiglio Regionale della Valle d'Aosta - Oggetto del Consiglio n. 583 del 10 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 583 del 10 giugno 2009 - Resoconto
OGGETTO N. 583/XIII - Interrogazione: "Realizzazione del
piano di comunicazione, educazione e formazione in materia
ambientale".
Interrogazione
Richiamata la delibera 1355/2009 con la quale vengono
stanziati 773 mila euro per il triennio 2009/2011 in favore di un
piano di comunicazione, educazione e formazione in materia
ambientale, rivolto ai cittadini della nostra Regione;
Preso atto che la stesura del piano è in fase di
realizzazione e che l'importo preciso per ogni singola iniziativa
terrà conto del tetto di spesa impegnato nella delibera
sopracitata;
Considerata l'entità della somma stanziata e la valenza
socio-culturale di una efficace comunicazione in materia di tutela
dell'ambiente;
i sottoscritti Consiglieri regionali
Interrogano
l'Assessore competente per sapere:
1) attraverso quali criteri sono state formulate le
iniziative contenute nel piano volte alla comunicazione, formazione
e educazione in materia di ambiente;
2) se l'Assessorato si è avvalso di consulenze esterne per la
stesura del piano e, in caso di risposta affermativa, quali sono
stati gli impegni di spesa;
3) attraverso quali criteri è stata calcolata la spesa
preventiva riguardante le singole aree di intervento da parte del
piano;
4) quali sono gli obiettivi che si intendono perseguire
attraverso la realizzazione del piano in oggetto e quali sono i
risultati che l'Assessorato si attende.
F.to: Zucchi - Lattanzi - Benin
Presidente
- La parola all'Assessore al territorio e
ambiente, Zublena Manuela.
Zublena (UV)
- Grazie, Presidente. In relazione
all'interrogazione fornisco i seguenti chiarimenti, sperando che
possano essere adeguati all'esigenza informativa che voi
ponete.
Rispetto al quesito n. 1, con la creazione del nuovo Assessorato
del territorio e ambiente, che è avvenuto, con l'avvio di questa
legislatura, si è ritenuto fondamentale avviare la predisposizione
di un piano di comunicazione, educazione e formazione in materia
ambientale, un piano che permettesse di raccogliere, da un lato,
tutte le pregevoli iniziative già in atto e, dall'altro, ponesse le
condizioni per l'avvio di nuove attività connesse agli obiettivi
che caratterizzano il programma di governo.
Gli obiettivi principali che richiamo sono la valorizzazione
dell'ambiente attraverso un'attenta regia delle politiche
ambientali, creazione di sinergie fra tutela della natura ed
esigenze delle attività umane, aggiornamento del piano territoriale
e paesistico, revisione del piano regionale di gestione rifiuti per
la promozione di iniziative volte alla loro riduzione,
razionalizzazione dell'uso delle risorse idriche, diminuzione delle
emissioni inquinanti in atmosfera anche attraverso l'incentivazione
di soluzioni energetiche alternative, creazione della
consapevolezza nei cittadini relativamente alle problematiche
ambientali sul territorio attraverso, per esempio, azioni
specifiche di avvicinamento alla montagna e all'ambiente in
generale.
Per la predisposizione del piano si è proceduto ad una raccolta
delle iniziative già svolte, per le quali si è operata una
riproposizione sia mediante un questionario interno rivolto ai
diversi settori dell'Assessorato, sia attraverso una serie di
contatti con altri Assessorati più direttamente interessati, fra i
quali l'Assessorato dell'istruzione e cultura e l'Assessorato
dell'agricoltura e risorse naturali. Ci si è quindi confrontati con
altri soggetti presenti sul territorio, che operano su queste
materie: l'azienda USL, l'agenzia per la protezione dell'ambiente
ARPA, la fondazione Montagna sicura, il bacino imbrifero montano,
il Consiglio permanente degli Enti locali per individuare tutte le
possibili sinergie. Nella motivazione e nella valutazione dei
principi con cui elaborare il piano, si è tenuto conto di alcuni
documenti e metodologie; richiamo alcuni di questi documenti: il
manifesto della comunicazione pubblica in campo ambientale
dell'Associazione italiana della comunicazione pubblica
istituzionale; il documento:
"Orientamenti e obiettivi per il
nuovo quadro programmatico per l'educazione all'ambiente e lo
sviluppo sostenibile"
approvato dalla Conferenza Stato-Regioni
nel marzo 2007, e il nuovo quadro programmatico Stato, Regioni e
Province autonome per l'educazione all'ambiente e alla
sostenibilità, approvato dalla Conferenza Stato-Regioni ad agosto
2007.
Abbiamo anche tenuto conto della delibera della Giunta regionale
n. 991 del 5 aprile 2004, con la quale si prevedeva l'adesione
della Regione al sistema nazionale per l'informazione, formazione
ed educazione ambientale (detta INFEA), e la successiva
deliberazione n. 4075 del 15 novembre 2004, in cui si prevedeva la
creazione di una rete regionale di educazione ambientale,
attraverso la realizzazione di un centro di coordinamento regionale
di informazione e documentazione, all'interno del sistema nazionale
INFEA. Faccio anche presente che le attività svolte, tramite il
collegamento con l'INFEA, hanno permesso di ottenere un
finanziamento del Ministero dell'ambiente di cui abbiamo avuto
recentemente notizia il 21 maggio 2009, in modo informale,
attraverso una e-mail del Ministero dell'ambiente, con cui ci
comunicavano che sarebbero stati destinati alla Valle d'Aosta circa
285.000 € di contributo, che sarà a breve introitato
dall'Amministrazione regionale.
I criteri conduttori del piano sono quindi stati indirizzati
verso:
- la comunicazione ambientale: si tratta di un'attività
istituzionale degli enti contraddistinta dalla necessità di
informare costantemente il cittadino non solo sullo stato, sulla
novità, diciamo che riguardano l'ambiente, ma anche su tutte le
iniziative che l'Amministrazione attua in questa direzione;
- l'educazione ambientale: informazione che deve essere
strettamente connotata da una chiave educativa anche in
considerazione che la sensibilità verso le problematiche e lo stato
dell'ambiente nel nostro Paese non ha una storia molto lunga, anzi
piuttosto recente;
- una comunicazione che viene definita con la terminologia dei
comunicatori "emergenziale di crisi", che consiste nell'intervenire
in maniera adeguata e tempestiva, al fine di dare una giusta ed
equilibrata risposta alle istanze dei cittadini che via via
sollecitano delle risposte magari puntuali.
Il criterio per la stesura del piano di comunicazione
corrisponde all'individuazione delle attività analizzando sia i
portatori di interesse -
stakeholders,
come oggi si dice -
sia il
target
, cioè se ci si rivolge a bambini, ragazzi,
giovani, Enti locali, ordini professionali, eccetera, la natura
della comunicazione, cioè partecipazione a convegni, eventi di
interesse, piano di investimento sui media, eventi formativi,
iniziative di educazione e partecipazione, pubblicazioni
scientifiche e divulgative, presenza per esempio su RAI3 regionale,
ed infine individuando le iniziative da svolgere, i partner e anche
definendo se si tratta di iniziative reiterate oppure che sono
una tantum
.
Circa il secondo quesito, cioè se ci si è avvalsi di consulenze,
in considerazione della carenza di personale con competenze
specifiche in materia, in fase di avvio e di organizzazione
dell'Assessorato, è stata incaricata con delibera della Giunta
regionale n. 3748 del 12 dicembre 2008 la dott.ssa Valeria De
Vecchi, che possiede competenze in materia di comunicazione,
incaricata della consulenza per svolgere varie attività di
comunicazione in campo ambientale, fra cui anche il supporto agli
uffici per la predisposizione del piano di comunicazione. L'impegno
complessivo impegnato per l'attività della dott.ssa De Vecchi, per
11 mesi di consulenza, ammonta a 37.000 € comprensivo di tutti gli
oneri, dell'IVA e delle spese tecniche. L'incarico di
collaborazione in argomento prevede lo svolgimento delle seguenti
attività: il supporto nella realizzazione e messa in opera del
piano di comunicazione, quindi non solo nella fase di redazione e
di compilazione, ma soprattutto nella realizzazione; il supporto
per l'attività di comunicazione con particolare riferimento al
settore dei rifiuti; il supporto nell'organizzazione di iniziative
volte al coinvolgimento della cittadinanza, quali informazione ed
educazione in campo ambientale; il supporto nelle iniziative di
formazione per tecnici e operatori. L'importo per la stesura del
piano è stimabile, sulla base dei primi mesi di attività e della
rendicontazione della stessa, in circa il 20 percento dell'importo
totale dato alla consulenza, tenendo conto che i primi mesi sono
stati dedicati non solo alla stesura del piano, ma anche alla sua
realizzazione.
Circa il terzo quesito, la stima della spesa complessiva
prevista per l'attuazione delle iniziative di comunicazione,
educazione e formazione riflette quanto già stanziato con il
bilancio approvato, quindi ne rappresenta un po' una declinazione e
una precisazione. L'analisi dei costi delle diverse attività invece
è stata valutata sulla base delle spese storiche già sostenute per
iniziative analoghe, ad esempio alcune sono iniziative che vengono
riproposte ogni anno, quindi c'è una base di riferimento abbastanza
chiara; sottolineo come per alcune iniziative ci si avvalga anche
di altri finanziamenti, per esempio del Fondo sociale europeo, e
questo è il caso dei corsi di formazione nel campo dell'acustica
ambientale dei tecnici competenti che, sempre attraverso il
supporto della consulenza, sono già stati di fatto definiti e
partiranno nel mese di ottobre. Vorrei fare presente che nel budget
è inserita anche la pubblicazione della rivista
Environnement
, che costa mediamente per anno circa 90.000 €,
quindi l'importo dei 773.300 €, che è da dividere per tre anni in
modo non sempre uguale a seconda delle attività che vengono fatte,
comprende una serie di iniziative. I costi che per ora sono stati
stimati per le diverse attività saranno poi puntualmente definiti
anche a seguito di procedura ad evidenza pubblica; ipotizziamo che
permetteranno anche di effettuare alcune economie e consentiranno
anche di organizzare eventualmente altri eventi modificando via via
il piano di comunicazione.
Avrei ancora l'ultimo quesito. Il piano di comunicazione è nato,
oltre che come esigenza di informare e formare la cittadinanza in
merito agli obiettivi e all'attività dell'Assessorato del
territorio, anche per soddisfare gli obiettivi della Comunità
Europea, che richiede un'attenzione particolare all'informazione e
trasmissione alla collettività di tutto quanto riguarda il settore
ambientale. Gli impegni principali riguardano l'ambito dei rifiuti
piuttosto che l'informazione volta a ridurre gli aspetti dannosi
dell'esposizione all'inquinamento; da questo punto di vista voglio
richiamare anche il piano aria approvato da questa Assemblea con la
legge del 2007 che dà dei mandati di informazione proprio nel
settore specifico. Chiedevate anche come vogliamo misurare
l'efficacia: il piano, naturalmente, ogni anno, sarà soggetto ad
una revisione di efficacia per poter adeguare le varie azioni alle
aspettative. Prevediamo un sistema di valutazione per ogni singola
azione che valuti l'efficienza, l'efficacia, la fattibilità, nonché
la capacità di coinvolgimento di ciascuna iniziativa: questo
attraverso specifici
auditing
sia interni, che in parte
abbiamo già fatto, sia verso gli esterni.
Presidente
- La parola al Consigliere Zucchi.
Zucchi (PdL)
- Assessore, intanto la ringrazio per le
ampie ed esaustive risposte soprattutto riferite ai primi punti, ma
capisco per certi versi un po' l'imbarazzo di avere sforato un po'
il tempo, perché poi - al di là di quelle che sono state le
risposte, di cui non avevo dubbi che sarebbero giunte nell'ambito
del contenuto, non del contenuto, ma della forma - lo scopo di
questa interrogazione è quello di andare a vedere più il contenuto,
cioè quali erano le iniziative, al di là del discorso della
consulenza, di cui abbiamo appreso per l'ennesima volta che
l'Amministrazione regionale con il solito ritornello per il quale
manca della professionalità interna, nonostante ci siano migliaia
di persone dipendenti di questa amministrazione pubblica... lo
vedremo anche dopo per quanto riguarda un'altra interpellanza che
riguarda la
Film Commission
, cioè c'è sempre il solito
ritornello: mancano le professionalità e allora... avanti con le
consulenze!
Lo scopo di questa interrogazione, di cui dicevo prima che
appunto non avevo dubbi che ci fossero state delle risposte
"quadro", cornice che sono puntualmente venute, erano quelle di
comprendere... faccio fatica, Presidente, a sentire me stesso,
quindi forse mi confondo da solo...
Presidente
- ...colleghi, un po' di silenzio e, per
cortesia, se dovete parlare uscite dall'aula. Grazie.
Zucchi (PdL)
- ...era quello di comprendere meglio anche
quelle che erano le iniziative concrete, mi è sembrato di
comprendere che una delle più importanti sia proprio quella della
rivista
Environnement
...
(interruzione dell'Assessore Manuela Zublena, fuori
microfono)
...ecco, avremmo avuto piacere di avere più dettagli, ma
evidentemente il fatto che lei, Assessore, si sia dilungata più sul
discorso della cornice ha impedito che ci fossero delle risposte
forse più puntuali sulla parte più concreta. Che dire? Mi auguro
veramente che questo tipo di iniziative, che in parte soggiacciono
a quelle che sono le direttive - come lei ha ricordato - da parte
dell'Unione Europea, le quali sono volte alla sensibilizzazione
degli abitanti dell'Unione Europea stessa, e quindi della nostra
Regione appunto nei confronti di queste tematiche, abbiano poi
francamente delle ricadute, perché l'impegno di spesa di 773.000 €,
pur in tre anni, è comunque un impegno considerevole che merita
attenzione. Pertanto auspichiamo veramente che i meccanismi di
controllo che lei ha enunciato nella parte finale del suo
intervento effettivamente possano servire a garantire l'esatto e
puntuale compimento delle iniziative con delle ricadute che siano
concrete e che non siano, purtroppo, come spesso accade, soltanto
fumo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK