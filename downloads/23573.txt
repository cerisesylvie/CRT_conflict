Consiglio Regionale della Valle d'Aosta - Oggetto del Consiglio n. 2651 del 17 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2651 del 17 aprile 2007 - Resoconto
OGGETTO N. 2651/XII - Interventi finanziari per la
realizzazione di opere di irrigazione agricola previste dal Piano
di sviluppo rurale 2006. (Interrogazione)
Interrogazione
Premesso che:
- il Piano di Sviluppo Rurale 2000/2006 prevede, tra gli
altri interventi, finanziamenti sia per la costruzione e
manutenzione delle opere di irrigazione agricola sia per la
realizzazione di monorotaie;
i sottoscritti Consiglieri regionali
Interrogano
Il Presidente della Regione e l'Assessore delegato per
sapere:
1) l'ammontare dei contributi erogati per le opere di
irrigazione agricola e gli ettari di terreni serviti da tali
interventi;
2) se siano stati interamente spesi gli stanziamenti previsti
nel Piano di Sviluppo Rurale per le opere di irrigazione o se vi
siano dei residui;
3) se esista una valutazione o monitoraggio sulle eventuali
ulteriori esigenze di infrastrutturazione in tale comparto o se
comunque siano giacenti ulteriori istanze di finanziamento;
4) a quanto ammontano i contributi erogati per la
realizzazione di monorotaie e quanti siano i km realizzati e gli
ettari serviti.
F.to: Frassy - Tibaldi
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Il Piano di sviluppo rurale 2000-2006 si
sta avviando alla conclusione. Siamo in fase di predisposizione del
nuovo Piano di sviluppo rurale, e naturalmente, in attesa
dell'approvazione di questo nuovo piano, è prorogato fino al 31
dicembre 2007 il vecchio piano sulla base di indicazioni
comunitarie. Qui si tratta di fare il punto della situazione, da
quello che emerge dalle domande; cercherò di rispondere ai quesiti
secondo l'elenco prospettato.
Primo quesito:
"l'ammontare dei contributi erogati per le
opere di irrigazione agricola e gli ettari di terreni serviti da
tali interventi".
Qui va chiarito che il termine
"opere di
irrigazione agricola"
è generico; esso comprende in realtà
diverse tipologie di finanziamenti destinati anch'essi a
beneficiari distinti fra di loro. Fra questi i più significativi
sono rappresentati dai consorzi di miglioramento fondiario, i quali
fra le varie funzioni che ricoprono istituzionalmente si occupano
anche della gestione delle risorse idriche in agricoltura,
attraverso la costruzione, la sistemazione e il riattamento di
acquedotti rurali e di impianti di irrigazione interaziendali. Gli
importi stanziati nel settennio 2000-2006 e che riguardano
esclusivamente la realizzazione di opere irrigue ammontano ad oltre
63 milioni di euro. Va però evidenziato che la realizzazione di
alcuni impianti di irrigazione a pioggia è confluita nei cosiddetti
"interventi globali" e nei riordini fondiari, che nello stesso
periodo hanno rispettivamente assorbito risorse per 41 e 25 milioni
di euro. È tuttavia difficile indicare con precisione quanti di
questi fondi siano stati destinati esclusivamente alla
realizzazione di impianti di irrigazione, in quanto gli interventi
globali e i riordini fondiari prevedono degli interventi che sono
integrati fra di loro e hanno diverse sfaccettature per quel che
riguarda le azioni intraprese. Agli interventi visti finora è
necessario aggiungere inoltre quelli realizzati nell'ambito dei
finanziamenti aziendali, ossia quelli richiesti dalle singole
aziende, per un importo che si avvicina a 8 milioni di euro e che
hanno consentito la realizzazione di impianti di irrigazione a
goccia, attualmente molto apprezzati e proposti soprattutto per
certe tipologie di irrigazione dei frutteti specializzati, dei
vigneti, comunque le colture specializzate, a pioggia ed il
rifacimento di "ru" e canali utilizzati per un'irrigazione
aziendale a scorrimento in alcuni casi. Tali finanziamenti hanno
contribuito a servire con impianti di irrigazione a pioggia oltre
1.300 ettari di superficie coltivata, a dotare circa 70 ettari di
impianti di irrigazione a goccia, a realizzare oltre 300 km. tra
condotte di adduzione, acquedotti rurali e canali a cielo aperto e
infine a mettere in opera attività accessorie, quali derivazioni,
vasche di accumulo, dissabbiatori, camere di manovra e unità di
campo, sistemi di automazione degli impianti...
Seconda domanda:
"se siano stati interamente spesi gli
stanziamenti previsti nel Piano di sviluppo rurale per le opere di
irrigazione o se vi siano dei residui"
; qui si può affermare
che ogni anno è stato impegnato quanto previsto in bilancio e non
vi sono mai stati dei residui.
Terza domanda:
"se esista una valutazione o monitoraggio
sulle eventuali ulteriori esigenze di infrastrutturazione in tale
comparto o se comunque siano giacenti ulteriori istanze di
finanziamento"
, posso affermare che non esiste un vero e
proprio monitoraggio, anche perché i finanziamenti riguardanti le
risorse idriche non sono destinati ad interventi diretti da parte
dell'Assessorato dell'agricoltura, ma sono utilizzati per
soddisfare le richieste di finanziamento che provengono dai
consorzi di miglioramento fondiario, ai quali la Regione attraverso
la legge regionale n. 3/2001 - cui si fa riferimento anche per
quanto riguarda la riorganizzazione territoriale dei consorzi - ha
attribuito importanti funzioni nell'ambito della progettazione,
realizzazione e gestione delle opere di miglioramento fondiario,
nonché della progettazione, della realizzazione e della gestione di
opere connesse a quelle di miglioramento fondiario, finalizzate
alla valorizzazione delle produzioni e alla riduzione dei costi
gestionali. In sostanza, sono i consorzi di miglioramento fondiario
che verificano le reali esigenze di infrastrutturazione del
territorio ed inoltre le richieste di contributo agli uffici
competenti che fanno le dovute verifiche tecnico-economiche. A
titolo di informazione, i consorzi di miglioramento fondiario
attualmente sono dell'ordine di 180. Uno strumento che potrà essere
utile per una futura programmazione degli interventi è
rappresentato dal "SIGRIA", progetto in corso di attuazione e
finanziato dal Ministero delle politiche agricole, alimentari e
forestali per il monitoraggio delle strutture irrigue del
territorio e tendente ad evidenziare eventuali carenze
infrastrutturali. Il tutto va rapportato e deve interagire con il
Piano tutela delle acque, tenuto conto dei relativi indirizzi e
delle priorità che lo stesso stabilisce; quindi è in atto anche
soprattutto su certe situazioni particolari che possono
identificare le situazioni tipo che abbiamo sul territorio... con
gli uffici competenti dell'Assessorato dei lavori pubblici. Per
quanto riguarda le istanze in attesa di finanziamento, va detto
che, nonostante gli sforzi finanziari che ogni anno vengono
compiuti, sono ancora innumerevoli le domande giacenti e in fase di
istruttoria, esse ammontano infatti ad oltre 300, una media di 2
per consorzio di miglioramento fondiario per un importo presunto
che supera i 60 milioni di euro. Queste sono domande preliminari
che sono state presentate nel corso di questi anni, a cui non si è
ancora potuto dare risposta, sulle quali per la maggior parte è
stato espresso parere favorevole dai nostri uffici.
Infine, ultima domanda:
"a quanto ammontano i contributi
erogati per la realizzazione di monorotaie e quanti siano i km.
realizzati e gli ettari serviti"
, questo è un settore di
nicchia, in quanto nel corso della programmazione 2000-2006 sono
stati finanziati 6 impianti di monorotaia per 3 milioni di euro e
per una lunghezza complessiva di una decina di km.. Bisogna dire
che tali infrastrutture, che costituiscono un'alternativa alla
tradizionale viabilità rurale, sono in gran parte destinate al
servizio di alpeggi di alta quota, solo una è stata realizzata al
servizio di aziende di fondovalle a vocazione vitivinicola nella
zona di Donnas. Gli ettari serviti complessivamente rappresentano
un dato poco significativo, in quanto si tratta di superfici in
prevalenza destinate a pascolo per quel che riguarda gli alpeggi e
che ammontano a qualche centinaio di ettari. Si tratta di
situazioni per le quali tecnicamente è stata valutata positiva
l'alternativa della monorotaia in sostituzione della viabilità di
tipo tradizionale sia per quel che riguarda i costi di
investimento, sia per quel che riguarda l'impatto dal punto di
vista ambientale, quando questo va ad interessare delle zone dove
il raggiungimento con una normale viabilità potrebbe creare dei
problemi non indifferenti anche dal punto di vista dei luoghi che
si vanno ad interessare e con possibili situazioni di dissesto
derivanti dalla realizzazione delle strade stesse e a volte
dell'impossibilità di realizzarle.
Presidente
- La parola al Consigliere Frassy.
Frassy (CdL)
- Alcune considerazioni sulla risposta
dell'Assessore e sulla filosofia del Piano di sviluppo rurale, che
ci apprestiamo ad archiviare, e sulla filosofia del nuovo sessennio
del prossimo piano, che dovrà entrare in vigore non appena verrà
autorizzato dalla UE fra la fine di questo anno e l'inizio del
prossimo. Abbiamo ascoltato con attenzione i dati fornitici e devo
dire che non avevamo intenzione di sostituirci all'ISTAT per
raccogliere dati statistici, nel senso che l'insieme di queste
domande voleva essere un modo per capire qual era "lo stato
dell'arte" al di fuori della filosofia dell'aiuto pubblico,
sicuramente importante in questo settore, perché è un settore che
senza gli aiuti pubblici difficilmente in un'economia montana
avrebbe le forze per sopravvivere. Noi avevamo in parte condiviso i
principi di quel piano di sviluppo finalizzati non all'aiuto fine a
sé stesso, ma a un aiuto che doveva avere lo scopo produttivo, la
verifica di un reddito minimo, ossia dei parametri che
consentissero a certe situazioni di creare mercato. Quando leggiamo
i dati che ci ha fornito... sono importanti gli aiuti nell'ambito
dell'irrigazione perché fra quelli dichiarati e quelli che lei ha
detto non si riesce a censire, penso che saremmo vicino a 100
milioni di euro - 63 + 8 + una parte che viene ritagliata in altri
comparti si supera il "range" di 80-100 milioni di euro -; le
superfici e le opere realizzate in questo sessennio apprendiamo
però che sono pari a quelle già giacenti, pertanto il nuovo piano
parte già con un residuo accumulato nel sessennio precedente...
(interruzione dell'Assessore Isabellon, fuori
microfono)
... richiesto, ma lei ha detto anche per la maggior parte con
parere già favorevole. La riflessione ulteriore è che, non
esistendo monitoraggio, perché lei dice che sono i consorzi che
verificano... e poi ci dà un altro dato importante: oggi abbiamo
180 consorzi, penso che 180 consorzi in una Regione come la nostra,
che ha una marginalità dell'attività rurale, sono troppi rispetto a
quelle azioni di incentivo per ridurre la frammentazione delle aree
agricole, perciò abbiamo ancora un numero considerevole di
consorzi. Non c'è una programmazione, perché ogni consorzio guarda
al proprio campo. Sarebbe allora importante che vi fosse un qualche
monitoraggio da parte dell'Ente Regione, anche perché qui credo che
il suo collega Cerise abbia speso più di qualche parola
recentemente sul problema dell'acqua o, meglio, della carenza
dell'uso virtuoso e parsimonioso delle acque. In altre Regioni
vengono utilizzate anche per gli usi irrigui ricircoli di acque che
defluiscono dalle fognature dei centri urbani. Forse da noi può far
sorridere un'ipotesi del genere, ma in un contesto virtuoso forse
certe cose dovrebbero iniziare ad essere valutate, perciò
aspettiamo di capire come verrà impostato il prossimo piano su
questa materia, con l'auspicio che vi sia una maggiore attenzione
alla programmazione, perché il rischio è che alla fine l'acqua
finisca, i finanziamenti finiscano e alla fine si scopra che le
aspettative e le esigenze del comparto sono ancora tante. Forse una
maggiore attenzione sulla programmazione sarebbe opportuna.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK