Consiglio Regionale della Valle d'Aosta - Oggetto del Consiglio n. 1000 del 14 dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1000 del 14 dicembre 2004 - Resoconto
OGGETTO N. 1000/XII - Storno nel bilancio 2003 della Casinò
S.p.a. di crediti ritenuti inesigibili. (Interrogazione)
Interrogazione
Premesso che
- nel bilancio 2003 della Casinò spa sono stati stornati
crediti per euro 1.350.000,00 in quanto inesigibili;
- dalla relazione di accompagnamento al bilancio stesso e dai
rilievi effettuati dal Collegio Sindacale emergono sia una carenza
di procedure codificate in relazione alle casse e alla gestione dei
flussi di denaro, sia una sistematica violazione del Regolamento
Cassa Assegni;
i sottoscritti Consiglieri regionali
Interrogano
Il Presidente della Regione per conoscere:
1. l'entità degli anticipi - con evidenza delle partite in
sofferenza - effettuati al 1° gennaio 2004 dalla Cassa Assegni e
aggiornamento dei dati al 30 ottobre;
2. se i fatti di cui in premessa sono riconducibili a
responsabilità individuali accertate o da accertare;
3. se sono stati adottati dalla Casinò spa provvedimenti - e
nel caso affermativo quali e con quali tempistiche - per garantire
una maggior tutela all'azienda nelle procedure delle casse.
F.to: Frassy - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Continuiamo il dialogo con il Consigliere
Frassy; vedo che ha fatto un'analisi dettagliata del bilancio 2003
del casinò e fa un ragionamento che parte dal bilancio 2003 per poi
interrogare su alcune situazioni relative al corso del 2004.
Facendo un parallelo fra il 2003 e il 2004, darei questi dati
che mi vengono chiesti con la prima domanda. Nel 2003 il cambiato
alla Cassa Assegni ammontava a 124.019.120,00 euro, il versato alla
Cassa Assegni ammontava a 55.695.907,00 euro; a fronte di questo,
la situazione del contenzioso al 31 dicembre 2003 era di
2.712.921,00 con una situazione di titoli in sospeso di 491.000,00.
Il 2004 ha avuto un cambiato alla Cassa Assegni fino al 31 ottobre
di 83.570.532,00 euro, il versato 40.166.790,00, la situazione di
contenzioso al 31 ottobre era di 1.240.371,00 euro e una situazione
di titoli in sospeso di 1.636.750,00 euro; quindi il contenzioso ha
già manifestato una situazione di difficoltà nel richiedere di
ottenere il pagamento, il sospeso è una situazione in cui non è
ancora stata attivata questa procedura. Il progressivo del
contenzioso dal 1° gennaio 2003 al 31 dicembre 2004 - e cito questo
lasso di tempo perché è il contenzioso in essere al 31 dicembre
2004, cioè dalla sua costituzione alla data che era quella del 31
ottobre - è di 2.691.592,00 euro.
Per dare un dettaglio, perché immagino quale sia l'intendimento,
anche se non puntualmente espresso nell'interrogazione, ci sono
stati casi che sono stati oggetto di analisi il 29, 30 e 31 ottobre
e queste tipologie riferibili a questo arco di tempo sono da
considerarsi per 80.000,00 euro in assegni bancari nei sospesi. Un
importo di 300.000,00 euro, invece, di assegni circolari e di euro
98.000,00 in assegni bancari, che sono stati poi oggetto di
segnalazioni ai competenti organi di controllo e quindi Forze di
Polizia, andranno ad incidere sulla voce del contenzioso nel
novembre 2004: questa era la situazione che avevo rilevato all'atto
dell'interrogazione.
Per quanto attiene il punto 2, è in corso l'accertamento di
eventuali responsabilità individuali in merito, quindi c'è
un'attività su questo.
Per quanto riguarda il punto 3, qui, il Consiglio di
amministrazione rispetto a questo settore che presenta alcune
criticità per la natura stessa dell'attività, ha provveduto alla
nomina di un responsabile delle casse per organizzare e controllare
tutto il reparto, che prossimamente sarà trasferito dalla
responsabilità dell'area giochi a quella dell'istituenda Direzione
amministrativa, la quale più efficacemente potrà gestire il
fenomeno del cambio assegni. Tale responsabile sta già operando un
controllo quotidiano del rispetto del Regolamento in materia;
dopodiché sono stati modificati - abbassandoli - i limiti di
sconfinamento e di ammissione al servizio cambio assegni dai
cosiddetti "non affidati", da coloro cioè che non sono stati
preventivamente esaminati dall'apposita commissione.
È stata poi attivata una procedura di controllo "online" sugli
assegni circolari e bancari, per verificarne l'autenticità e la
regolarità; è stato introdotto questo sistema che permette una
verifica immediata sull'autenticità degli assegni; dopodiché c'è
un'attività che è stata avviata, relativa alla procedura di
modifica dell'attuale Regolamento per l'accesso al servizio di
cambio assegni e il suo funzionamento, articolando in modo da
garantire una maggior sicurezza per l'azienda. C'è quindi
un'attività che il Consiglio di amministrazione ha attivato per
migliorare questo tipo di servizio.
Presidente - La parola al Consigliere Frassy.
Frassy (CdL) - Lei, Assessore, è stato preciso e chiaro nel
fornire i dati e di questo la ringraziamo.
Il quadro che emerge dalle risposte da lei fornite su questa
interrogazione e su quella precedente, relativa ai beni mobili
stornati, non induce fiducia e prospettive di rasserenamento
rispetto a una normalizzazione della gestione della "Casinò
S.p.a.". Abbiamo visto prima i problemi sui beni stornati e devo
dire che sono rimasto senza parole rispetto agli ultimi dati che ci
ha fornito. Il problema della Cassa Assegni è un altro di quei
problemi che, sempre andando a leggere il bilancio e la relazione
fatta dal Collegio sindacale oltre che dal Consiglio di
amministrazione al bilancio 2003, sembrerebbe essere una di quelle
situazioni che non è mai stata gestita, perlomeno nel rispetto
delle procedure codificate, perché anche qui sembrerebbe che le
procedure codificate in realtà non venissero rispettate.
Nel momento in cui lei risponde, al punto 1, in maniera precisa,
sui volumi in termini di denari transitati attraverso la cassa e ci
dà l'evidenza del cambiato e del versato, tenendo presente che il
raffronto con il 2004 è un raffronto incompleto - anche perché
l'anno non è finito e sappiamo che nella fine dell'anno c'è un
volume superiore al dodicesimo del mese che aspettiamo, perciò è un
mese importante che conta più di uno -, vediamo che il contenzioso
del 2003 sommato al sospeso del 2003, e sono le situazioni che
devono preoccupare la gestione e di riflesso l'azionista, che poi
siamo noi, come Amministrazione regionale, è intorno ai 2,3 milioni
di euro. Questa cifra, rapportata al 2004 e tenendo presente che il
dato è fermo ad ottobre, dunque manca novembre e soprattutto manca
dicembre, è quasi raggiunta, perché il dato fa 2,9 milioni di euro;
ma il dato sorprendente è che, a fronte di questa situazione,
quando lei ci dà una progressione del contenzioso dal 1° gennaio
2003 al 31 dicembre 2004 quantificata in 2.691.000,00 euro,
scopriamo che a Saint-Vincent il 29, 30 e 31 ottobre hanno fatto i
fuochi di artificio, nel senso che le casse hanno avuto un assalto
stile "Far West" perché in 3 notti ci sono situazioni di sofferenze
per 500.000,00 euro... in 3 notti si è fatto 1 miliardo di incauti
esborsi!
Allora lei capisce che questa interrogazione è finalizzata a
capire cosa sta succedendo a Saint-Vincent. Avete cambiato la
formula della gestione attraverso una s.p.a., avete cambiato il
modello gestionale: da verticistico a orizzontale, ma, alla fine, i
conti non tornano mai e noi vorremmo capire, nell'ambito delle
responsabilità che lei dice essere in corso di accertamento, quale
ruolo attivo e preventivo gioca il controllo Regione, nel senso
che, al di là di tutto ciò che ci riguarda come azionisti
nell'ambito della "Casinò S.p.a.", abbiamo un doppio interesse che
ci è dato anche dalla qualità di pubblica amministrazione che è
preposta con un suo corpo ispettivo a vigilare e a controllare
quello che accade in quel casinò.
Prendiamo perciò atto che, seppur tardivamente, sono state messe
in piedi delle procedure che dovrebbero nel futuro evitare il
ripetersi di queste situazioni: nomina di un responsabile casse,
abbassamento dei limiti di sconfinamento, procedure di controllo
"online" sugli assegni, ma non possiamo non rimanere sorpresi
quando scopriamo che soltanto nel 2004 viene attivata una procedura
di controllo "online", quando lei esce di qua, entra nel primo
negozio che gestisce le carte di credito e scopre che hanno da anni
la possibilità, tramite terminali particolari, di verificare in
tempo reale la copertura o meno degli assegni!
Prendiamo altresì atto che, seppur tardivamente, ci si sta
muovendo; anche in questo caso torneremo sull'argomento, perché è
impensabile poter rispondere al punto 2, dicendo che sono in corso
accertamenti senza poi andare alle conclusioni di quegli
accertamenti. Nella notte fra il 29, 30 e 31 ottobre il casinò ha
bruciato una cifra che è vicina a 1/5 del contenzioso che è
maturato in 1 anno e 1/2, e questa mi sembra veramente una cifra di
cui preoccuparsi!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK