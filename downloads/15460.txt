Consiglio Regionale della Valle d'Aosta - Oggetto del Consiglio n. 2930 del 8 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula
Oggetto del Consiglio n. 2930 del 8 gennaio 2003 - Resoconto
OGGETTO N. 2930/XI Realizzazione di una pista forestale di
collegamento alla località Mont Blanc di Issogne.
(Interrogazione)
Interrogazione Preso atto che in data 19.12.2001 la Direzione
Forestale dell'Assessorato Agricoltura e Risorse Naturali ha
presentato, per la Valutazione dell'Impatto Ambientale, un progetto
per la realizzazione di una pista forestale di collegamento alla
località Mont Blanc nel Comune di Issogne;
Osservato che tale pista, assai impattante dal punto di vista
ambientale (tant'è che la relativa valutazione di compatibilità ha
dato esito negativo), non pare rispondere ad alcuna finalità
"forestale", non essendo funzionale alla difesa, al miglioramento e
all'utilizzazione del bosco;
Creduto piuttosto che la pista in esame risponda ad altre
esigenze;
il sottoscritto Consigliere regionale
Interroga
l'Assessore competente per sapere:
1) quali sono le reali finalità dell'eventuale realizzazione
della pista forestale di collegamento alla località Mont Blanc del
Comune di Issogne;
2) quale giudizio dà della valutazione di impatto
ambientale;
3) che ne sarà del progetto in esame.
F.to: Curtaz
Président
La parole à l'Assesseur à l'agriculture et aux
ressources naturelles, Perrin.
Perrin (UV)
La realizzazione della pista forestale in
questione è stata presa in considerazione dall'Amministrazione in
seguito alla presa d'atto delle esigenze della popolazione locale,
che ritiene, con questa infrastruttura, di poter usufruire
dell'area boscata - ed è un'area boscata di grossa estensione - in
modo più razionale e produttivo, agevolando in tal modo anche le
funzioni di salvaguardia idrogeologica svolte dalla vegetazione
boschiva stessa. Per scendere nei particolari e per rispondere
puntualmente alla domanda dell'interrogante, si può dire che, in
primo luogo, si produrrà il miglioramento dell'assetto
idrogeologico; infatti, la realizzazione della pista consentirà un
più agevole controllo del territorio e un corretto mantenimento del
bosco e del sottobosco, che svolgerebbero in tal modo un'adeguata
funzione di regimazione delle acque superficiali.
Inoltre, dai numerosi sopralluoghi effettuati in quella zona dai
nostri tecnici e progettisti incaricati, si è riscontrato un
notevole accumulo di materiale, pietra, legname ed arbusti, sia
lungo le aste torrentizie, sia nel bosco, dovuto all'assenza di un
qualsiasi intervento manutentivo. In occasione di eventi
meteorologici intensi si sono infatti già verificati piccoli
fenomeni di "piena", con notevole trasporto di materiali a valle.
La presenza della pista permetterà anche il monitoraggio e la
manutenzione delle aste torrentizie della zona. In secondo luogo,
si potrà raggiungere l'aumento della produttività dell'area
boscata. Attualmente la redditività dell'area boscata è nulla, in
quanto, vista la difficoltà di accesso, i proprietari dei fondi
hanno abbandonato l'utilizzo della zona. La realizzazione della
pista consentirà l'esecuzione di tagli e reimpianti, incentivando
l'utilizzo ed aumentando notevolmente la redditività del bosco. Al
giorno d'oggi l'intervento selvicolturale spesso è condizionato
dalla possibilità di ottenere un prezzo di macchiatico positivo o,
nel caso in cui il legno sia ad uso dello stesso proprietario, che
il bosco stesso sia di facile accessibilità, condizione
"sine
qua non"
per una minima utilizzazione del bosco. È sempre più
facile vedere il bosco abbandonato a sé stesso in mancanza di vie
di accesso; ne sono testimonianza, nella zona, i numerosi cedui
presenti in stato di progressivo abbandono. Un altro aspetto non
trascurabile è la funzione antincendio che la pista potrà fornire:
fungendo da via di accesso per i mezzi e squadre antincendio
boschivo, permetterà interventi più efficaci abbattendo
notevolmente anche i costi.
Nelle condizioni attuali eventuali operazioni antincendio
sarebbero molto onerose, in quanto si potrebbe intervenire solo con
l'elicottero. Infine, la pista agevolerebbe il recupero e la
rivitalizzazione dei luoghi e non è uno scopo secondario,
dall'incentivazione al recupero del patrimonio edilizio, ad
interventi di riqualificazione ambientale, ad esempio nei confronti
delle vecchie discariche, delle vecchie cave che oggi sono
inattive; anche il villaggio di Mont Blanc diventerebbe più
facilmente raggiungibile, divenendo, fra l'altro, punto di partenza
per l'accesso alle frazioni più alte. Per rispondere al punto 2, la
commissione del VIA ha espresso parere negativo sul progetto
proposto, perché dall'esame degli elaborati emergevano eccessivi
volumi di scavi e di riporti, oltre ad alcuni sbancamenti in
roccia. Il progetto prevedeva anche la costruzione di muri di
sostegno.
La commissione aveva anche ritenuta carente la relazione
geologico tecnica; si ritiene di poter ovviare ad una buona parte
delle problematiche con la redazione di una nuova progettazione con
la quale, pur ricalcando in linea di massima il tracciato esistente
- perché non ci sono grosse possibilità di variazione del tracciato
- si potrà riproporre un tracciato più aderente al terreno
originale con conseguente minore impatto. In sede di revisione del
progetto si provvederà ad un approfondimento delle tematiche
geologiche, così come si ritiene di poter impiantare il cantiere
per la realizzazione della pista in maniera da non arrecare
disturbi all'avifauna, perché una delle motivazioni del diniego è
stata quella di non andare a disturbare un sito di nidificazione di
una delle specie fra le più importanti dell'avifauna valdostana. In
conclusione, tenendo in debito conto i benefici apportati
dall'intervento, il progetto sarà rivisto alla luce di quanto ho
esposto e, probabilmente, riproposto alla Commissione del VIA se ci
saranno le condizioni, al fine di verificare la possibilità di
realizzare effettivamente l'opera con un limitato impatto
sull'ambiente. Un'opera che dà un grosso servizio ad una zona che
sappiamo essere difficile, ma che, se permarrà difficilmente
accessibile, non potrà che essere abbandonata dall'attività
dell'uomo.
Président
La parole au Conseiller Curtaz.
Curtaz (PVA-cU)
Nonostante la convinzione con cui
l'Assessore ha risposto all'interrogazione, non è riuscito a
convincermi della bontà delle sue argomentazioni e cercherò di fare
alcune osservazioni anche di carattere generale, che prescindono
dalle valutazioni sulla necessità di questa strada. Questo progetto
- l'Assessore lo ha messo fra le righe, parlando di esigenze
secondarie da non trascurare - ha tutta l'aria di essere non una
pista forestale, ma una pista agricola di accesso a certe zone e
idonea a favorire la ristrutturazione di vecchi edifici. Non dico
che questa sia un'esigenza trascurabile, però abbiamo l'ennesima
dimostrazione come spesso, con il pretesto di fare una pista
forestale, poi facciamo tutt'altro! Le esigenze di manutenzione,
anche boschiva, sono tutte apprezzabili e condivisibili, però
ritengo che in questa regione ci sia difficoltà a fare un
ragionamento in termini di costi-benefici, perché se andassimo a
vedere certe opere pubbliche, dividendo il costo complessivo per
numero di utenti o per valore intrinseco del bene da mantenere,
troveremmo delle sproporzioni inaudite!
Secondariamente credo che, ancora una volta, bisognerebbe
riflettere e verificare se - non mi riferisco al caso in esame
perché non lo conosco a sufficienza - la strada è sempre l'unico
mezzo per intervenire. Faccio un esempio che forse ho già portato,
ma non è secondo me inutile ripeterlo. Qualche tempo fa, la III
Commissione è andata nel salisburghese a verificare come vengono
fatte le dighe selettive: questo dopo l'alluvione. Abbiamo scoperto
che addirittura hanno costruito dighe selettive e le mantengono con
periodicità semestrale, mi pare, senza avere una strada, adottano
altri sistemi. Pensiamo che costino di più? No, costano di meno,
perché hanno portato il materiale per fare le dighe con delle
teleferiche mobili, di quelle che vengono smontate alla fine del
lavoro, magari recuperate per un'altra struttura e alla fine il
lavoro costa meno! La manutenzione viene fatta portando via il
legname attraverso elicotteri e cose del genere.
Credo che questi ragionamenti si debbano fare, non solo per un
discorso di impatto ambientale che è evidentissimo, ma anche per
questioni economiche. Vanno fatti anche in riferimento a questo
progetto specifico, perché credo che qualsiasi progetto riferito a
questa strada, anche se riuscisse a superare la valutazione di VIA
- cosa che non è riuscito a fare il primo progetto - avrebbe dei
problemi di impatto - quanto meno visivo - assai evidenti, perché
conoscendo la zona esposta alla valle centrale avremmo quella che
considero un'ennesima ferita nel territorio della nostra regione.
C'è un giudizio negativo su questo progetto, ma c'è anche una
richiesta di riflessione, perché è possibile, anche confrontando
con esperienze dell'esterno, verificare se ci sono modalità di
accesso ai luoghi di carattere diverso, che possono contemperare le
esigenze economiche e quelle ambientali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK