Consiglio Regionale della Valle d'Aosta - Oggetto del Consiglio n. 3272 del 23 aprile 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3272 del 23 aprile 1992 - Resoconto
OGGETTO N. 3272/IX Controlli sanitari sulla produzione dei
sanguinacci valdostani (baudin).
(Interpellanza)
Presidente
Do lettura dell'interpellanza presentata dai
consiglieri Vallet, Perrin, Faval, Andrione e Marcoz:
Interpellanza Considerato che i macellai-salumieri della
nostra regione che producono i tipici sanguinacci (baudin),
incorrono, ogniqualvolta il prodotto è sottoposto a controllo
analitico da parte dei servizi competenti dell'USL, in una denuncia
all'autorità giudiziaria per la presenza, nei sanguinacci stessi,
di nitrati (sodio nitrato e potassio nitrato), non dichiarati o
presenti in quantità superiore ai limiti fissati dalla
legge;
avendo i laboratori dell'USL accertato come la presenza di tali
sostanze sia da porre in relazione alla composizione stessa
dell'impasto (in particolare all'uso della barbabietola rossa) e
non all'aggiunta volontaria o fraudolenta di additivi chimici
conservativi;
atteso che il problema sopracitato è conosciuto e che nonostante
la manifesta buona fede dei macellai-salumieri non sono stati
adottati, dalle autorità competenti, provvedimenti o comportamenti
diversi dall'ormai rituale denuncia all'autorità giudiziaria;
I sottoscritti consiglieri regionali
interpellano
la Giunta regionale per conoscere:
1) a quando risale il primo campionamento con esito positivo e
la conseguente denuncia e quante sono a tutt'oggi le denunce
inoltrate all'autorità giudiziaria da parte del servizio competente
dell'USL, nonché la data dell'ultima denuncia;
2) se i campionamenti e le denunce sono continuate anche dopo
aver chiarito le cause della presenza di nitrati nell'impasto dei
"baudin";
3) quali sono le iniziative messe in atto dall'Assessorato alla
Sanità per la soluzione del problema suesposto.
Presidente
Ha chiesto di illustrare l'interpellanza il
Consigliere Vallet, ne ha facoltà.
Vallet (UV)
Può sembrare un argomento divertente ma vi
assicuro che per i macellai che devono recarsi in Pretura ogni due
o tre mesi non è assolutamente divertente.
E' in questo senso che abbiamo presentato questa interpellanza,
per richiamare l'attenzione dell'Assessore competente su questo
problema che assilla i macellai che producono i cosiddetti baudin
da ormai qualche anno, e che li obbliga a comparire come dicevo, a
scadenze quasi fisse, presso la Pretura di Aosta a rispondere di un
reato che è loro ascritto e che in tutta buona fede non hanno
commesso. Perché da quando i vigili sanitari del servizio di igiene
dell'USL si sono messi sulle piste dei baudin, puntualmente hanno
riscontrato alle analisi quantità o presenza di nitrati non
dichiarati o in quantità superiore.
E' stato verificato dagli stessi servizi che la presenza di
queste sostanze non è dovuta ad un uso fraudolento di conservanti,
ma alla composizione stessa dell'impasto, dovuto all'impiego della
barbabietola.
Allora noi abbiamo presentato questa interpellanza per avere
questa serie di dati che abbiamo richiesto ai punti 1 e 2, ma
soprattutto per verificare quale è stata la risposta che
l'Assessorato ha dato ad una lettera e relazione che è stata
inoltrata, credo negli ultimi tempi, dai macellai interessati al
problema.
Presidente
Ha chiesto la parola l'Assessore alla
Sanità e Assistenza Sociale Beneforti, ne ha facoltà.
Beneforti (DC)
Il primo campionamento con esito
positivo da conseguente denuncia risale alla data del 16 maggio
1989. Le denunce sono state in totale 14 negli anni 1989, 1990 e
1991. L'ultima denuncia e campionamento, dai dati che ho avuto,
risale all'aprile 1991.
Le cause non sono mai state chiarite ufficialmente, infatti non
è possibile individuare se i nitrati presenti nei sanguinacci siano
provenienti da nitrato sodico e potassico aggiunto dal produttore,
o siano contenuti naturalmente nelle sostanze usate nell'impasto,
in particolare nelle barbabietole.
In seguito alla lettera che ricordava il relatore, che ho avuto
dall'associazione dei macellai, abbiamo avuto un incontro con gli
stessi e il nostro Assessorato e abbiamo concordato uno studio
approfondito sui prodotti usati per la confezione dei sanguinacci,
in maniera da poter esprimere ai livelli competenti, un parere
sull'uso degli ingredienti e sulla preparazione e
commercializzazione di questi sanguinacci.
Alla luce di quanto prevederà questo studio saranno impartite le
dovute indicazioni ai produttori, in modo da evitare le
preoccupazioni che oggi esistono, ma senza uno studio approfondito
da parte nostra, si sta deliberando adesso di affidarlo a qualche
ente più che specializzato, non si può prendere certamente nessuna
decisione e le preoccupazioni rimangono.
Questo è quanto potevo dire oggi, porterò in Consiglio notizie
su quello che avverrà.
Presidente
Ha chiesto la parola il Consigliere Vallet,
ne ha facoltà.
Vallet (UV)
Da un lato mi soddisfa il fatto che, da un
anno a questa parte, non vengono più fatti campionamenti e quindi
non sono state fatte più denunce, dall'altro mi sorprende un
attimino la risposta dell'Assessore, in quanto a me risulta che sia
già stata depositata alla Pretura, una relazione in cui si spiega
quanto dicevo prima, cioè che non si tratta di aggiunta
fraudolenta.
Comunque io mi auguro che questo studio che verrà affidato, sia
fatto in termini brevi e che questo serva a chiarire la
situazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK