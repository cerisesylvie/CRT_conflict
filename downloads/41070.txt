Consiglio Regionale della Valle d'Aosta - Oggetto del Consiglio n. 298 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 298 del 9 gennaio 2019 - Resoconto
OGGETTO N. 298/XV - Interpellanza: "Interventi per la
risoluzione del problema delle liste d'attesa in campo
sanitario".
Rini (Presidente) -
Per l'illustrazione del punto 28, la
parola alla collega Russo.
Russo (M5S) -
Buonasera a tutti, in questa interpellanza
trattiamo il complesso tema delle liste d'attesa nel nostro Sistema
sanitario regionale.
Condividiamo certamente tutti che l'obiettivo di primaria
importanza per il Servizio sanitario regionale è assicurare a ogni
cittadino prestazioni sanitarie adeguate ai problemi clinici
presentati, nel rispetto del diritto della persona alla tutela
della salute e del principio di equità nell'accesso alle
prestazioni.
I determinanti del fenomeno delle liste d'attesa sono
molteplici, ma attengono a tre aspetti principali: la domanda di
prestazioni, l'offerta di assistenza e i sistemi di prenotazione ed
erogazione delle prestazioni.
Tra i diversi fattori che contribuiscono al mantenimento di
forte divari tra la domanda, crescente, e l'offerta, non sempre
adeguata, di prestazioni, ci sono certamente: la maggiore
attenzione dei cittadini nei confronti del proprio stato di salute
e l'affermarsi di nuovi modelli culturali di consumo sanitario,
spesso anche indotti dai media; la valutazione dei bisogni
assistenziali da parte dei medici prescrittori e le carenze
organizzative che ostacolano il pieno sfruttamento delle risorse
disponibili.
È quindi indispensabile introdurre strategie per garantire un
uso sempre più razionale delle risorse e consentire l'erogazione
tempestiva delle prestazioni in condizioni di appropriatezza,
efficacia, efficienza, trasparenza e qualità delle prestazioni.
Tali principi sono perseguibili con una puntuale conoscenza dei
tempi d'attesa, prevedendo, tra l'altro, un attento monitoraggio
del fenomeno, cosa che effettivamente stiamo facendo in modo
puntuale e preciso.
Come previsto nella nostra delibera n. 1293, del 3 giugno del
2011, "Programma regionale di contenimento dei tempi di attesa e
relativi atti di indirizzo dell'Usl", si tratta la questione dei
criteri di priorità. La gestione dell'accesso alle prestazioni
diagnostiche terapeutiche erogate in regime ambulatoriale deve
essere regolato dall'uso sistematico di queste classi di priorità.
A tal fine, è a cura del medico prescrittore l'indicazione, nella
ricetta, della classe di priorità, del quesito diagnostico e della
corretta identificazione delle prime visite e dei controlli.
Ovviamente, il rispetto dei tempi massimi di attesa previsti per le
singole classi di priorità deve essere garantito per tutte le
prestazioni erogate dal Sistema sanitario regionale.
Le classi di priorità previste sono tre: U (urgente), quindi le
prestazioni devono essere erogate al massima entro 72 ore dalla
data di prenotazione; D (differibile), devono essere erogate in
tempi massimi non superiori a 30 giorni per le prime visite ed
entro 60 giorni per i primi accertamenti diagnostici e strumentali;
e P (programmato), prestazioni per le quali, invece, non è definito
un tempo massimo di attesa, che comprendono visite ed esami con
specialista che ha già preso in carico il paziente e prestazioni
inserite in programmi di prevenzione o screening.
In questo complesso quadro, s'inserisce poi l'attività
libero-professionale intramuraria. Le prestazioni erogate in regime
libero-professionale, in favore dell'azienda, costituiscono
sicuramente uno strumento per la gestione delle liste e il
contenimento dei tempi di attesa, in quanto tali prestazioni
possono contribuire a integrare l'offerta istituzionale quando una
ridotta disponibilità di prestazioni in regime istituzionale metta
a rischio la garanzia di assicurare al cittadino la prestazione
all'interno dei tempi massimi consentiti. L'azienda Usl però,
secondo noi, ha l'obbligo di garantire l'equilibrato rapporto tra
l'attività di libera professione e le prestazioni rese
istituzionalmente, il tutto nel rispetto dei tre principi
fondamentali su cui si basa il Sistema sanitario nazionale dalla
sua istituzione: l'universalità, quindi le prestazioni sanitarie
devono essere garantite a tutta la popolazione; l'uguaglianza, i
cittadini devono accedere alle prestazioni del Sistema sanitario
regionale senza nessuna distinzione di condizioni individuali,
sociali ed economiche - è ovvio che l'attuale situazione delle
liste d'attesa svantaggia in modo importante chi ha difficoltà
economiche; e l'equità, a tutti i cittadini deve essere garantita
parità di accesso in rapporto a uguali bisogni di salute.
Arrivo quindi all'oggetto dell'interpellanza. Le liste d'attesa,
nella nostra sanità, stanno letteralmente esplodendo. Questi dati
li ho presi direttamente dal nostro sito, dove sono dettagliati in
modo molto preciso i tempi di attesa. Per esempio la radiologia è
uno degli ambiti in cui abbiamo più giorni di attesa, 111 giorni
per una TAC e da 76 a 185 giorni per una risonanza magnetica. La
psichiatria: 70 giorni per una visita psichiatrica; e la
cardiologia: 118 giorni di attesa all'ospedale Parini e, invece, in
media, 9 giorni all'IRV.
Visto che le cause di tale fenomeno sono da addurre a vari
fattori, tra cui la carenza di professionisti nelle varie
specialità sopraelencate; le richieste di prestazioni sanitarie da
parte di medici di medicina generale non sempre appropriate, il
numero di accessi inappropriato al pronto soccorso, in percentuali
superiore, per esempio, rispetto a quello della Regione Piemonte;
la presenza di agende di prenotazione mal gestite presso l'azienda
Usl.
Evidenziato che, in attesa di poter contare su nuovi medici, la
definizione dei criteri di appropriatezza per la richiesta di
prestazioni sanitarie e la riduzione delle agende autogestite sono
sicuramente due obiettivi improrogabili, chiediamo all'Assessore
per conoscere, in particolare: qual è stata la causa della
proliferazione non controllata delle agende autogestite e quali
azioni s'intende mettere in campo per farne diminuire il numero o,
almeno, armonizzarlo; con quali cadenze e con quali professionalità
presenti avvengono gli incontri del tavolo di lavoro con i medici
di medicina generale per definire i nuovi criteri di appropriatezza
delle richieste sanitarie; se ed entro quando s'intenda attivare un
gruppo tecnico che, attraverso azioni precise ed efficaci di
monitoraggio e programmazione, prendano in carico il problema delle
liste d'attesa; e se e come si intenda raccogliere dati che
attestino l'efficacia delle azioni messe in campo per la riduzione
delle liste d'attesa.
Président -
Pour la réponse, la parole à l'Assesseur
Baccega.
Baccega (UV) -
Credo che la tematica delle liste d'attesa
sia una delle criticità maggiori che ho riscontrato in questo primo
mese di attività all'interno dell'Assessorato. Anche di questo
abbiamo già parlato la settimana scorsa e, ovviamente, è un
percorso che viene da lontano. Alcune rilevazioni siamo riusciti a
farle, giustamente, per la visita cardiologica ci sono 6 giorni
all'IRV ma 40 all'ospedale; per l'ecocardiografia 19 giorni; in
radiologia per una TAC alla colonna 57 giorni; per andare poi a una
risonanza magnetica che, ho visto, è stata programmata per ottobre
2019, con i forti ritardi della psichiatria, dovuti, l'ha
sottolineato anche lei, alle problematiche dell'assenza di
medici.
Credo che il piano che lei ha citato, che è il piano della
delibera n. 2293 di giugno 2011, sia superato. Credo che si debba
tornare a ricostruire situazioni e motivazioni risalenti a parecchi
anni. Adesso risulta difficile risalire alle cause, diciamo che
dobbiamo guardare avanti e cercare di capire come migliorare e con
quali strumenti e con quali metodi.
Nel 2018 l'azienda Usl, con il nuovo atto aziendale, istituiva,
in particolare, una nuova struttura complessa, chiamata "Struttura
complessa coordinamento amministrativo delle aree della prevenzione
territoriale e ospedaliera"; operativa da aprile 2018, ha
riorganizzato anche il settore specifico relativo al coordinamento
amministrativo, al governo e al monitoraggio delle liste di attesa,
in collaborazione con la direzione di aree interessate.
Da aprile 2018, quindi, questa struttura, nello specifico, ha
posto mano alla situazione delle aziende autogestite - 400 circa,
quindi un gran numero - per comprendere le specifiche motivazioni,
sanitarie o amministrative, che avevano determinato la necessità di
escluderle dalla prenotazione CUP. Si sta lavorando proprio per
valutare la possibilità e la fattibilità di ricondurle tutte a
gestione CUP; o quanto meno un gran numero.
A oggi, per completare questa analisi e applicare i necessari
correttivi, per cui la conclusione è prevista nei prossimi mesi,
l'Azienda ha costituito uno specifico gruppo di lavoro, che
comprende il direttore sanitario, il direttore della struttura
Coordinamento amministrativo delle aree della prevenzione e i
direttori delle aree territoriali e ospedaliera. Io chiederò
d'inserire in questo contesto anche un dirigente dell'Assessorato,
o comunque un suo delegato, perché è importante che l'Assessorato
sia costantemente presente a monitorare questo percorso, che è
prioritario. L'ho già chiesto nella riunione di lunedì scorso.
Per rispondere al quesito n. 2, devo dire che nel 2017 e nel
2018, tra gli obiettivi annuali assegnati dalla Regione alla Usl, è
stato inserito anche l'obiettivo specifico di miglioramento
dell'appropriatezza prescrittiva delle prescrizioni di
specialistica ambulatoriale, utilizzando in via sperimentale il
modello RAO - Raggruppamenti di attesa omogenei - e i relativi
indicatori, un percorso promosso a livello nazionale da Agenas.
Di conseguenza, nel 2017-2018 l'azienda Usl ha costituito
formalmente il gruppo di lavoro di cui ho parlato, formato dalle
direzioni di area territoriale ospedaliera e da alcuni
rappresentanti, sia dei medici prescrittori sia dei medici
erogatori, quindi specialisti ospedalieri delle varie
discipline.
Avevano dei mandati ben definiti: nel 2017, la predisposizione,
entro settembre 2017, di apposite indicazioni di prescrizione
appropriate, condivise tra medici prescrittori e medici erogatori;
indicazioni, in almeno il 95% dei casi, del monitoraggio
trimestrale dell'identificazione della classe di priorità clinica
prevista; la presenza, su tutte le prescrizioni, almeno nel 75% dei
casi, del quesito diagnostico da accertare mediante l'analisi di un
campione statisticamente significativo delle prescrizioni - a ogni
indicatore di questo tipo si assegnava un punteggio, ma è talmente
tecnico che poi magari lo vediamo in un altro ambito; il
coinvolgimento spontaneo di un gruppo di medici di medicina
generale e di specialisti di area clinica per l'avvio del modello
RAO su alcune aree ben definite (la radiologia, la cardiologia, la
gastroenterologia) e la stesura delle priorità cliniche conseguenti
da accertare attraverso i verbali degli incontri.
Nel 2018 i punti che doveva definire il gruppo di lavoro erano
questi: definire le indicazioni di appropriatezza prescrittiva e di
assegnazione delle classi di priorità nel modo concordato tra
prescrittori ed erogatori, utilizzando per l'appunto la metodica
RAO; procedere all'analisi dell'offerta attraverso la ricognizione
di tutti i punti di erogazione; procedere a un'analisi puntuale
dell'attuale gestione delle agende di prenotazione, pervenendo a
una razionalizzazione, per dare garanzia e trasparenza al
cittadino, maggiore efficienza e corretta rappresentazione dei
tempi. È qui che l'Assessorato ha intenzione di essere protagonista
con un suo dirigente.
A fine 2018, il gruppo di lavoro aziendale ha terminato gli
incontri: per ciascuna delle discipline coinvolte nel progetto di
cui al protocollo Agenas, ne è venuta fuori una scheda, in cui i
medici prescrittori ed erogatori hanno concordato, per ciascun
raggruppamento di segni e sintomi clinici, i rispettivi codici di
urgenza e di priorità per il relativo tempo massimo di attesa, in
numero di giorni.
Diciamo quindi che l'azienda Usl un lavoro lo ha fatto, ma è un
lavoro che ha bisogno di essere comunque completato. Per l'appunto,
durante il 2019 si entrerà nel vivo per misurarne l'efficacia.
Avevano previsto dei tempi più ampi e abbiamo chiesto, la settimana
scorsa, di accelerare i tempi e di andare nella direzione di avere,
entro pochi mesi, una concretezza rispetto a questo percorso, al
quale ovviamente teniamo tanto. Daremo, come obiettivo dirigenziale
- gli obiettivi dirigenziali servono anche a motivare - questo
compito.
In merito al quesito n. 3, facendo seguito alla delibera del
2011 (Approvazione del programma regionale di contenimento delle
liste d'attesa e dei relativi atti di indirizzo dell'azienda Usl
della Valle d'Aosta), il recepimento del Piano nazionale di governo
dei tempi di attesa 2010-2012 - parliamo ovviamente del passato -
definisce le linee strategiche da applicarsi per il contenimento
delle liste d'attesa. Il piano attuativo aziendale descrive le
strategie che l'Azienda intende mettere in atto per l'applicazione
delle indicazioni regionali. Tra le varie strategie individuate
successivamente e a tutt'oggi applicate, possiamo sottolineare le
rilevazioni attuate mensilmente dal governo, dal CUP, la
pubblicazione sul Web aziendale, come ha citato lei, con
indicazione del mese in corso, ed è previsto anche un monitoraggio
mensile da una commissione interna, storicamente composta dal
direttore sanitario e dal direttore della comunicazione - che da
aprile 2018 è stato sostituito dalla struttura complessa di
Coordinamento amministrativo delle aree della prevenzione
territoriale e ospedaliera - e dai direttori di area territoriale e
ospedaliera.
Di fatto, quindi, già dal 2011 a tutt'oggi, in conformità alle
indicazioni regionali, l'Azienda si è dotata di un gruppo di
lavoro, che è operativo per arrivare a costruire quello che una
volta era chiamato l'Osservatorio regionale per le liste d'attesa.
Credo che andremo in questa direzione, come tipo di proposta che
l'Assessorato potrà e vorrà fare per migliorare il percorso.
Il quesito n. 4: se e come s'intende raccogliere i dati che
attestino l'efficacia delle azioni messe in campo per la riduzione
delle liste d'attesa. L'Assessorato ha, tra i suoi principali
obiettivi, la problematica inerente alle liste d'attesa - l'ho
detto in premessa, ma lo ribadisco adesso - e tra gli obiettivi
dell'Asl vengono posti, come prioritari: la gestione dei tempi di
attesa; il ricondurre tutte le prenotazioni in un centro unico CUP,
eliminando le agende autogestite, rispettando i tempi previsti per
le varie priorità e garantendo il monitoraggio costante e
l'efficacia delle azioni per la riduzione delle liste d'attesa.
Un gruppo di lavoro di professionalità Asl e Assessorato si
occuperà nei prossimi mesi, quindi, di approfondire meglio le
analisi già prodotte in questi anni e di effettuare i dovuti
incontri e le verifiche per le condivisioni tra prescrittori ed
erogatori.
Infine: s'intende definire il Piano regionale di governo dei
tempi di attesa, in linea con il Piano nazionale, declinando le
azioni con apposito cronoprogramma per la realizzazione delle
stesse e il monitoraggio costante.
Soprattutto, alla fine, c'è l'esigenza di disporre di maggiori
risorse, soprattutto nella fase di studio, per arrivare ad avere un
piano ben definito. Risorse aggiuntive regionali che consentiranno
ai medici di lavorare di più ed essere più presenti. Ricordo
quando, anni fa, feci una TAC alle 22:30 di sera, quindi ci sono
gli strumenti ma bisogna avere le risorse. Valuteremo, nell'ambito
del bilancio, se possiamo avere le risorse. Questo, ovviamente, per
sopperire a una carenza ormai conclamata, non solo in Valle d'Aosta
ma a livello nazionale, che è la carenza di medici.
Dalle ore 18:35 assume la presidenza il Vicepresidente
Distort.
Distort (Presidente) -
Per la replica, ha chiesto la
parola la collega Russo. Faccio presente che evidentemente ci sono
problemi tecnici con il gong e, non suonando, sfugge la fuoriuscita
dai tempi. Chiedo comunque l'attenzione nel rispetto dei tempi.
Prego, collega Russo.
Russo (M5S) -
Grazie Assessore per la risposta.
Sicuramente questa interpellanza aveva al suo interno dei temi
molto complessi e molto articolati. Vorrei fare solo due
sollecitazioni rispetto a quello che lei ci ha detto.
La prima è che mi dispiace che non si vada a fondo nel
comprendere le cause che hanno portato allo stato. È vero che
capire qual è il motivo probabilmente porterebbe via moltissimo
tempo, ma è anche vero che la consapevolezza della causa è
probabilmente uno degli snodi per provare a reimpostare il sistema
in modo differente.
L'altro aspetto è che mi sembra di aver capito che i medici di
base e di medicina generale stiamo lavorando sui criteri di
appropriatezza delle prestazioni sanitarie, e un aspetto che forse
non ho messo bene in risalto, ma che porterò sicuramente nei
prossimi Consigli, è questo: a me piacerebbe che fosse definita una
percentuale di lista d'attesa. Intendo: qual è nel 2019 la quantità
di riduzione delle liste d'attesa che vogliamo raggiungere? Credo
che questo sia un obiettivo, quantificabile e controllabile. Su
questo sicuramente tornerò nei prossimi Consigli.
Presidente -
Grazie collega Russo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK