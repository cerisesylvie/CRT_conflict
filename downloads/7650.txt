Consiglio Regionale della Valle d'Aosta - Oggetto del Consiglio n. 738 del 4 ottobre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 738 del 4 ottobre 1989 - Resoconto
OGGETTO N. 738/IX - Notizie sull'inquinamento della rete
idrica di Aosta
(Interrogazione)
.
Presidente - Do lettura dell’interrogazione
presentata dai Consiglieri Tonino e Mafrica:
INTERROGAZIONE
In una città come Aosta, ai piedi dei monti più alti
d’Europa, ha suscitato allarme e stupore la notizia
che l’acqua non era potabile e che il Sindaco ne
vietava l’uso a fini alimentari, se la stessa non
veniva preventivamente bollita.
Poichè la ridda di dichiarazioni ed i palleggiamenti di
responsabilità non hanno contribuito a chiarire nè
l’effettiva consistenza nè le cause
dell’inquinamento della rete idrica della città di
Aosta,
i sottoscritti Consiglieri del Gruppo comunista
interrogano
l’Assessore competente per sapere:
1) quanto è a conoscenza della Giunta regionale in merito alla
effettiva consistenza, alle cause ed alle responsabilità
dell’inquinamento della rete idrica di Aosta;
2) quali indicazioni la Giunta regionale ha fornito
all’Uniti Sanitaria Locale in materia di controllo
degli inquinamenti idrici, soprattutto per ciò che concerne i
consumi alimentari.
Presidente - Ha chiesto di parlare l’Assessore
alla Sanità ed Assistenza Sociale Lanièce, ne ha facoltà.
Lanièce (DC)
- Premetto che la normativa prevede sulla
qualità delle acque destinate al consumo umano controlli interni,
da effettuare dagli enti gestori degli acquedotti - da noi, dai
Comuni e dai Consorzi dei Comuni - nonchè controlli sanitari
esterni affidati all’USL, alla quale spetta altresì
il giudizio di qualità sulle acque controllate.
In caso di pregiudizio per la salute umana, l’USL
richiede alla Regione, al Comune ed all'ente gestore
dell’acquedotto l’adozione di
opportuni provvedimenti e misure di competenza.
Ciò detto, preciso che non è pervenuta nessuna informazione
ufficiale al nostro assessorato circa l’inquinamento
della rete idrica di Aosta, nè è stata richiesta alla Regione
l’adozione di provvedimenti o misure di cui
sopra.
In data 2 ottobre 1989 il Presidente dell’USL mi
ha trasmesso una nota dell’unità operativa
chimico-tossicologica-fisico-ambientale, nella quale vengono
fornite informazioni circa le caratteristiche dei coliformi fecali,
la cui presenza era stata riscontrata
nell’acquedotto di Aosta. E’ detto
esplicitamente che i coliformi fecali non sono pericolosi di per sè
stessi per la salute pubblica, ma vengono ricercati perchè microbi
indicatori di inquinamento.
Comunque - comunica il Presidente dell’USL - nel
caso specifico si può affermare senz’altro che
l’acqua era sospetta, anche se probabilmente non
pericolosa, e giustamente ha fatto il Sindaco di Aosta a limitarne
il consumo.
Circa l’efficacia dei controlli, il Presidente
dell’USL precisa (leggo testualmente):
"I controlli sull’acquedotto di Aosta vengono
eseguiti dal laboratorio di sanità pubblica
dell’USL, con periodicità mensile, come previsto dal
DPR 236/88. Ma è opportuno chiarire una volta per tutte che il
controllo non elimina l’inconveniente; il controllo
serve solo a riscontrare ed a segnalare l’eventuale
anomalia o sospetto. E’ infatti
l’organo gestore dell’acquedotto il
responsabile della buona gestione e della potabilità
dell’acqua che somministra, come chiarisce lo stesso
DPR 236/88 sopracitato: è inutile eseguire tanti controlli, se non
si provvede ad eliminarne la causa.
Circa l’inquinamento
dell’acquedotto della Comunità Montana del Grand
Combin, specifico che l’USL comunicava in data
25.8.87 al Presidente della Comunità stessa e ai Sindaci di Aosta e
di Saint-Christophe, che a seguito di controlli di routine alcuni
giorni prima era stato riscontrato un inquinamento dello stesso
acquedotto, sin dalle sorgenti in Comune di Bionaz. Poichè non
aveva a disposizione i mezzi per potabilizzare una così imponente
massa d’acqua (40 litri/sec), l’USL
decideva di isolare le sorgenti inquinate finchè le stesse non
dessero garanzie di potabilità, provvedendo, per ridurre il disagio
derivante da tale provvedimento, a mettere in rete una sorgente
della portata di 5-10 litri/sec.. Nel contempo venivano effettuate
clorazioni di tutte le vasche di carico, con particolare riguardo
per quelle dell’ospedale Beauregard. Nella stessa
lettera il Presidente della Comunità ed i Sindaci interessati
venivano invitati, per quanto di competenza, a mettere in atto
tutti i mezzi per l’efficace gestione e controllo
degli impianti e ad equipaggiarsi per eventuali future
emergenze.
La relazione del laboratorio di sanità pubblica esplicita che
l’inquinamento dell’acquedotto della
Comunità Montana del Grand Combin, accertato il 14 agosto,
consisteva nella presenza in vari punti della rete di coliformi
fecali, indice batteriologico di inquinamento di origine
fecale.
Pochi giorni dopo l’accertamento
dell’inquinamento ne venivano evidenziate le
origini, dovute ad infiltrazione di liquami da due vasche di
raccolta poste a circa 300 metri a monte delle sorgenti. In pochi
giorni - secondo quanto detto dalla relazione che tengo a
disposizione dei colleghi interroganti -
la situazione ritornava
nella normalità".
---
Si dà atto che alle ore 10,36 assume la Presidenza il
Vicepresidente Beneforti.
---
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Ritengo questa vicenda sconcertante,
perchè - se ho capito bene - l’Assessore dice che le
cause dell’inquinamento dovrebbe accertarle il
Comune, nel senso che è affidato all’USL un
controllo di tipo mensile sulla qualità delle acque e non tocca
all’USL intervenire sulle cause che producono
l’inquinamento.
La vicenda di questo ultimo periodo ha creato nella opinione
pubblica un giustificato allarmismo e ritengo - e in questo senso
mi rivolgo al responsabile della sanità
dell’Amministrazione regionale - che il
comportamento del Comune e della USL sia stato poco serio, nel
senso che, di fronte a problemi così importanti come la potabilità
dell’acqua in una città come Aosta, gli organi che
sono competenti devono comportarsi con un dialogo più effettivo,
senza lanciare allarmismi che poi vengono smentiti il giorno dopo
da dichiarazioni che provengono dall’ambiente
dell’USL. Nel complesso mi pare che il modo con cui
ci si è comportati in questa vicenda sia da censurare.
L’invito che rivolgiamo
all’Assessore è, quindi, quello di riunire sia
coloro che fanno le indagini sulle caratteristiche batteriologiche
dell’acqua, sia coloro che hanno la responsabilità
sull’acquedotto, al fine di concertare misure per
intervenire, se è necessario, là dove si verificano le fonti di
inquinamento, ma anche per avere una univocità di comportamento nel
caso in cui si registrino forme di inquinamento.
Questo atteggiamento mi pare una cosa non accettabile.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK