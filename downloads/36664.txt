Consiglio Regionale della Valle d'Aosta - Oggetto del Consiglio n. 648 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 648 del 28 luglio 2014 - Resoconto
OGGETTO N. 648/XIV - Interpellanza: "Interventi per
consentire agli operatori del settore agricolo di beneficiare del
sostegno finanziario per l'acquisto di attrezzature agricole
relativamente al bando dell'anno 2013".
Presidente -
La parola al collega Grosjean.
Grosjean (UVP)
- Merci Président.
Assessore Testolin, vede, siamo a quasi 10 mesi da quando sono
state sospese tutte le leggi di settore e stanno venendo fuori con
frequenza ormai segnalazioni di fatti che hanno creato parecchio
malcontento da parte degli utenti, soprattutto nel settore delle
attrezzature agricole, dove circa 300 aziende avevano presentato
domanda per un sostegno, aziende che avevano poi ricevuto un parere
favorevole. Una parte di queste aziende, una settantina circa, sono
state regolarmente pagate, altre poi sappiamo com'è andata a
finire: non c'erano i soldi, poi sono di nuovo saltati fuori i
soldi, una parte, c'è stata una riduzione, una prima riduzione del
10 percento, un'ulteriore riduzione. In mezzo a tutto questo ci
sono però aziende che si sono trovate a dover comunque effettuare
l'acquisto degli attrezzi agricoli - perché gli attrezzi agricoli
non è che si possono aspettare...non è che si comprano perché c'è
il contributo, ma si comprano perché c'è l'esigenza di poter fare i
lavori - e, dopo aver deciso di acquistare un attrezzo, visto che
era stato detto che tanto il contributo ormai era utopia, non c'era
più da pensarci, perché era finito, magari dopo qualche mese si
sono viste arrivare una lettera a casa dove veniva loro detto: "se
sei ancora intenzionato a comprare quell'attrezzo, hai la
possibilità di avere comunque il 25 percento di contributo". Il 25
percento di contributo che per alcune aziende poteva significare
7-8 mila euro, che credo non siano una cifra veramente così
importante, ma per la gestione di un'azienda a volte possono essere
veramente quello che serve in un momento di crisi così forte.
Ci ritroviamo quindi adesso ad incontrare tanta gente, diverse
persone, che, per delle informazioni sbagliate, cioè qualcuno ha
detto loro: "tanto il contributo non ci sarà più"...queste persone
hanno comunque comprato il trattore, poi si sono viste arrivare la
lettera dove si dice: "se vuoi, adesso c'è di nuovo un po' di
contributo". Lo so che è una situazione difficile, lo so che è un
momento complicato, era una situazione difficile da gestire, però
credo che esista anche la possibilità di fare delle deroghe in
questi casi, se uno aveva fatto domanda regolare per richiedere i
contributi e gli era stato dato un parere favorevole, ahimè, è
chiaro che non poteva magari aspettare un anno o due a comprare il
mezzo, ma se la domanda era regolare, a mio avviso, questa
persona...queste persone, perché non è solo una, andrebbero
comunque, in qualche modo, prese in considerazione.
Presidente
- La parola all'Assessore Testolin.
Testolin (UV)
- Grazie Presidente.
Abbiamo già avuto modo di interfacciarci su quest'argomento e
visto, diciamo, il tenore delle due domande, risponderò
complessivamente alle due domande. Considerata appunto la
complementarietà delle domande, al fine di fornire un quadro di
insieme il più chiaro possibile della situazione, procederò ad una
risposta così riassuntiva. Con deliberazione della Giunta regionale
111 del febbraio 2013 sono stati stabiliti i termini per la
presentazione delle domande di aiuto per l'acquisto di macchine e
attrezzature agricole, ricevute dagli uffici dell'Assessorato nei
60 giorni successivi a questa pubblicazione. Il bando è stato
predisposto con l'obiettivo di raccogliere le domande per poi
definire una graduatoria delle richieste di aiuto presentate, al
fine di poter fornire una risposta agli agricoltori nel limite
delle disponibilità di bilancio che la delibera stabiliva allora in
290 mila euro. Con provvedimento dirigenziale del 7 giugno 2013,
sono dunque state finanziate le prime 46 domande fino al
raggiungimento dei 290 mila euro disponibili. Successivamente, in
seguito ad un aumento della disponibilità di bilancio, pari a 175
mila euro, con ulteriore provvedimento dirigenziale del settembre
2013, sono state finanziate altre 23 domande per arrivare ad un
totale complessivo di 69, così come già sottolineato dal collega
Grosjean.
La deliberazione n. 1606 del 4 ottobre 2013 ha poi stabilito la
sospensione della ricevibilità delle domande di contributo, ma
questa risulta ininfluente rispetto alla situazione in oggetto, in
quanto il bando per questo tipo di aiuto risultava già essere
ovviamente chiuso. La stessa deliberazione ha però stabilito anche
una ricognizione di tutte le domande giacenti e dunque anche di
quelle ricomprese nel bando in oggetto, in modo da determinarne
l'impatto e di pianificare modalità, tempi e risorse per
l'eventuale erogazione di ulteriori sovvenzioni rispetto a quelle
già concesse.
Con la deliberazione 434 del 4 aprile di quest'anno sono stati
stabiliti dalla Giunta regionale nuovi criteri di sovvenzione delle
domande giacenti, comprese quelle relative agli automezzi agricoli,
ai sensi degli articoli 50 e 56 della legge 32 del 2007, la
ridefinizione delle percentuali di contributo ha portato alla
necessità di formalizzare l'accettazione del contributo
rideterminato. Tutti i nominativi in graduatoria sono pertanto
stati contattati al fine della presa visione delle nuove
percentuali di tale contributo e per l'eventuale accesso allo
stesso. In assoluto quindi risulta imprecisa la segnalazione
rispetto alla quale non tutti gli operatori del settore agricolo
hanno potuto accedere al sostegno, ma bisognerebbe piuttosto
considerare che non hanno più ritenuto opportuno accedere all'aiuto
stesso. Non siamo peraltro in possesso di dati oggettivi che
permettano di comprendere quanti di coloro che non hanno aderito
alla rideterminazione del contributo l'abbiano fatto perché avevano
già effettuato l'acquisto dell'attrezzatura. In merito a
quest'ultima casistica, si evidenzia come il regolamento della
Commissione europea 1857 del 2006 - dal quale discendono tra gli
altri gli articoli 50 e 56 della legge regionale 32 - sia molto
esplicito nell'impedire la concessione di aiuti ad attività che
siano state avviate prima dell'adozione del relativo provvedimento
d'impegno. La legge regionale 32/2007 ha recepito quanto previsto
dal regolamento di esenzione dell'articolo 70, comma 3,
specificando, tra l'altro, che le iniziative ammesse ad
agevolazione devono essere avviate successivamente all'adozione del
relativo provvedimento di concessione. A tale proposito, mi
permetto solo di sottolineare come non sia del tutto opportuno
l'utilizzo del termine "imprevisto" utilizzato all'interno
dell'interpellanza per indicare l'acquisto dell'attrezzatura prima
della comunicazione della concessione del nuovo possibile
contributo, in quanto si evidenzia come il requisito di cui sopra,
ovvero l'obbligo di acquisto previa autorizzazione da parte degli
uffici competenti nel caso di intenzione all'accesso del nuovo
contributo, fosse stato già esplicitato nel bando approvato con la
delibera 111 del febbraio 2013, precisamente al punto 6.3.,
indicando che non sarebbero stati ammissibili a contributo
"gli
acquisti di mezzi ed attrezzature effettuati prima della
comunicazione, da parte degli uffici preposti, dell'esito del
procedimento"
.
In conclusione si rileva pertanto che non è possibile derogare
in merito agli investimenti realizzati prima del provvedimento di
concessione. Queste sono cose che ci siamo già detti un paio di
volte, io condivido il fatto che in certi casi ci dovrebbe essere
più elasticità, purtroppo la normativa a monte ci impone di seguire
una prassi che è a tutela anche di quelli che sono gli investimenti
effettuati dall'agricoltore, prima questi contributi devono essere
autorizzati e poi si possono effettuare le opere: questo anche per
evitare che l'agricoltore affronti degli investimenti o delle spese
che poi non vengono rimborsati a livello di contributo. Così a
livello di informazione è una normativa che probabilmente nella
prossima programmazione anche a livello europeo verrà modificata
tenendo comunque sempre presente che normative che magari
penalizzano l'investimento nell'immediato, ma che tutelano
l'imprenditore nel suo complesso non sono mai da sottovalutare.
A conclusione di questo breve intervento sottolineo soltanto,
visto che so che comunque si è informati in merito anche alla
possibilità, diciamo, di avere nuovi accessi a contributi anche per
l'acquisto di automezzi, che nel prossimo mese probabilmente
riusciremo a mettere in campo quattro nuovi bandi, tra cui anche
uno relativo agli automezzi per recuperare delle somme che...grazie
ad una nuova misura che si è attivata a partire dal mese di ottobre
e della quale siamo riusciti ad ottenere l'autorizzazione da
Bruxelles in questi mesi, si potrà di nuovo andare a finanziare una
parte di questi investimenti. Grazie.
Presidente
- La parola al collega Grosjean.
Grosjean (UVP
) - Sì, la sua risposta era formale, chiaro,
cioè...però ci sono comunque delle persone che ad un certo momento
sono state illuse. Sarebbe stato molto più semplice ad inizio 2013,
quando non c'erano più i soldi, dire: "basta non ci sono più i
soldi". Non comunque dare l'illusione a queste persone di poter
ancora avere dei soldi, e poi adesso gli veniamo a dire che con la
misura 121 forse l'anno prossimo o entro qualche mese ci sarà di
nuovo la disponibilità. Andremo quindi ad aiutare a comprare
attrezzi agricoli quelli che forse potevano aspettare, non ne
avevano effettivamente bisogno e chi invece ne aveva effettivamente
bisogno ha dovuto comprarseli per conto suo.
Visto che lei ha aperto però una finestra sulla misura 121, mi
permetto di fare un accenno anche su questo e di chiederle entro
quando andiamo ad aprire questi bandi, perché soprattutto se ci
sono delle possibilità anche nei settori degli impianti viticoli,
frutticoli o altre cose...i tempi stringono, perché mi risulta che
il tutto debba essere chiuso entro luglio 2015. Tra i lavori
pratici, ma soprattutto i tempi della burocrazia non vorrei che
alla fine perdiamo poi anche quest'opportunità.
Presidente
- Grazie collega. Come avevamo anche
concordato nella Conferenza dei Capigruppo di questa mattina,
chiederei due minuti di sospensione per definire il prosieguo dei
lavori in modo che così li definiamo in maniera anche corretta
rispetto agli accordi che abbiamo preso anche in quest'ultima ora.
Il Consiglio è sospeso due minuti per una micro Conferenza dei
Capigruppo proprio per definire l'andamento dei lavori. Grazie.
Si dà atto che la seduta è sospesa dalle ore 18,56 alle ore
19,03.
Viérin M. (Presidente)
- Allora, ringrazio i colleghi
della Conferenza dei Capigruppo, si riprendono i lavori. Si è
concordato di proseguire, anziché in notturna, fino alle ore 21 e
domani si riprende in orario normale.
Il Consiglio prende atto.
Presidente
- Punto 22 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK