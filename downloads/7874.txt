Consiglio Regionale della Valle d'Aosta - Oggetto del Consiglio n. 2294 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2294 del 22 ottobre 1986 - Resoconto
OGGETTO N. 2294/VIII - ADEGUAMENTO DELLE PROVVIDENZE
REGIONALI EROGATE ALLE IMPRESE ARTIGIANE. (Interpellanza)
PRESIDENTE:
- Do lettura dell'interpellanza presentata
dal Consigliere Berti:
INTERPELLANZA
Vista
la l.r. 30.12.1982, n. 101 concernente la
costituzione di fondi di rotazione per l'artigianato, il commercio
e la cooperazione;
Vista
la l.r. 6.6.1977 che eroga in conto il 30% della
spesa complessiva per l'acquisto di attrezzatura fino all'importo
massimo di £. 12.000.000 alle imprese artigiane;
Constatato
che vi è un differente trattamento tra le
categorie degli artigiani e commercianti con una penalizzazione per
questi ultimi;
INTERPELLA
l'Assessore regionale all'Industria, Commercio, Artigianato e
Trasporti per sapere:
1) se non ritiene opportuno adeguare le provvidenze erogate
finora alle imprese artigiane in forma di conto capitale (fondo
perso) anche alle ditte esercenti attività commerciale, tenendo
presente che anche le cooperative attingono al cosiddetto fondo
perso;
2) estendere il beneficio pari al 100% sul costo del
finanziamento ammissibile anzichè l'attuale 80% previsto all'art. 3
della legge n. 101 eliminando l'attuale discriminazione nei
confronti di altre attività economiche ricordando il notevole peso
che esercitano le oltre 3.000 imprese seppur di ridotte dimensioni
nel tessuto socio-economico della nostra Regione.
PRESIDENTE:
Ha chiesto di illustrare l'interpellanza il
Consigliere Berti, ne ha facoltà.
BERTI (Art. e Comm. Vald.) -
Ho voluto presentare questa
interpellanza per ricordare all'Assessore i sistemi diversi di
finanziamento a queste imprese economiche che operano nel nostro
territorio, quali gli artigiani e i commercianti, che il più delle
volte lavorano in parallelo.
Più volte è stata avanzata la richiesta da parte di
commercianti, delle associazioni, a questo Assessorato di elevare
l'attuale contributo di finanziamento che prevede l'80% del costo
dell'investimento, contro il 100% che già è stato predisposto con
disegno di legge per la categoria degli artigiani. Inoltre sul
cosiddetto fondo perso in conto capitale i commercianti tuttora non
usufruiscono di nessun contributo ed è l'unica categoria, che opera
e che fa una certa attività nel contesto socio-economico della
nostra Regione, a trovarsi in condizioni di menomazione rispetto a
tutti gli altri settori economici.
In numerose riunioni sia l'attuale Assessore che i suoi
predecessori hanno sempre detto di tenere in considerazione queste
cifre per poterle elevare ed adeguare alle altre categorie; adesso
approfitto di questa particolare situazione di stesura dei bilanci
per chiedere di stanziare nel bilancio medesimo una cifra per
arrivare a parificare quei tipi di intervento che mi pare sia anche
logico adeguare a quelli di cui già usufruiscono gli artigiani, le
cooperative ecc..
Ci sono alcune categorie del commercio che usufruiscono dei
finanziamenti, ma non la stragrande maggioranza delle imprese
commerciali, che sono circa 3.000 nella nostra Regione. Penso che
questi due settori sono gli unici che non hanno quasi mai dato
fastidio alla Regione, come invece hanno purtroppo fatto in questi
ultimi anni le grosse imprese, che promettono di intervenire e di
recuperare mano d'opera, ma poi portano solo conseguenze negative
alla Regione e alla nostra occupazione.
Penso che l'Assessore sia sensibile a queste richieste e tenga
in considerazione quella parte positiva, buona di quei lavoratori
autonomi che operano nella nostra Regione.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.) -
Credo che ci siano stati alcuni
equivoci che vorrei chiarire anche per inserire il senso
dell'interpellanza del Consigliere Berti. Nella parte illustrativa
dell'interpellanza si fa riferimento a due dati storici che non
sono i più recenti, e cioè la legge 30 dicembre 1982, n. 101, e la
n. 41 del '77. Ambedue le leggi hanno subito una modificazione,
esattamente con l.r. 8.8.1985, n. 6, cioè dello scorso anno, legge
che ha modificato in meglio e, soprattutto per la categoria degli
imprenditori nel settore del commercio, ha preso in considerazione
ed ha approvato delle migliorie rispetto alla situazione
precedente.
Le migliorie sono: l'aumento della percentuale della spesa
ammessa, che era precedentemente a 70 ed è stata portata ad 80; il
miglioramento del tasso di interesse che è stato portato a livello
delle aziende artigiane, cioè al 60% del tasso di riferimento.
Quegli interventi che sono previsti, chiamiamoli a fondo perduto
per semplificare le cose, cioè in conto capitale, sono due leggi
particolari: la n. 41 e la legge a favore della cooperazione.
Annoto che il funzionamento dei fondi di rotazione è molto buono:
sia le imprese artigiane che quelle commerciali ne fanno ampio uso
e in modo anche quantitativamente consistente. Devo dire ancora che
c'è stata una estensione proprio per il settore commercio ad alcune
categorie di quel settore che prima erano escluse. È stato fatto
nel 1985 un notevole passo avanti per adeguare questa legge alle
esigenze del settore commercio.
Queste richieste le stiamo considerando nell'attuale
predisposizione in quel protocollo d'intesa con le categorie
economiche. Vorrei aggiungere che non si tratta qui di fare
un'opera di perequazione nel senso di livellare tutti gli
interventi per tutte le categorie; si tratta di rispondere alle
varie esigenze delle varie categorie nel quadro dello sviluppo e
della situazione socio-economica regionale. Quindi quella
creditizia è una delle manovre, è uno degli strumenti possibili;
non è l'unico, ce ne sono molti altri.
Comunque l'impegno che mi posso assumere è di considerare queste
richieste nel quadro delle trattative che abbiamo con le categorie
economiche per la definizione del protocollo d'intesa con queste
categorie.
PRESIDENTE:
Ha chiesto di parlare il Consigliere Berti,
ne ha facoltà.
BERTI (Art. e Comm. Vald.) -
In effetti ho fatto
riferimento alle vecchie leggi, perchè sono quelle che vengono più
facili da citare. Le varie modifiche sono state fatte, comunque
comportano sempre l'intervento dell'80%, non del 100%, anche se
all'origine era del 70%. Se avevo ben capito, l'intenzione della
Giunta negli anni scorsi era quella di avere una certa gradualità
per arrivare a coprire, come nella categoria artigiana, il 100%,
tant'è vero che la percentuale dal 70 è stata portata all'80.
Adesso volevo sollecitare affinchè dall'80 arrivassimo almeno al
90, per poi raggiungere, per gradi, il 100%.
Ritengo che sia positivo il fatto che ci siano stati dei grossi
interventi a favore delle piccole categorie economiche, ma per
alcune ditte commerciali di una certa dimensione un intervento del
20% è quello che le può bloccare, e non fare partire direttamente
come per esempio se potessero avere finanziamento totale
sull'intervento. Siamo d'accordo che l'80% è già un buon punto, il
tasso di sconto è calato perchè questa è stata la tendenza in tutta
Italia, di conseguenza dobbiamo seguire anche noi l'andamento di
mercato. Poi c'era il cosiddetto fondo perso sulla legge 41; quei
commercianti che non hanno grandi capacità di garanzia verso la
FINAOSTA, con il 30% di intervento in fondo capitale della Regione
potrebbero perlomeno arrivare a far quel qualcosa che così non
possono fare.
L'Assessore dice bene dal punto di vista degli istituti di
credito, che ci sono dei grossi finanziamenti, però bisogna
ricordare che in molti casi la FINAOSTA respinge le domande per
mancanza di garanzia, pur avendo quelle ditte quella volontà,
moralità e capacità per avere una gradualità nella loro attività.
Perciò se diamo loro quell'incentivo, come lo meritano e come già
lo diamo ad altre categorie, penso che sia un passo avanti anche
per andare incontro a quelle esigenze.
Sono soddisfatto quando l'Assessore afferma che è sua intenzione
vedere, nella stesura di questo bilancio, di migliorare questa
condizione per poterla portare ai livelli degli artigiani.
Si dà atto che dalle ore 18,35 riassume la Presidenza il
Presidente Giovanni Bondaz.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK