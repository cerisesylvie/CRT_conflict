Consiglio Regionale della Valle d'Aosta - Oggetto del Consiglio n. 2354 del 19 dicembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2354 del 19 dicembre 2001 - Resoconto
OGGETTO N. 2354/XI Modificazioni nella composizione del
capitale sociale della Verrès S.p.A. (Interrogazione)
Interrogazione Premesso che erano state annunciate
modificazioni nella composizione del capitale sociale della Verrès
S.p.A.;
il sottoscritto Consigliere regionale
Interroga
l’Assessore delegato per sapere:
1) se è intervenuto l’ingresso di un nuovo socio
privato nella composizione azionaria della Verrès S.p.A.; in caso
affermativo:
a) di chi si tratta;
b) quando è avvenuto l’ingresso;
c) se è avvenuto tramite subentro a un socio esistente oppure se
è stato aumentato il capitale sociale;
d) qual è il nuovo assetto azionario;
2) quando è prevista la ridefinizione del consiglio
d’amministrazione e quanti componenti sono riservati
a Finaosta;
3) quali prospettive aziendali e occupazionali si profilano a
seguito dell’ingresso del nuovo socio.
F.to: Tibaldi
PresidenteLa parola all’Assessore
all’industria, artigianato ed energia,
Ferraris.
Ferraris (GV-DS-PSE) Nell'interrogazione del Consigliere Tibaldi
vengono fatte delle domande puntuali, per cui cercherò di
rispondere puntualmente ad ogni singola domanda.
La prima domanda, relativa "all'ingresso
di un nuovo socio
privato nella composizione azionaria della Verrès S.p.A."
comporta una risposta che non può che essere affermativa. Di chi si
tratta? Il nuovo socio è la società Eurocoin con sede in Germania,
a Schwerte.
Questa società esporta tondelli per monetazione in ogni
continente, realizzando altresì accordi di cooperazione che in
pochi anni hanno reso la propria presenza sul mercato di livello
mondiale. Oggi l’Eurocoin opera attraverso 9
impianti e 40 rappresentanze nei diversi continenti e conta circa
700 dipendenti. Il fatturato del gruppo è triplicato negli ultimi
tre anni, raggiungendo i 256 milioni di euro. Il gruppo ha ottenuto
il 40 percento degli ordini relativi alla fabbricazione delle nuove
monete dell’unione monetaria, per un valore di
ordini pari a circa 511 milioni di euro. Credo che questi dati,
molto sintetici, indichino qual è la dimensione di questo nuovo
socio.
L’ingresso nella compagine azionaria è avvenuto
in data 26 ottobre 2001, ovviamente sulla base della deliberazione
degli organi societari della Verrès S.p.A.
L’ingresso è avvenuto tramite
l’acquisto del pacchetto azionario, precedentemente
detenuto dalla SAT di Catania. Rispetto a questo c’è
da dire che la Giunta regionale con delibera n. 3615 ha autorizzato
la Finaosta a rinunciare al diritto di prelazione, che era in capo
a Finaosta stessa. Da questo punto di vista noi, sulla base anche
di quanto dirò successivamente, ci attendiamo un cenno di
apprezzamento da parte del gruppo di Forza Italia, nel senso che
l’assetto azionario è il seguente: Istituto
Poligrafico e Zecca dello Stato 55 percento, Finaosta 27,35
percento, Eurocoin 17,65 percento.
L’accordo prevede anche la possibilità che
nell’arco dei prossimi tre anni Eurocoin possa
elevare la sua partecipazione fino al 39 percento, ed è qui il
cenno di apprezzamento, nel senso che a questo punto Finaosta potrà
scendere fino ad un massimo di 17,65 percento e il Poligrafico fino
a un massimo del 4 percento, e in ogni caso manterrà la maggioranza
del capitale.
Un’altra domanda riguarda la
"ridefinizione
del Consiglio di amministrazione e quanti siano i componenti
riservati a Finaosta".
A seguito della cessione azionaria il
rappresentante dell’azionista cedente ha rassegnato
le dimissioni, per cui si è già provveduto a cooptare in seno al
Consiglio di amministrazione il rappresentante designato dalla
società cessionaria. Attualmente il Consiglio di amministrazione è
composto da 7 membri, di cui 2 designati da Finaosta.
Oggi, la situazione è rimasta tale e quale, però in seguito alle
pattuizioni intercorse fra gli attuali azionisti
l’assemblea, che approverà il bilancio al 31
dicembre 2001, provvederà a rideterminare in 5 il numero dei
componenti del Consiglio di amministrazione, di cui 3 designati
dall’Istituto Poligrafico e Zecca dello Stato, uno
da Finaosta e uno da Eurocoin, e qui ci attendiamo un secondo cenno
di apprezzamento.
Per quanto riguarda l’ultima questione, quella
relativa
"alle prospettive aziendali"
,
"l’ingresso del nuovo azionista"
è stato
attuato con la finalità di realizzare un partenariato commerciale e
industriale su scala multinazionale, capace di consentire allo
stabilimento di Verrès di utilizzare l’apporto di un
gruppo leader europeo e mondiale nel campo della monetazione.
L’obiettivo è quello di divenire fornitori a livello
mondiale di tondelli destinati a diversi usi.
In tal senso va considerato il fatto che il mercato del settore
non si esaurirà con questa fase dell’euro;
l’allargamento dell’Unione europea
porrà le basi per un futuro allargamento dell’area
euro e del resto a livello mondiale vi sono alcune ipotesi di
mercati unici e di monete uniche, che si stanno delineando.
Nell’ambito dell’accordo societario è
stato definito un piano pluriennale di attività, che salvaguarderà,
una volta terminato l’effetto straordinario legato
all'introduzione della moneta unica, e questo non prima del 2003,
il consolidamento dei volumi di attività di monetazione che, a
regime, saranno di 7-8 mila tonnellate.
Questi quantitativi sono tali da assicurare il consolidamento
della struttura occupazionale stabile della Verrès, che per quanto
riguarda il reparto della monetazione - sottolineo: solo "la
monetazione" - si prevede sarà di circa 100-110 unità. A questi
vanno aggiunti gli addetti che operano nel settore della fonderia
di precisione, nel settore della fonderia artistica oltre agli
addetti che operano nei settori amministrativi, commerciali e nelle
manutenzioni. Oltre agli obiettivi prefissati per
l’attività di monetazione, l’accordo
prevede l’impegno degli azionisti a sviluppare e
implementare le sinergie esistenti fra i due gruppi industriali,
per garantire il consolidamento e lo sviluppo delle attività di
tutti i reparti produttivi di Verrès e quindi anche della fonderia
d’arte e della fonderia industriale.
Presidente
La parola al Consigliere Tibaldi.
Tibaldi (FI)
La risposta è stata
senz’altro completa da parte
dell’Assessore alle domande che erano, come ha detto
lui stesso, puntuali e telegrafiche, su quello che è
l’ingresso di un nuovo socio nella Verrès S.p.A.:
esce la SAT di Catania, entra la Eurocoin della Germania.
Le informazioni che ci ha fornito l’Assessore sul
gruppo, naturalmente in questa sede, sono positive sia in termini
di fatturato, sia in termini di mercato, sia in termini di
espansione che si è realizzata in questi ultimi anni. Quali
considerazioni possiamo fare? Innanzitutto le prospettive aziendali
ed occupazionali (che rappresentavano l’ultima
domanda) che si possono profilare a seguito
dell’ingresso del nuovo socio sono ancora fondate su
ipotesi. Ipotesi di mercato che possono realizzarsi o in una
direzione o in un’altra. L’Assessore
dice che l’organico sarà costituito da 100-110 unità
nel settore della monetazione, esclusi i dipendenti che lavorano
nella fonderia artistica e di precisione ed esclusi gli
amministrativi.
C’è però un vasto numero di dipendenti, che sono
a tempo determinato e che, come ci è stato anticipato in occasione
di una audizione recente in IV Commissione, cesseranno le loro
funzioni nei prossimi mesi o nelle prossime settimane.
L’Assessore lo sa, la commessa euro è praticamente
al termine, la grande produzione di monete per il contingente
italiano è arrivata a conclusione, pertanto diverse decine di
dipendenti lasceranno lo stabilimento. Vorrei sottolineare la
nostra riflessione su questo punto.
L’Assessore, da un lato, ci dice che
l’ingresso del nuovo socio tedesco ci dà delle
prospettive che potrebbero essere anche rosee;
d’altro canto sappiamo già che, nelle prossime
settimane, diverse persone a scaglioni differenziati si troveranno
disoccupate. Dai circa 200 dipendenti di cui dispone oggi la Verrès
S.p.A., l’organico si ridurrà bruscamente a circa
100 unità e questo è un fatto che non possiamo non sottolineare, è
un fatto che ci preoccupa perché rappresenta un altro momento di
contrazione occupazionale in bassa Valle, zona già duramente
provata dalla crisi, specie nel settore industriale.
Contrazione occupazionale che va a penalizzare operai e
dipendenti che confidavano in un ingresso di un socio privato che
potesse consolidare le loro posizioni di lavoro. Purtroppo così non
è stato, perché oggi la risposta dell’Assessore
conferma un’altra ipotesi: quella di mercati che
devono essere ancora esplorati e dei quali magari si saprà qualcosa
più avanti. Una risposta che possiamo definire soddisfacente sotto
il profilo nozionistico, ma che ci lascia delle profonde
preoccupazioni sull’aspetto concreto e sostanziale
di un'operazione, che dovrebbe decorrere dal 1° gennaio con un
nuovo consiglio di amministrazione completamente rinnovato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK