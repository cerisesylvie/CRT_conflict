Consiglio Regionale della Valle d'Aosta - Oggetto del Consiglio n. 3515 del 24 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3515 del 24 febbraio 1988 - Resoconto
OGGETTO N. 3515/VIII - SISTEMA DI RILEVAMENTO DELLE PRESENZE
DEL PERSONALE DIPENDENTE DELL'U.S.L. (Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Mafrica e Millet.
INTERROGAZIONE
Nel corso del 1985 era stato acquistato dall'U.S.L. un
sistema di rilevamento delle presenze del personale, costituito da
un minicomputer Olivetti SP 624 e da un programma Sintax.
Tale sistema ha funzionato in modo parziale per soli due anni
(buona parte degli orologi non sarebbe mai stata utilizzata) ed
attualmente sarebbe stato abbandonato, in attesa di nuove
scelte.
Ciò premesso i sottoscritti Consiglieri regionali
INTERROGANO
l'Assessore competente per sapere:
1)
quanto sono costati rispettivamente l'hardware ed
il software del sistema di rilevamento presenze
dell'U.S.L.;
2)
perché il sistema è stato usato solo parzialmente
ed in seguito è stato del tutto abbandonato;
3)
quale nuovo sistema e con quali costi si prevede di
utilizzare in futuro.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Il sistema di rilevamento delle presenze
del personale dipendente dall'U.S.L. è stato installato nel 1985 ed
è entrato in funzione il 1° gennaio 1986. All'inizio, tenuto conto
delle numerose varianti negli orari del personale dell'ospedale e
dell'U.S.L., si era previsto un suo utilizzo parziale, anche perché
si riteneva indispensabile verificare la rispondenza del programma
alle esigenze effettive dell'U.S.L. e dell'ospedale.
Quando, nel 1986, si è proceduto alla verifica del sistema di
rilevamento a ore, si è constatato che sarebbe stato necessario
apportare diverse modifiche al programma iniziale previsto
all'inizio dall'U.S.L.. Avanzata tale richiesta all'OLIVETTI,
l'U.S.L. si sentì rispondere che c'era già pronto un secondo
sistema e, pertanto, dal mese di gennaio di quest'anno l'U.S.L. non
ha più messo in funzione il vecchio sistema di rilevamento ed è
rimasta in attesa della proposta del nuovo sistema di rilevamento a
ore, che terrà conto anche del vecchio contratto che era già stato
studiato dall'OLIVETTI.
Il Presidente dell'U.S.L. mi ha riferito di non essere ancora in
grado di indicarmi l'entità della spesa per apportare delle
modifiche al vecchio sistema di rilevamento o per acquistare quello
nuovo. Si ritiene, comunque, che il costo per l'acquisto del nuovo
sistema non debba essere eccessivo, in quanto una parte delle
apparecchiature è compatibile sia con il vecchio sia con il nuovo
sistema.
La spesa sostenuta sinora dall'U.S.L. per l'acquisto del sistema
di rilevamento delle presenze del personale ammonta
complessivamente a 313 milioni 540 mila lire.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Di solito, quando si procede
all'acquisto dell'"hardware" e del "software" di un sistema,
quest'ultimo viene consegnato "chiavi in mano"; in questo caso,
invece, fin dall'inizio si sono incontrate notevoli difficoltà per
mettere in movimento tutte le apparecchiature, buona parte delle
quali, pur essendo state acquistate, non sono mai state utilizzate.
Sono state utilizzate, infatti, solo quelle per il rilevamento
delle presenze del personale amministrativo, ma non sono mai state
messe in funzione le altre.
Dopo che per due anni sono stati utilizzati contemporaneamente
sia il sistema manuale sia il sistema elettronico, quest'ultimo
viene dichiarato non efficiente e si provvede a cercare una nuova
soluzione.
Non mi sembra che tutto ciò segua le regole dell'attenzione,
dell'efficienza e della buona amministrazione. Quando si acquista
un mini-computer o quando si acquista un nuovo programma, occorre
innanzitutto garantirsi che serva effettivamente e, quindi, che lo
stesso funzioni. In questo caso, invece, si è acquistato un
programma che non è stato utilizzato, proprio perché non si sapeva
a che cosa potesse servire, ma che si è rivelato anche non
funzionante, perché, dopo due anni di sperimentazione, si è stati
costretti a ritornare all'uso dei cartellini.
Mi sembra che tutte queste cose debbano essere seguite con
maggiore attenzione. Staremo a vedere se si riuscirà a riutilizzare
il minicomputer di prima e cioè l'OLIVETTI SP 624, altrimenti
saremo costretti ad acquistare il nuovo sistema. Ora, tenendo conto
che per il vecchio sistema di rilevamento, che praticamente non è
servito a nulla, sono già stati spesi 300 milioni, vedremo quanti
se ne dovranno ancora spendere per il nuovo.
PRESIDENTE:
Colleghi Consiglieri, prima di passare alla
trattazione dell'oggetto n. 19, ricordo che vi è stato distribuito
l'elenco degli emendamenti al disegno di legge n. 488.
Alla fine della serie di emendamenti, che sono contenuti in
quattro facciate, vi sono indicati anche quelli proposti per gli
articoli 13 e 14, che però non riportano il testo dei rispettivi
emendamenti.
Rassicuro il Consiglio che, trattandosi della questione
finanziaria, si sta procedendo alle opportune operazioni e,
pertanto, la parte finanziaria, prevista dagli articoli 13 e 14,
sarà senz'altro completata ed il Consiglio ne sarà informato prima
della votazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK