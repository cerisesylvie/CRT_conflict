Consiglio Regionale della Valle d'Aosta - Oggetto del Consiglio n. 379 del 6 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 379 del 6 febbraio 2019 - Resoconto
OGGETTO N. 379/XV - Interpellanza: "Condivisione delle
risultanze e degli intendimenti sul futuro di Struttura Valle
d'Aosta S.r.l. con la Commissione consiliare competente".
Rollandin (Presidente)
- Passiamo al punto n. 28
all'ordine del giorno, la parola al collega Aggravi.
Aggravi (LEGA VDA)
- L'interpellanza riprende la
costituzione del gruppo di lavoro avvenuta nel settembre 2018 per
l'elaborazione di proposte di revisione del modello di
organizzazione e amministrazione della società Struttura Valle
d'Aosta. La genesi di questa scelta è nelle osservazioni che la
Corte dei Conti, tra il giugno e il luglio del 2018, ha sviscerato
riguardo alla società Struttura Valle d'Aosta e, in particolare -
come viene definito della deliberazione della sezione della Corte
dei Conti - in merito al fatto che il complesso delle azioni poste,
quindi il piano di risanamento, si connoti per una scarsa
significatività delle iniziative propugnate, dovendosi prevedere
che in questa prospettiva difficilmente uno stabile equilibrio di
bilancio economico e finanziario potrà essere attinto dalla
gestione societaria.
La sezione della Corte dei Conti poi si spinge più in là,
andando a fare delle riflessioni sul modello di business della
società - così lo chiamo - all'interno del quale la sezione
riconosce il fatto che, seppur formalmente costituita come S.r.l.,
da un punto di vista sostanziale la società si presenta quale
soggetto strumentale dell'amministrazione regionale. L'attività
posta in essere da Struttura è particolarmente importante - già in
questo Consiglio è capitato di doverne parlare - perché il
patrimonio immobiliare della Regione e, soprattutto, quello
relativo alle attività produttive, è incardinato in Struttura e
l'obiettivo di questa società è di valorizzarlo affinché funga
anche da volano per gli insediamenti in Valle d'Aosta.
La sezione della Corte dei Conti rileva il fatto che il piano di
risanamento non consenta di raggiungere uno stabile equilibrio
economico, in particolare in conseguenza dell'enorme sproporzione
tra i costi di ammortamento delle immobilizzazioni detenute e il
risibile volume dei ricavi attesi, anche nella loro auspicata
favorevole proiezione. A questo proposito, si era scelto di
costituire il gruppo di lavoro, variegato e che aveva sicuramente
delle tempistiche ristrette, ma lo sappiamo: vista la tematica
delle valutazioni e la necessità anche di comprendere realtà - come
si direbbe,
best practices -
di settore, il lavoro è
proseguito.
L'obiettivo è capire qual è lo stato dell'arte delle attività
poste in essere e, soprattutto, se sia intenzione del governo
condividere con la Commissione competente le risultanze e gli
intendimenti sul futuro di Struttura Valle d'Aosta.
Presidente
- La parola all'assessore Testolin.
Testolin (UV)
- Riprendendo dalle parole del collega
Aggravi, che ha illustrato la dinamica di quanto è successo fino al
mese di settembre, noi sottolineiamo come stiamo portando avanti
un'attività già imbastita, stiamo saltando sul treno in corsa e
stiamo cercando, nel solco di quello che era stato tracciato, di
continuare questa importante azione di verifica in merito alle
opportunità gestionali e operative di questa società, che
assolutamente riveste un ruolo di primaria importanza nella
gestione degli immobili, soprattutto industriali e agricoli, come
già sottolineato.
Abbiamo continuato questa attività nel solco delle scelte di
collaborazione operate all'interno di questo tavolo di lavoro,
scelte andate a identificare dei soggetti che potevano sostenerci e
che a oggi continuano a darci il supporto necessario - non so se
sufficiente, ma necessario comunque - per sviluppare qualche
opportuna riflessione e valutazione in merito alla situazione.
A oggi questo gruppo di lavoro ha effettuato dieci incontri
plenari, quattro dei quali hanno avuto luogo a partire dalla metà
di dicembre a oggi, in continuità rispetto a quanto iniziato da
settembre. Nel corso di alcuni di questi incontri sono stati
coinvolti al tavolo di lavoro anche i rappresentanti della società
stessa, VDA Structure, per effettuare alcuni approfondimenti e
fornire tutte le informazioni che necessitavano da un punto di
vista operativo e, inoltre, ci sono state ulteriori riunioni in
numero ristretto con suddivisione dei compiti tra i componenti del
gruppo stesso. Tramite Finaosta sono stati individuati dei
consulenti esperti per fornire al gruppo di lavoro un sostegno
qualificato nella analisi degli aspetti più prettamente
giuridico-amministrativi. La scelta è stata di andare a valutare
soprattutto una parte, quella giuridica, che potesse supportarci,
così come era stato inizialmente proposto, in uno sviluppo che
declinasse le linee da seguire. Il gruppo di lavoro, anche con il
supporto di questi consulenti, sta ora approfondendo la tematica
inerente alla revisione del modello di organizzazione,
amministrazione e controllo della società Struttura, rivelatosi
alquanto complesso, con particolare riguardo al contesto normativo
di riferimento e ai vincoli da esso derivanti con specifico
riferimento a quanto previsto dal Decreto Legislativo 175/2016
recante il Testo Unico in materia di società a partecipazione
pubblica.
Il gruppo di lavoro ha anche proceduto alla disamina della
situazione di altre società operanti nell'ambito della
valorizzazione del patrimonio pubblico, avviando un utile confronto
con alcune di loro anche fuori regione per verificare quali
potessero essere dei modelli di business diverso da quello
attualmente praticato e cosa questo tipo di indicazioni potessero
portare come suggestione all'interno del nostro percorso.
Attualmente il gruppo di lavoro sta predisponendo, sulla base
degli elementi acquisiti, una relazione conclusiva che tracci il
quadro dei diversi scenari ipotizzati, analizzando, per ciascuna
soluzione proposta, gli effetti e le modalità operative per
eventualmente concretizzare le diverse alternative. L'obiettivo è
creare due o tre panorami da valutare, da confrontare per poi
capire quale possa essere la strada da scegliere. Si ipotizza che
il termine di questa attività da parte del gruppo di lavoro avverrà
indicativamente entro la fine del mese di febbraio o la metà di
marzo.
"Che sia intenzione del Governo regionale condividere con la
Commissione competente le risultanze degli intendimenti sul futuro
di VDA Structure, così come peraltro previsto dalla deliberazione
1159/2018, costitutiva del gruppo di lavoro, che prevede che il
gruppo stesso elabori e trasmetta una relazione scritta al
Presidente e all'Assessore competente, affinché possano riferire i
relativi esiti alla Giunta e al Consiglio regionale per ogni
conseguente valutazione ed eventuale deliberazione" direi che
l'obiettivo è proprio quello di creare i presupposti per poi andare
a un confronto che permetta una condivisione sulle iniziative da
mettere in atto e per rendere edotto il Consiglio tutto delle
situazioni e dello sviluppo delle stesse.
Presidente
- Per la replica, la parola al collega
Aggravi.
Aggravi (LEGA VDA)
- Grazie, Assessore, per la risposta.
Mi conforta vedere che c'è una continuità nell'attività e nella
scelta di valutare soluzioni che possano arginare la situazione di
Vallée d'Aoste Structure; ben vengano le valutazioni, soprattutto
di natura giuridica, ma tengo a sottolineare, come avevo fatto
quando ero Assessore, che si tengano molto bene in considerazione
gli scenari economico-finanziari perché a oggi penso che per la
Valle, per tutta la comunità, VDA Structure sia costata molto e
quindi bisogna comprendere come poter fare efficienza ed evitare
che anche nel futuro questa realtà costi più di quello che forse ha
reso al territorio per quanto sia importantissima la sua
funzione.
Restiamo in attesa delle conclusioni, fiduciosi che si possa
identificare scenari che rispecchino quanto appena detto e valutare
al meglio le soluzioni per mettere fine ad aumenti di capitale che
non hanno portato, come detto poc'anzi, a un risultato
concreto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK