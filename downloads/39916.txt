Consiglio Regionale della Valle d'Aosta - Oggetto del Consiglio n. 2924 del 20 settembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2924 del 20 settembre 2017 - Resoconto
OGGETTO N. 2924/XIV - Interpellanza: "Realizzazione di un
protocollo d'intesa con la Regione Piemonte o Lombardia per una
collaborazione con uno psichiatra esperto di autismo".
Rosset (Presidente) -
Con 28 Consiglieri presenti
possiamo procedere ai lavori pomeridiani.
Siamo al punto n. 13 dell'ordine del giorno. Per
l'illustrazione, ha chiesto la parola il Consigliere Cognetta, ne
ha facoltà.
Cognetta (M5S) -
Con questa interpellanza, più che
un'interpellanza è un suggerimento, verso l'Assessore alla sanità
rispetto a quanto apparso sui giornali nel mese di agosto in
riferimento a un problema relativo all'autismo. In particolare che
cosa è emerso? È uscito un primo articolo con una serie di rilievi
fatti da un padre, che ha sostanzialmente fatto emergere alcuni
limiti (direi diversi limiti) della sanità valdostana in relazione
alle terapie utilizzate per cittadini che hanno questi problemi.
Dopo qualche giorno appare, sempre sullo stesso giornale, la
risposta dell'USL e dell'Assessore, che sostanzialmente dice:
qualcosa stiamo facendo, faremo qualcos'altro. Però di fatto non
risponde con precisione ai rilievi fatti da questo cittadino. Io ho
preso un po' di informazioni, ho visto un po' di documentazione e
mi sono accorto che, in effetti, ci sono alcune questioni che sono
state sollevate con cognizione di causa. Che cosa, in particolare?
In particolare, si fa presente che alcune terapie messe in atto in
Valle d'Aosta non sono aggiornate ai tempi e la rigidità con la
quale si gestisce anche l'età delle persone affette da questa
malattia è eccessiva e soprattutto non risponde a quello che accade
nella realtà: il limite di chi viene preso in carico dagli zero ai
diciotto anni e poi dai diciotto anni in avanti è un limite troppo
stringente, perché non tutti a diciotto anni hanno le stesse
caratteristiche, non tutti a diciotto anni riescono ad avere magari
lo stesso punto di arrivo. Questo è solo uno dei problemi.
Altri problemi sono relativi al fatto che sostanzialmente molte
terapie sono ancora ferme a diversi anni fa e non hanno ancora
ricevuto alcun tipo di sviluppo ulteriore. Quindi succede che nel
vicino Piemonte e in Lombardia (io ho messo queste due regioni come
esempio, ma ce ne sono in tutta Italia) ci sono terapie molto più
moderne e avanzate, dove la formazione di chi si occupa di questi
problemi è sicuramente una formazione di livello più aggiornato e,
di conseguenza, quello che chiedo io in questa interpellanza, è
molto semplice: fermo restando gli operatori, che sicuramente fanno
del loro meglio per affrontare e risolvere questi problemi delle
famiglie; vorrei capire se l'Assessore (e comunque l'USL) sono
intenzionati a fare degli aggiornamenti, avvalendosi di personale
esperto, su questi nuovi modelli, su queste nuove terapie presenti
in Piemonte, Lombardia piuttosto che in altre regioni.
Un po' come è successo quando abbiamo parlato di sanità e
rispetto ad altre situazioni, io credo che in qualche modo la
sanità valdostana debba fare dei passi avanti. Siamo rimasti per
troppo tempo fermi e ancorati su vecchi schemi. Abbiamo per troppo
tempo vissuto grazie all'enorme quantità di denaro che c'era e
molte situazioni venivano compensate dal fatto che ci fossero i
soldi e in qualche modo si poteva compensare qualunque mancanza. Da
qualche tempo non è più così, Assessore - lei lo sa meglio di me -
e quindi credo che adesso lo sforzo di tutti debba essere quello di
migliorare i servizi, crescendo di competenza e di
professionalità.
Quindi chiedo a questo punto quali sono le intenzioni
dell'Assessore e se in qualche modo mi può rispondere in maniera
precisa (se possibile non con promesse aleatorie), scadenzando
quali saranno gli interventi, perché il problema non riguarda solo
una persona. Lei lo sa meglio di me. Una persona ha fatto lo sfogo,
ma in realtà ci sono molti più pazienti che hanno di questi
problemi. Tra l'altro, la cosa sta coinvolgendo anche il mondo
della scuola (lo ha sempre coinvolto, ma oggi ancor di più). Ci
sono stati anche nell'ambito della scuola dei momenti di formazione
e se ne dovranno fare sempre di più, perché è una malattia questa
(come altre) che si sta espandendo anche in Valle d'Aosta e quindi
bisogna dare risposte in maniera concreta. Attendo, quindi, di
conoscere gli intendimenti di questo Assessorato.
Presidente -
Per la risposta, ha chiesto la parola
l'Assessore Bertschy, ne ha facoltà.
Bertschy (UVP) -
Ringrazio anche il collega Cognetta per
come pone la questione. Abbiamo iniziato (allora i ruoli erano
diversi) a parlare in maniera concreta di un percorso da fare per
dare una risposta migliore alle famiglie, soprattutto alle persone
coinvolte dal tema trattato, già l'anno scorso in V Commissione. Ci
ricordiamo tutti, si era presentata l'associazione e aveva
sollecitato un po' la politica a prendere a cuore (per dirla con
termini non scientifici, ma che avevano natura di sollecitazione a
tutti i gruppi, a tutti noi) di fare qualcosa di concreto per
immaginare un percorso e fornire delle risposte. Non tanto perché è
in aumento, ma perché sempre di più viene meglio definita la
valutazione soprattutto in fase precoce. C'è la necessità di dare
una risposta all'autismo in Valle d'Aosta, perché tutti insieme ci
stiamo accorgendo che siamo ancora impreparati rispetto a un
fenomeno che è così in aumento. Quindi da allora (prima di me c'è
stato un lavoro, che ho ereditato) si è fatto un percorso molto
serio, a mio avviso, con un gruppo di lavoro che arriverà a breve
(si sta concludendo la fase di coinvolgimento e di collaborazione
con l'Assessorato all'educazione e alla cultura) a definire un
protocollo d''intesa per la presa in cura delle persone con lo
spettro autistico. Un protocollo che avrà e darà la possibilità,
sia in termini sanitari che sociali, di costruire intorno alle
famiglie un percorso di cura e una presa in carico che non
riguarderà solo gli aspetti di tipo sanitario, ma la vita del
cittadino. Sarà un momento molto importante, io spero di poter
portare, di concerto con l'Assessorato all'educazione e alla
cultura, nei prossimi quindici o venti giorni la delibera in
Giunta, perché concluderà una prima tappa del percorso, che a
questo punto darà quegli indirizzi e quegli obiettivi e anche
traccerà in maniera chiara cosa si deve fare, chi lo deve fare,
come lo si deve fare. Riguardo a questo, io non posso che
sottolineare con quale impegno si prestano a livello professionale
le nostre attenzioni a coloro che si rivolgono ai servizi.
Vero è che si stanno scoprendo tante cose. Vero è che è sempre
più complessa e articolata la necessità di servizio e la tipologia
di servizio anche che si costruisce. Vero è, soprattutto, che non
c'è un modo di agire
standard
per tutti, ma va assolutamente
fatto un lavoro sulle persone e sulle famiglie.
Rispetto al fatto comparso sui giornali, è un caso conosciuto,
perché più volte si era già rivolto in Assessorato, all'azienda, ha
manifestato il suo disagio e per noi è stato uno stimolo per
comunque approfondire ancora la situazione e per dare, sia in
azienda che in Assessorato, un ulteriore impulso al lavoro che si
deve fare. In questo senso, da un lato il protocollo, dall'altra la
valutazione di che tipo di servizi residenziali e semiresidenziali
andremo in futuro a definire, perché anche qui abbiamo recentemente
appaltato un servizio, ma è una risposta a quello che finora si è
conosciuto. Per il futuro si immagina una rete di servizi più ampia
e addirittura - e questo mi fa piacere sottolinearlo -
l'Associazione valdostana autismo che con noi collabora e che sta
costruendo in maniera parallela a noi questo protocollo d'intesa,
cercando di stimolarci, entro fine mese (o i primi mesi di ottobre)
cercherà di arrivare alla nascita di una fondazione, che si pone il
grande obiettivo di costruire una struttura ? l'abbiamo visto
insieme anche agli altri Assessorati ? che avrà carattere
residenziale, e anche diurno, per dare la possibilità ai ragazzi di
lavorare in un'azienda; quindi sono coinvolti l'Assessorato
all'educazione e alla cultura, l'Assessorato al patrimonio e
l'Assessorato all'agricoltura che permetterà loro di essere attivi
e allo stesso tempo, insieme all'Assessorato alla sanità, di avere
servizi paralleli. Un grande progetto che nasce dall'associazione
che, come Regione, vogliamo sostenere e che però, evidentemente, è
là da venire.
Per venire concretamente, invece, al tema della tipologia di
cura che viene dedicata e della formazione e della preparazione dei
nostri professionisti, c'è un lavoro multidisciplinare, c'è
un'
équipe
multidisciplinare che lavora da tempo e che
continuamente si forma e cerca di dare le migliori risposte. Si sta
lavorando sul passaggio di età, perché quella è una fase critica
(il passaggio da giovani all'area adulta). E si sta lavorando anche
in collaborazione con centri specialistici di fuori Valle, in
particolare un centro piemontese, per riuscire a definire dei
momenti di formazione - direi pratici - direttamente realizzati nei
servizi e con le persone che debbono poter ottenere queste
attenzioni, si sta lavorando a dei momenti di formazione che
andremo a realizzare e a meglio codificare una volta meglio
definito il protocollo d'intesa. In particolare, sono state più
volte segnalate da Carotenuto la preparazione e le competenze che
il dottor Keller può portare a nostra conoscenza. In una logica di
pari dignità e anche di necessità di mettere insieme le varie
competenze, di far crescere le nostre competenze e di acquisire
nuove informazioni, organizzeremo nei prossimi mesi (è imminente)
questi momenti di formazione e cercheremo di realizzarli a partire
dai casi dove si fa più difficoltà, nelle situazioni più
complicate.
Quindi tutto questo per dire che c'è un lavoro che sta andando
avanti, è un lavoro importante, complesso. La stessa associazione
ci ha riconosciuto in questi mesi le attenzioni che da tutti sono
state date dalla loro presenza in V Commissione l'anno scorso.
Evidentemente bisogna rendere queste attenzioni sempre più
concrete, e un buon momento per discutere di tutto questo sarà a
fine novembre, la settimana che abbiamo dedicato ad affrontare con
un titolo: "Ricomincio dal tre" i temi e tutto quello che riguarda
la disabilità e le attenzioni che, come amministrazione pubblica e
non solo, vogliamo dedicare alle persone che necessitano di
maggiori attenzioni da parte di tutti.
Concludo: il primo e vero momento di verifica sarà dopo
l'approvazione del protocollo d'intesa, la realizzazione di questi
momenti di formazione diretta, che affronteremo probabilmente
speriamo già prima di fine anno.
Presidente -
Per la replica, ha chiesto la parola il
consigliere Cognetta, ne ha facoltà.
Cognetta (M5S) -
Assessore, state quindi lavorando a un
protocollo d'intesa - mi sembra di aver capito - che a breve verrà
approvato in Giunta e, di conseguenza, metterete in campo la
formazione intesa come affiancamento rispetto a dei casi reali e
specifici. D'altronde non si può fare formazione teorica su questi
argomenti, ma va fatta sui singoli casi. Mi sembra che la strada
intrapresa sia corretta.
Quello che però tengo a sottolineare, è che, al di là di un
certo ritardo rispetto alla situazione, nel senso che vi siamo
arrivati con estrema calma, devo dire, l'altra cosa è che spero che
poi, in seguito a questo protocollo e alle indicazioni che verranno
date dal professionista (adesso lei ha fatto un nome, io non ho
fatto nomi, ma immagino sia la persona giusta da interpellare), ci
sarà effettivamente un miglioramento del servizio. Così come
successo in passato su altre questioni, farò gli opportuni
controlli e le opportune verifiche, perché non possiamo restare
inermi come lo siamo stati fino adesso su tante questioni. Una su
tutte, questa qui.
Il fatto che poi l'associazione crei una fondazione o faccia
quant'altro, questo ci fa piacere. Immagino che l'Amministrazione
interverrà in qualche modo, poi staremo a valutare come e che cosa
farà. Quindi resto in attesa di vedere gli sviluppi, leggerò con
attenzione il protocollo quando verrà emanato, e poi verificherò
con chi ha riportato questa questione, se effettivamente ha avuto
risposte e quali altre questioni restano in sospeso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK