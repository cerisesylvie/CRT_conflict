Consiglio Regionale della Valle d'Aosta - Oggetto del Consiglio n. 480 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 480 del 11 marzo 2014 - Resoconto
OGGETTO N. 480/XIV - Interpellanza: "Interventi per ridurre
l'impatto ambientale dello stabilimento Lavazza di Verrès".
Président -
Pour l'illustration, la parole au collègue
Donzel.
Donzel (PD-SIN.VDA)
- Grazie Presidente.
Gentile Assessore, gentili Assessori, Giunta, non so chi di voi
mi risponderà...io non so se qualcuno di voi si ricorda quel
personaggio del romanzo "I ragazzi della Via Pal", Nemecsek, che
aveva qualche piccolo problema di salute eppure aveva voglia di
giocare e correre con gli altri, stare insieme agli altri...è stato
per me molto triste apprendere, dovendo occuparmi dei ragazzini che
frequentano la Scuola elementare di Verrès, che ci sono dei casi
piuttosto significativi di disabilità e di handicap. Ovviamente non
è automatico ricondurre tutte queste problematiche sanitarie a
problemi di inquinamento, però è certo che gli stessi medici sono
preoccupati dell'incidenza che questi casi hanno in quella
località. Dico queste cose molto pacatamente, perché nessuno vuole
creare allarmismi, ma credo che quando le notizie arrivano a noi,
qui, dalla Bassa Valle, è perché è già da un po' che la gente ne
parla su quei territori, quindi è una cosa ben nota.
Tra l'altro, vorrei ricordare che l'Agenzia internazionale per
la ricerca sul cancro, che fa capo all'Organizzazione mondiale
della sanità, il 17 dicembre 2013, quindi molto recentemente,
qualche mese fa, così si è espressa:
"Esistono prove
sufficienti
("sufficient evidence")
che l'inquinamento
atmosferico sia cancerogeno per gli esseri umani, l'inquinamento
atmosferico causa il cancro al polmone"
E non sto qui a
leggerle tutto il documento, comunque fa un preciso riferimento al
fatto che ancora oggi non si studia in modo sufficiente
l'inquinamento atmosferico e spetta assolutamente alle autorità
politiche a livello europeo, a livello nazionale, a livello
territoriale, cercare di intervenire - lo dice esplicitamente lo
studio - perché le soglie limite che sono state fissate sono soglie
limite che non reggono l'evidenza dei fatti, cioè hanno una
tolleranza troppo alta.
È chiaro che non è in capo alla Regione modificare i limiti di
tolleranza, ma è sicuramente in capo alla Regione rispondere a
quello che noi abbiamo chiesto in questa interpellanza, cioè
cercare di andare a vedere cosa succede nell'area di ricreazione
della Scuola elementare di Verrès, cosa succede quando i bambini
escono fuori...se in pausa pranzo qualcuno della Giunta oggi
andasse a Verrès, li vedrebbe in mezzo al fumo...dei bambini che
escono dalla scuola, stanno lì, sono in mezzo al fumo! Ovviamente
noi diciamo e auspichiamo che sia vapore acqueo, eh, auspichiamo
che sia vapore acqueo...però, nonostante le rassicuranti notizie
che ci arrivano dall'azienda, che ha avuto una certificazione nel
2003 di qualità ambientale, noi sappiamo che la Lavazza - ed è per
quello che mi sono anche deciso a occuparmi di questo caso - non è
proprio un'azienda di quelle in crisi, anzi, nel 2012 ha avuto un
bilancio superiore al bilancio di tutta la Regione...ovviamente mi
occupo del gruppo Lavazza che fa capo a Torino e che ha aziende
anche in India e che vende e commercia con 90 Paesi del mondo...ha
un bilancio che è superiore al bilancio della Regione e un utile di
oltre 91 milioni di euro...in piena crisi economica ha fatto un
utile di 91 milioni di euro! Credo quindi che ci siano tutte le
condizioni anche per verificare che gli impianti in qualche modo
siano il più possibile impianti che rispettano le norme ambientali
e, se possibile, che sia magari implementata la sicurezza
ambientale di tali impianti.
La prima preoccupazione viene dal fatto che il problema che sto
sollevando qui non è un problema che è stato sollevato qui per la
prima volta...è un problema che la popolazione, le mamme, le
famiglie di Verrès hanno sollevato da anni, ma a nessuno è
importato un granché, tant'è che oggi vorrei magari essere smentito
dalla puntualità dei dati che poi ci verranno forniti, i dati sulle
PM 10, anche quelle inferiori, che sono stati rilevati nell'aria, e
naturalmente una delle richieste che faccio è quella che siano al
più presto installate delle centraline che possano monitorare
puntualmente, dall'interno della scuola, lo stato dell'aria che
respirano gli oltre 130 bambini che giocano in quel luogo.
Io so che c'era stato in passato anche uno sforzo
dell'Amministrazione regionale, che è proprietaria attraverso
Vallée d'Aoste Structure di quegli stabili, di delocalizzare in
altra sede la struttura; poi la legge del mercato, gli investimenti
a Gallarate, gli investimenti in India, qua e là, si è deciso di
fare un investimento ancora sullo stesso capannone...ma io torno a
ripetere: siamo di fronte a una situazione di insostenibilità
ambientale per quei bambini che, davvero, ogni giorno si trovano a
stare in mezzo al fumo. Allora rassicurateci, fateci capire che è
solo un po' di vapore acqueo, quindi è solo magari un fastidioso
odore quello che respirano e che avete i dati per dirci che
dobbiamo stare tranquilli, nonostante le percentuali altissime di
bambini che hanno dei problemi nella zona di Verrès, e che sono
superiori ai dati regionali.
Presidente
- Per la risposta, la parola all'Assessore
Marquis.
Marquis (SA)
- Grazie Presidente.
L'interpellanza in discussione tratta delle emissioni di fumi e
odori in atmosfera provenienti dalle lavorazioni dello stabilimento
Lavazza, che ha sede in Verrès, e la loro ricaduta sull'ambiente
circostante in cui gravita una scuola primaria.
Va premesso che l'emissione dei fumi è disciplinata da
un'autorizzazione ai sensi del decreto legislativo 152/2006, che è
stata rilasciata previa valutazione degli aspetti inerenti al
processo produttivo della torrefazione, e che comporta non solo
l'usuale emissione di polveri, ma anche quella di sostanze
organiche che sono responsabili degli odori percepibili in
atmosfera. Per l'unità produttiva in questione, la ditta ha
acquisito - com'è stato evidenziato dal collega Donzel - dal 2003
la certificazione ambientale EMAS. In questa occasione mi preme
quindi evidenziare che questa è la certificazione più avanzata in
tema di rispetto ambientale in Europa e quindi è stata registrata
questa certificazione presso l'ISPRA, che è l'Istituto Superiore
per la Protezione e la Ricerca Ambientale. Avere questa
certificazione significa sottoporsi a dei processi di analisi
ambientale, di gestione del sistema ambientale, comporta degli
audit ambientali, la predisposizione di una dichiarazione
ambientale e la verifica indipendente che è fatta da un
verificatore EMAS per poi registrare la dichiarazione presso
l'organismo competente dello Stato membro...quindi una procedura
assai complessa.
Quello che credo sia significativo in questo caso evidenziare è
che l'azienda si è sottoposta in modo volontario a questa
certificazione, proprio per avere tutta l'attenzione del caso al
processo di produzione e al rispetto dell'ambiente, quindi alla
sostenibilità dell'attività rispetto al contesto ambientale. Quindi
è la certificazione molto ambiziosa e dimostrativa dell'attenzione
posta verso la sostenibilità di una ditta che opera con grande
soddisfazione in termini di produttività e ricaduta occupazionale
nella Bassa Valle. Come diceva prima il collega Donzel, vengono
trattate circa 100 tonnellate al giorno di prodotto, con uno
sfruttamento degli impianti pari al 100 percento della capacità
produttiva, e le lavorazioni avvengono sulla base di tre turni
nell'arco della giornata. Per contenere le emissioni conformemente
alle norme di settore sono stati posti in opera degli impianti di
abbattimento ovvero dei filtri di tipo catalitico. Nonostante la
norma preveda degli autocontrolli su base annuale delle emissioni,
stante la prossimità dello stabilimento al centro abitato, sono
stati disposti rilevamenti su base semestrale. I risultati di tali
controlli sono regolarmente inviati al Comune di Verrès, all'ARPA e
alla Regione e le emissioni sono sempre state nei limiti imposti ai
sensi delle norme di settore nelle autorizzazioni. Con riferimento
alle sostanze organiche, l'impianto negli ultimi 10 anni si è
attestato su risultati medi di circa il 50 percento del limite
previsto. Per quanto attiene invece alle polveri, il quantitativo
riscontrato è corrispondente a circa il 10 percento del valore
limite previsto. Oltre alla regolare verifica degli autocontrolli
inviati è stato anche effettuato un controllo diretto da parte del
Corpo forestale, coadiuvato dall'ARPA, che ha confermato la
regolarità delle emissioni dell'impianto. Com'è stato già detto
prima, analoga iniziativa era stata presa dalla minoranza
consiliare del Comune di Verrès lo scorso anno, e anche in
quell'occasione il Sindaco aveva riscontrato all'interpellanza
dando garanzie di quelle che erano le certificazioni prodotte,
quindi garantiva sostanzialmente che il tasso di inquinamento
rispettava i limiti imposti dalla legge.
Quanto alle domande che sono state avanzate nello specifico,
sulla prima:
"trovare soluzioni che possano ulteriormente
ridurre l'impatto ambientale dello stabilimento collocato in un
centro urbano"
, i responsabili della gestione dello
stabilimento hanno riferito che gli impianti deputati al
contenimento delle emissioni sono quanto di più attuale, avanzato
tecnologicamente e disponibile oggi sul mercato; tuttavia, siccome
la deliberazione autorizzativa precisa che le prescrizioni ivi
previste possono essere modificate ed integrate a seguito
dell'evoluzione tecnologica e della situazione ambientale, per
maggiore tranquillità si potrà effettuare un approfondimento nel
merito dell'argomento con le strutture regionali competenti e
l'azienda.
Quanto al punto n. 2:
"aumentare i controlli nei pressi degli
edifici scolastici e delle aree di gioco dei bimbi per avere dati
più precisi sulla natura di fumi e odori"
, a riscontro delle
preoccupazioni esternate per garantire la tutela della salute e
soprattutto la tranquillità dei cittadini a seguito dei contatti
avvenuti tra il Comune di Verrès e l'ARPA, per dirimere ogni dubbio
è stata maturata la decisione di installare un laboratorio mobile
di controllo ai fini dell'analisi e delle ricadute delle emissioni
in prossimità dell'edificio scolastico e dell'area giochi.
L'installazione di questo laboratorio comporta inevitabilmente dei
tempi tecnici legati alla taratura degli strumenti, ai collegamenti
e quant'altro. Quindi è verosimile che l'attività di misurazione
potrà essere attivata per l'inizio dell'anno prossimo. Grazie.
Presidente
- Per la replica, la parola al collega
Donzel.
Donzel (PD-SIN.VDA)
- Grazie Presidente.
Assessore, come diceva testé il collega Grosjean, a volte si
pensa che noi, che siamo qui nei banchi dell'opposizione, siamo qui
a perdere tempo; invece mai come in questo caso un'interpellanza
che non doveva suscitare nessuna preoccupazione trova puntualmente
risposte a tutti e due i quesiti che pongo.
Lei, nella sua introduzione, in qualche modo ha risposto
esattamente a quello che io avevo scritto all'interno
dell'interpellanza, e cioè che ero al corrente della certificazione
ambientale, dell'azienda, eccetera, e ha confermato che - pensate
un po' - il Sindaco di Verrès ci ha detto di stare tranquilli! E
siamo così tranquilli, così rassicurati, che lei, alle due domande,
invece di dire: "si accomodi, stia tranquillo Donzel, è tutto a
posto", quando io chiedo di trovare soluzioni, alla prima risponde:
"eh, faremo degli approfondimenti, la tecnologia è all'avanguardia,
ma faremo degli approfondimenti". E certo che bisogna fare degli
approfondimenti! Perché tutte le risposte che lei ha dato sono
tarate - e lo sappiamo benissimo - sulle norme in essere, ma le ho
appena letto un documento dell'Organizzazione mondiale della sanità
che dice che tutte le tarature sono sopra quello che si considerava
una volta "la soglia di rischio". Quindi il fatto di essere al di
sotto della norma non ci dice che quell'aria è pulita e
respirabile, ci dice che dobbiamo andare lì a controllarla, a
verificare esattamente.
Lei mi dice: "si fanno dei controlli semestrali"...e vabbè, ogni
6 mesi un prelievo, è una roba che proprio ci stiamo affaticando! E
la conferma che bisogna dare una risposta, però, arriva al punto 2,
quando dico "aumentare i controlli" e finalmente le dico "bene, per
fortuna che mi risponde, che verrà installato coi tempi
tecnici"...e io starò a seguire quali sono i tempi tecnici, se sono
3 mesi o se sono un anno, perché se sono un anno allora mi
arrabbierò, ma se sono 3 mesi installeremo finalmente un
laboratorio, perché è quello che bisogna fare: capire se esponiamo
o meno quei bambini a dei rischi ambientali. Sarebbe una cosa
inaccettabile, visto che ogni volta ci diciamo quanto bisogna far
crescere bene, all'aria pulita, all'aria aperta i nostri ragazzi, e
quindi è indispensabile che questi controlli vengano effettuati.
Dopodiché lei è assolutamente rassicurato dal fatto che i controlli
vengano fatti volontariamente dalle aziende...guardi che non c'è
nessuna multinazionale al mondo che non ha una certificazione
ambientale, che le dice che è l'azienda più sana e più pulita del
mondo.
Francamente io aspetto che sia installato il laboratorio,
aspetto che ci siano i rilievi dell'ARPA regionale e poi sarò
sereno com'è sereno lei, oggi, e potrò riferire a quelle famiglie
che forse è solo un po' di vapore acqueo e uno strano odore quello
che respirano quei bambini.
Président
- Point 32 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK