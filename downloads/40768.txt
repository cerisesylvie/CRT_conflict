Consiglio Regionale della Valle d'Aosta - Oggetto del Consiglio n. 93 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 93 del 3 ottobre 2018 - Resoconto
OGGETTO N. 93/XV - Interrogazione a risposta immediata:
"Notizie in merito al definitivo abbandono del progetto di
realizzazione della "scuola polmone" di Tzamberlet".
Fosson (Presidente) -
Punto 2.02 all'ordine del giorno.
La parola al consigliere Bertin per l'illustrazione.
Bertin (IC) -
Alle dieci e mezza iniziamo finalmente con
l'ordine del giorno! Qui riprendiamo l'annosa questione della
"scuola polmone". Ne abbiamo parlato tante volte, ricordo che la
prima volta che avevo presentato un'iniziativa era il lontano 2014
ed era già allora per fermare questo inutile progetto. Nei giorni
scorsi abbiamo constatato che il finanziamento statale previsto per
questa struttura è stato trasferito su altre scuole: quelle di
Châtillon e di Quart, se non mi sbaglio. I 6 milioni di euro
statali sono stati trasferiti. Tra l'altro per molto tempo ci è
stato detto che questo non si poteva fare, ma in realtà adesso
vediamo che, come da buonsenso, si poteva benissimo fare. Resta il
fatto che questo trasferimento ha determinato una certa poca
chiarezza. In effetti una parte delle forze politiche che
sostengono (o sostenevano) questa maggioranza erano contrarie a
questa realizzazione e si è fatta un po' passare l'idea che questo
significasse l'abbandono del progetto. Proprio per essere chiari
riguardo a questa inutile realizzazione della scuola polmone,
volevamo sapere se questo progetto era definitivamente
abbandonato.
Presidente -
La parola all'assessore Sammaritani per la
risposta.
Sammaritani (LEGA VDA) -
Ringrazio i colleghi che hanno
proposto questa interrogazione a risposta immediata. Devo dire che
la decisione della Giunta di destinare questo finanziamento
derivante da un mutuo BEI (Banca Europea degli Investimenti) ad
altri edifici scolastici deriva dalla necessità, secondo una regola
di buona amministrazione, di evitare che tutto o parte di tale
finanziamento non fosse poi utilizzabile, visti i ritardi che la
gara per l'affidamento di Tzamberlet ha subito. Sono ritardi che
derivano da ricorsi giudiziari e quindi indipendenti dalla volontà
dell'Amministrazione. Molto opportunamente ritengo che lo scorso
anno la Giunta allora in carica avesse deciso che questo
finanziamento, che in origine era previsto soltanto ed
esclusivamente per finanziare la scuola di Tzamberlet, potesse
essere anche stornato eventualmente su altri tipi di interventi
scolastici degli enti locali. È stata una scelta molto opportuna:
lo dico giusto per smentire chi poco fa diceva che non si
riconoscono mai i meriti a chi ci ha preceduto; non è esattamente
così e non è mio costume comportarmi in tal modo. È stato molto
opportuno, perché questa possibilità ci è stata data da questa
decisione, che ha consentito di stornare questo finanziamento e
avere la garanzia che non verrà di sicuro mai più perso, anche solo
parzialmente, dalla nostra Regione.
Dire che questo intervento della scuola di Tzamberlet è inutile
a priori, a mio avviso non si può sostenere. Avevo già detto a
luglio in risposta a un'interpellanza che stavamo valutando con
grande attenzione quale fosse la scelta più opportuna e ancora
adesso, dopo un'ampia istruttoria che sta terminando, abbiamo da
valutare, visto che le emergenze in ambito scolastico si
ripropongono quasi quotidianamente, se effettivamente sia opportuno
o meno fare questo intervento che è sicuramente di grande impatto
anche dal punto di vista territoriale per Aosta. Quindi, in
considerazione del fatto che, come diceva l'interrogante, questo
progetto è partito tanti anni fa, probabilmente nella bufera di
contraddizioni e contrasti di molte forze anche politiche, è
opportuno, visto che c'è un iter di gara in corso, usare tutte le
attenzioni necessarie per decidere con grande oculatezza cosa sia
più appropriato fare nell'interesse della collettività. Questo è
fondamentale e lo stiamo esaminando. Io mi sono portato avanti con
il dossier, sono quasi al termine e questo però coinvolge tutto il
discorso della riorganizzazione del patrimonio scolastico
valdostano. Sarà comunque oggetto della mia prossima risposta,
perché c'è anche un'interrogazione specifica iscritta all'ordine
del giorno.
Presidente -
La parola al consigliere Bertin per la
replica.
Bertin (IC) -
Volevamo un po' più di chiarezza, che non è
stata fatta da parte dell'Assessore o dell'ex Assessore, adesso si
vedrà. Questa scuola è inutile perché le funzioni di scuola polmone
ormai sono state svolte dalla scuola di via Chavanne. È inutile
anche in una prospettiva demografica, perché gli stessi documenti
dell'Amministrazione regionale dimostrano che alle scuole medie
superiori della Valle sono più che sufficienti le attuali
strutture, se rimesse in ordine. L'intervento verrebbe a costare
più di 30 milioni di euro complessivamente, perché prevede, oltre
alla scuola, una serie di interventi di viabilità, fogne, eccetera.
Sarebbe un ulteriore utilizzo di terreno e di suolo che andrebbe
consumato per un'opera molto costosa e di fatto superata e
inutile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK