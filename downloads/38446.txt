Consiglio Regionale della Valle d'Aosta - Oggetto del Consiglio n. 1974 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1974 del 5 aprile 2016 - Resoconto
OGGETTO N. 1974/XIV - Interpellanza: "Situazione gestionale
dei richiedenti asilo nella regione".
Follien (Presidente) -
Punto n. 29 dell'ordine del
giorno. Per l'illustrazione, la parola al Consigliere Ferrero.
Ferrero (M5S) -
Grazie Presidente.
Prendo spunto da alcune segnalazioni che mi erano pervenute
riguardo alla presenza di giovani extracomunitari nelle vie del
centro di Aosta o in prossimità di alcuni centri commerciali,
intenti a chiedere l'elemosina. Di per sé, non è una cosa di cui
bisogna stupirsi in maniera assoluta; ci si stupisce però quando
alcuni di questi giovani ragazzi fanno parte dei profughi, dei
richiedenti asilo che sono accolti presso le cooperative, perché
non dobbiamo dimenticare che ognuno di questi richiedenti asilo ci
costa 35 euro al giorno. In questi 35 euro al giorno che si beccano
le solite cooperative - tanto sono sempre le solite, poi un giorno
faremo una "mappa politica" delle cooperative valdostane per capire
dove va a finire il
business
dei migranti - dobbiamo
riuscire a capire tutta quella serie di attività che noi paghiamo,
perché nei 35 euro c'è anche una parte di attività di integrazione
nei confronti di queste persone.
A me sta bene ospitare e accogliere, però lo devo fare anche in
maniera corretta, soprattutto devo avere la garanzia che i miei
soldi - perché quei 35 euro, sì, li dà la Comunità europea, ma alla
fine li paghiamo noi, vengono dalle nostre tasse - siano spesi
bene. Ci deve essere un ruolo che è di integrazione, svolto anche
da parte di queste cooperative, di coinvolgimento di questi ragazzi
in tutta una serie di attività di educazione, perché ovviamente se
io ti do da mangiare, ti vesto, ti do una casa e ti do l'assistenza
sanitaria, pretendo anche da te che poi tu segua un determinato
programma, e non voglio semplicemente trovarti a chiedere
l'elemosina in determinati posti, perché ti ho già garantito
un'assistenza e ti ho già garantito un pacchetto di
accoglienza.
È bene chiarire se queste cooperative impiegano questi 35 euro
effettivamente per svolgere questo ruolo di integrazione. Tanto più
- ed è sottolineato nell'interpellanza, adesso vedremo poi i dati
che mi darà il Governo regionale - che dagli ultimi dati nazionali
una su quattro di queste persone, quando va bene, ottiene la
qualificazione di rifugiato. Gli altri sostanzialmente stanno sul
portafoglio della comunità, non avendo poi alcun requisito e non
ottenendo nessuna qualifica. Lo sappiamo che sono persone in
difficoltà che arrivano da altri Paesi, che cercano delle
condizioni migliori, ma abbiamo anche la certezza che queste
persone che sono qui da noi tolgono il posto ai veri rifugiati che
stanno adesso nei campi profughi in Turchia, alle famiglie siriane
che, anche se ci deve essere l'accertamento, sono profughi
reali.
Noi ci teniamo quindi dei posti che dovrebbero essere occupati
invece da persone che effettivamente ne hanno diritto, con un costo
per la collettività, un costo che naturalmente - e la richiesta
dell'interpellanza è anche quella di capire - va a ripercuotersi
sul Servizio sanitario regionale, perché ovviamente queste persone,
anche da un punto di vista della salute, dovranno essere seguite.
Giustamente quando arrivano viene fatto uno
screening
, un
accertamento, ma questo ha un costo. Ci dovrebbe essere un sistema
che funziona, perché sinceramente come cittadino io voglio dare
assistenza, dato che il mio Paese ha sottoscritto degli accordi
internazionali e deve garantire ai profughi effettivi delle
condizioni, però la voglio dare a chi è effettivamente profugo, non
mi voglio tenere dei ragazzotti che saranno stati magari in
difficoltà ma che possono lavorare anche nel loro Paese, magari non
ottenendo le gratificazioni economiche che possono ottenere invece
qui, in Europa. Ci sono famiglie di profughi nei campi che vivono
di stenti e alle quali effettivamente queste altre persone portano
via un posto. Io voglio che siano i veri profughi, quelli che dopo
il periodo di accertamento vengano poi effettivamente riconosciuti
tali.
Anche nell'interpellanza si chiede quante di queste persone che
noi abbiamo ospitato in Valle d'Aosta, rispetto al numero
complessivo, hanno ottenuto alla fine la qualifica di profughi,
perché sennò facciamo una forma di assistenza, distraiamo dei fondi
che dovrebbero servire ad altre persone. Sono tutti bisognosi, ma
ci sono bisogni diversi, ci sono impegni internazionali diversi.
Chi è in cerca di condizioni di vita migliori non necessariamente è
un profugo.
Presidente -
Per la risposta, la parola al Presidente
della Regione.
Rollandin (UV) -
Grazie Presidente.
L'illustrazione rispetto alle domande è andata ben oltre, ha
fatto un quadro su tutto il discorso profugo, immigrato,
riconosciuto profugo o no. È una discussione che chiaramente non
posso riprendere, perché io risponderò alle domande. Voglio solo
dire che su questa tematica la discussione è aperta a livello
europeo, quindi non stiamo qui purtroppo a dare delle risposte.
Convengo che c'è una serie di disposizioni non attuate, le persone
arrivano senza documenti, senza niente, senza dichiarazioni, noi
facciamo le visite, quando arrivano altri non le fanno,
l'organizzazione è molto frastagliata, per non dire inconsistente.
Venendo alla sostanza delle cose, credo che la sua preoccupazione
sia giustamente di capire che cosa succede qui a queste persone,
rispetto ai numeri che avevamo dato nell'interpellanza
precedente.
La prima domanda è: "quanti sono i richiedenti asilo che
dall'inizio della campagna di accoglienza in Valle d'Aosta hanno
ottenuto lo
status
di profugo". Ho già avuto modo di dire
che le commissioni sono poche, lavorano a rilento, quindi c'è una
certa difficoltà. Aggiungo poi che se la commissione ad esempio
individua tra dieci migranti quattro profughi, non è che come
prevede la legge gli altri vengono rimpatriati, fanno opposizione,
e quindi rimangono lì esattamente come prima. Questo voglio
sottolinearlo, perché è un altro aspetto delicato che non ha ancora
trovato soluzione. Per quanto riguarda quindi questa domanda, al 30
marzo 2016 i procedimenti sui quali vi è stata una pronuncia
definitiva sono 82. I cittadini stranieri che hanno ottenuto il
riconoscimento dello
status
di rifugiato sono in totale
nove, mentre a due migranti è stata concessa la protezione
sussidiaria, cioè è stato ritenuto che, nel caso di rientro nel
loro Paese, queste persone avrebbero rischiato di subire un danno
grave quale la condanna a morte, la tortura o la minaccia alla vita
in caso di guerra interna e internazionale. Questi sono i numeri.
Sono 17 infine i migranti che hanno ottenuto il permesso di
soggiorno biennale per motivi umanitari, che è ancora un'altra
catalogazione che complica il resto della contabilità. Pertanto in
54 casi è stato opposto il diniego di qualsiasi forma di
protezione. Le proporzioni che dicevamo sono ampiamente
collegate.
Per quanto riguarda la seconda domanda: "qual è stato il costo
per le strutture sanitarie regionali dei controlli", i costi
sostenuti dal Servizio Sanitario Regionale per lo
screening
sanitario di primo livello, deciso nell'ambito del Tavolo di
Coordinamento per il superamento delle criticità legate alla
presenza in Valle di cittadini stranieri, comprendono il costo del
personale sanitario impiegato, quello dei dispositivi di protezione
personale e le operazioni di sanificazione dei locali dove vengono
effettuate le visite. Nello specifico è stato stimato un costo
unitario onnicomprensivo - quindi è un costo approssimativo, non
nel dettaglio - di circa 15 euro per ciascuna visita medica
effettuata. Teniamo conto che fino a poco tempo fa l'ambulatorio di
Saint-Christophe era gratuito, adesso è stato chiesto anche lì di
poter corrispondere un
una tantum
per queste visite. Si
tratta di un costo francamente irrisorio rispetto al rischio di
inserire nelle strutture di accoglienza persone con patologie
diffusive in atto, con conseguenti ricadute sulla salute pubblica.
Lo dico perché noi lo facciamo, anche se questo non rientra nei
rimborsi, questa è una spesa sostenuta dalla comunità. Per quanto
riguarda invece la successiva assistenza sanitaria, si ricorda che
i richiedenti asilo, i rifugiati, i beneficiari di protezione
sussidiaria e internazionale godono della parità di trattamento e
piena uguaglianza dei diritti rispetto ai cittadini italiani.
L'iscrizione al Servizio sanitario pertanto è obbligatoria e
permette di ottenere la tessera sanitaria con l'indicazione del
medico di base, le cure ambulatoriali e specialistiche, nonché i
ricoveri in ospedale. È stato stimato un costo medio per gli esami
diagnostici prescritti per la sorveglianza sindromica di 68 euro
pro capite
.
Terza domanda: "se sono state previste verifiche in ordine al
rispetto da parte delle cooperative che gestiscono l'accoglienza
dell'effettiva organizzazione e della conseguente partecipazione
alle iniziative di integrazione". Le convenzioni sottoscritte con i
soggetti gestori delle strutture di accoglienza, redatte secondo
uno schema predisposto dal Ministero dell'interno al fine di
uniformare i servizi erogati sul territorio nazionale, prevedono
una serie di strumenti atti a verificare le regolari forniture dei
servizi. In esito alle verifiche condotte dalla Struttura Affari di
Prefettura, risulta che i servizi previsti dalle convenzioni, ivi
compresi quelli diretti all'integrazione dei richiedenti asilo,
sono regolarmente effettuati.
Ultima domanda: "se sia intenzione del Governo regionale
sollecitare ufficialmente le competenti autorità nazionali al fine
di diminuire i tempi del procedimento". L'esigenza di diminuire i
tempi per il riconoscimento della protezione internazionale è stata
ripetutamente portata all'attenzione del Governo nazionale sia
quando ci sono stati gli incontri a Roma, sia con lettere
successive, e anche in occasione dell'audizione avvenuta il 18
giugno 2015 presso la Commissione parlamentare d'inchiesta del
sistema di accoglienza, identificazione e trattenimento dei
migranti. Ho segnalato la necessità di potenziare le Commissioni
territoriali per il riconoscimento della protezione internazionale
al fine di sveltire i relativi procedimenti. Al riguardo va
ricordato che la Commissione territoriale di Torino ha competenza
territoriale sulle Regioni Piemonte, Liguria e Valle d'Aosta. Va
poi detto che nel corso del 2015 il Governo italiano ha integrato
il numero delle Commissioni territoriali per il riconoscimento
della protezione internazionale, consentendo così una sensibile
velocizzazione dell'iter per il riconoscimento della protezione
internazionale, che tuttavia sconta ancora lungaggini dovute
all'elevato numero di richiedenti la protezione internazionale.
Questo andamento non è in diminuzione, ma come sappiamo è in
aumento, e quindi credo che i ritardi vi saranno ancora per un bel
po' di tempo. Grazie.
Presidente -
Per la replica, la parola al Consigliere
Ferrero.
Ferrero (M5S) -
Grazie Presidente.
Ovviamente i dati sono come me li aspettavo, sconcertanti. Dopo
centinaia di persone che vengono accolte anche per anni, trovarsene
poi solamente nove che hanno ottenuto la qualifica di profugo e
un'altra ventina che hanno ottenuto degli
status
similari è
sconcertante, perché sostanzialmente abbiamo mantenuto una serie di
persone che non avevano "diritto" a restare nel nostro Paese.
Certo, l'accertamento è lungo, tra ricorsi e controricorsi le
commissioni non la finiscono mai di fare il loro dovere, fatto sta
che noi alla fine lasciamo i veri profughi nei campi a marcire con
le famiglie e ci prendiamo sostanzialmente la maggioranza di
"imbucati", se vogliamo chiamarli così, cioè persone che comunque
cercano di inserirsi in questo flusso, non hanno diritto ad
ottenere lo status di profugo e intanto la comunità ha pagato,
altre persone hanno avuto un pregiudizio, perché quelli che avevano
veramente diritto stanno da un'altra parte e non possono venire nel
nostro Paese, quindi un lavoro veramente fatto male.
Riguardo ai controlli delle cooperative, se tutto va bene,
qualcuno mi dovrebbe spiegare come mai per otto ore un ragazzo di
vent'anni deve stare fuori a chiedere l'elemosina...ma l'attività
di integrazione la fanno di notte, al di fuori di quelle otto ore?
In che orari la fanno, se tutto il giorno la persona è lì a
chiedere l'elemosina davanti al supermercato o nelle vie del
centro? Io sinceramente non lo capisco, non so che razza di
controlli vengano fatti.
Le sollecitazioni ovviamente ci sono state, però in questo
momento, in cui c'è un Governo che ricomprende anche il partito del
Presidente del Consiglio, forse qualche sollecitazione in più
bisognerebbe farla, perché alla fine facciamo un lavoro fatto male,
ne paghiamo le conseguenze...sì, guadagnano le cooperative. Diciamo
che rispetto a quello che succede in altre parti d'Italia, qui,
dove il PD ha un buon controllo delle cooperative, qui l'Union
Valdôtaine l'ha fatta da Leone Rosso e da altri tipi di leone e si
è accaparrata questo
business
dei migranti. Sicuramente sono
degli appalti, come dice il Presidente, però è ovvio che più ce ne
sono, più l'appalto va avanti, e più qualcuno si sta ingrassando le
tasche. Che le commissioni poi alla fine non funzionino interessa
relativamente, perché ovviamente se le commissioni funzionassero
come in Germania, dove in alcuni casi hanno una media di due mesi e
mezzo e ti dicono subito se la persona ha diritto o meno...se ha
diritto, rimane, se non ce l'ha viene rispedita da dove è venuta e
vengono accolti i veri profughi, quelli che hanno diritto, le
famiglie, quelli che scappano dalla guerra, quelli a cui hanno
bombardato la casa, non quelli che effettivamente vanno in cerca di
condizioni migliori, che è un diritto, però attenzione, non
togliamo i diritti, perché sennò c'è sempre questa questione delle
due corsie. Anche tra i profughi ci sono i furbi che la fanno poi
franca, mentre chi non è così furbo, non è così spregiudicato,
rimane a marcire da qualche altra parte. Certo, un intervento un
pochettino più energico con il Governo nazionale, soprattutto dato
che c'è questo idillio, che il Presidente del Consiglio è sempre
qui a sciare viene su per qualsiasi cosa, sarebbe auspicabile. Io
capisco che parlerete di
raclette
e di altre cose, ma se ci
infilate anche qualche argomento di politica generale che poi va ad
incidere sulle questioni dei cittadini forse sarebbe
interessante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK