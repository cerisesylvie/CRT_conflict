Consiglio Regionale della Valle d'Aosta - Oggetto del Consiglio n. 635 del 15 dicembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 635 del 15 dicembre 1981 - Resoconto
OGGETTO N. 635/81 - PRESTAZIONI DELL'ISTITUTO RADIOLOGICO
VALDOSTANO PER IL SERVIZIO DI MEDICINA SPORTIVA.
(Interpellanza)
Presidente
- Do lettura dell'interpellanza in oggetto
presentata dal Consigliere Carlassare:
INTERPELLANZA
VENUTO A CONOSCENZA, in seguito ad alcuni articoli apparsi
sulla stampa locale, che il servizio di Medicina dello Sport,
attualmente effettuato dall'Istituto Radiologico Valdostano
(I.R.V.) non è conforme alle norme contenute nella legge regionale
n. 19 del 13.5.1980 e nel Decreto Ministeriale del
5.7.1975;
RILEVANDO inoltre che nei suddetti articoli di stampa si afferma
che l'Istituto Radiologico Valdostano non si attiene
scrupolosamente alle disposizioni previste, tanto dalla convenzione
stipulata dalla Regione con delibera di Giunta n. 5678 del
14.11.1980, quanto dal rinnovo effettuato con delibera n. 2465 del
15.5.1981;
INTERPELLA
la Giunta regionale per sapere:
1) quanti e quali risultati hanno dato i controlli
qualitativi e quantitativi sulle prestazioni dell'I.R.V. previsti
dall'art. 7 della convenzione;
2) per quale ragione nello stipulare la convenzione con
l'I.R.V. non si è tenuto conto delle disposizioni contenute nel
Decreto Ministeriale 5.7.1975 che prevede accertamenti
differenziati a seconda delle attività sportive svolte;
3) se sono stati disposti controlli per verificare che gli
accertamenti siano effettuati da personale medico e paramedico in
possesso dei requisiti previsti dalla legge;
4) come avviene il controllo per verificare che l'Istituto
Radiologico Valdostano effettui detti accertamenti come previsto
dall'art. 3 della convenzione, solo a persone iscritte ad una
federazione sportiva;
5) quali sono le considerazioni che fanno ritenere le
strutture pubbliche inadeguate a fornire questo servizio;
6) quando ed in che modo è previsto l'adeguamento delle
strutture pubbliche per l'effettuazione di questo servizio.
Presidente
- Il Consigliere Carlassare illustra
l'interpellanza. Ne ha facoltà.
Carlassare (DPROL)
- C'è una legge nazionale del
5.7.1975, che prevede e disciplina quello che deve essere
l'intervento dell'Ente Pubblico per garantire i cittadini che
vogliono svolgere in qualche modo un'attività sportiva. Questa
legge è stata tradotta, per la realizzazione di questo servizio in
Valle d'Aosta, in una legge regionale, la n. 19 del 16 maggio
1980.
Complessivamente, si può dare un giudizio positivo di questa
legge; c'è da rilevare però un aspetto che, secondo me, sarebbe da
dibattere in quanto in questa legge non viene tradotto
integralmente lo spirito della legge nazionale che disciplina tutti
gli esami e tutte le analisi, differenziandole molto bene per il
tipo di attività sportiva che deve essere svolta.
L'anno scorso, con una delibera di Giunta n. 5668 del 14
novembre 1980, è stata stipulata una convenzione con l'Istituto
Radiologico Valdostano affinché gli accertamenti relativi alle
persone che vogliono svolgere un'attività sportiva venissero
forniti gratuitamente. Questa delibera è stata fatta nello spirito
di fornire rapidamente questo servizio, in quanto l'Ente pubblico
non è ritenuto in grado di svolgerlo in modo ottimale. Anche su
questo ci sarebbe da discutere, per valutare se effettivamente
l'Ente pubblico non era in grado di svolgere questo servizio;
comunque, anche questo è un aspetto abbastanza importante, ma
secondario, rispetto alla interpellanza che ho presentato.
Il problema è esploso con una serie di articoli apparsi sulla
stampa locale, dove venivano messe in evidenza una serie di
questioni. La principale era che all'interno di questo Istituto non
si sarebbe rispettato né lo spirito della legge, né le clausole
della convenzione. In pratica, le accuse che sono state fatte erano
essenzialmente di due tipi: di prestare un servizio non all'altezza
delle necessità; l'altra accusa riguardava una condizione,
contenuta nella convenzione, non rispettata: che cioè questi
accertamenti dovessero essere fatti solo a coloro che svolgono
un'attività sportiva e sono iscritti ad una Federazione
sportiva.
La legge regionale, come d'altra parte la legge statale, prevede
altri due tipi di accertamento per altre due categorie, che sono i
ragazzi in età scolare che intendono svolgere in qualche modo
un'attività sportiva, e gli amatori che vogliono svolgere
un'attività sportiva a livello assolutamente non competitivo. Per
questi casi, è prevista una visita del medico di base che
percepisce un compenso, mi pare di mille lire per ogni mutuato, per
svolgere questo tipo di visite. Tale medico se ritiene di dover
riscontrare delle anomalie, può richiedere espressamente tutta una
serie di visite che devono essere svolte presso gli Enti
pubblici.
Lo spirito di questa interpellanza voleva essere quello di avere
una delucidazione precisa sulle cose che effettivamente sono
avvenute lì dentro, di come l'Assessorato e la USL abbiano
accertato che il comportamento di questo istituto è stato conforme
alla legge e alla convenzione; di sapere infine in che modo e con
quali tempi si intende riportare all'interno del servizio pubblico
questo tipo di servizio che attualmente viene fornito, anche se
gratuitamente, da un Ente privato.
Presidente
- Ha chiesto di parlare l'Assessore alla
Sanità ed Assistenza sociale, Rollandin; ne ha facoltà.
Rolllandin (UV)
- Innanzitutto va precisato che il
riferimento contenuto nella premessa dell'interpellanza al decreto
ministeriale del '75, è stato la base che ha inspirato le cartelle
allegate alla legge. Pertanto, quanto previsto dalla normativa
statale (a parte che non sarebbe stato possibile non prevederlo) è
contenuto appositamente nelle disposizioni della legge regionale a
cui si fa riferimento.
Quello che invece, non mi sembra corrispondente al vero è che la
legge regionale sia la traduzione di tale decreto. La legge
regionale è una legge che ha come ispirazione un altro tipo di
impostazione: la possibilità cioè di controllare a qualsiasi
livello e indipendentemente dall'età, l'attività
ricreativo-sportiva. Pertanto, si tratta di un contesto più ampio
di quello contenuto nel decreto del '75.
È altrettanto chiaro che al momento dell'applicazione della
legge, teniamo conto delle sollecitazioni di tutte le federazioni
sportive, che si trovano a dover fare questi esami al di fuori
della nostra Regione, poiché non c'era la possibilità di attenersi
a queste normative della legge e di fare gli esami a livello
locale.
Va fatta ancora un'altra precisazione. Successivamente al '75,
con la nuova convenzione, si dava la possibilità di utilizzare il
medico generico, mentre prima si trattava solo di visita
specialistica con il medico sportivo.
Questo, però, non comportava automaticamente l'utilizzo di
questo strumento senza pagamento. Per questo motivo è stata fatta
già a livello locale una convenzione con i medici, che dall'anno
prossimo non sarà più necessaria, in quanto la nuova convenzione,
che dovrebbe entrare in vigore a livello normativo dall' '82,
prevede la possibilità dell'utilizzo del medico di fiducia
gratuitamente anche per questa attività, mentre finora si prevedeva
questo utilizzo, però dietro compenso.
Rispondendo, poi, punto per punto all'interpellanza, devo dire
che nel periodo dal 15 novembre '80 al 31 ottobre '81 sono stati
sottoposti a visita 5582 atleti di cui 68 non ritenuti idonei:
questo è quanto è stato comunicato.
Per quanto riguarda le ragioni della stipulazione della
convenzione con l'I.R.V., penso sia chiaro che non è stata una
scelta in concorrenza con la parte pubblica; al contrario, si è
subito provveduto per un'applicazione della legge, a prevedere di
fornire gli strumenti necessari agli esami previsti dal decreto 75
per gli atleti. Dobbiamo però tener conto dell'altro grosso limite
(e qui mi riferisco a uno degli ultimi punti, in cui si chiedono le
prospettive) che non è tanto di locali e di mezzi diagnostici, ma
degli specialisti. Dobbiamo infatti tener conto che i medici che
già operano in ospedale hanno un vincolo orario per prestare la
loro opera al di fuori della parte pubblica: compensare questa
disponibilità che attualmente non c'è, era quindi il problema, è
stato necessario perciò ricorrere alla parte privata.
I controlli degli accertamenti sono legati agli esami che
venivano fatti e alle tabelle che ci venivano inviate; inoltre, il
controllo veniva fatto dai Presidenti delle società in applicazione
all'art. 3 della convenzione. Dall'esame di questo problema
affrontato nella Commissione prevista dalla legge regionale, è
emersa una certa responsabilizzazione dei Presidenti, che inviano
le richieste all'Istituto per gli esami con l'identificazione dei
soggetti che devono essere sottoposti a tali esami; si controlla
così che vadano a fare gli esami solo quelli indicati.
Per i pagamenti e per vedere che non ci siano state delle
inosservanze, il controllo è stato concesso anche a uno dei
rappresentanti, il quale metteva in dubbio questa procedura. È
andato a vedere quello che succede, quali sono le schede, come
vengono mandate, come vengono fatti i controlli e penso non abbiano
trovato nulla di irregolare.
Le considerazioni che fanno ritenere le strutture pubbliche
inadeguate sono quelle di non avere disponibilità di specialisti. È
stata adesso fatta una richiesta specifica al responsabile del
servizio n. 4 che contatti i 4 o 5 medici specialisti, attualmente
presenti in Valle, per conoscere la loro disponibilità a prestare
questo tipo di servizio. Dopo di che, se il numero di ore sarà
sufficiente a soddisfare i bisogni, tutto si svolgerà nel centro
che dispone di macchinari adeguati. Mi sembra non si possa
aggiungere altro, in quanto la risposta è legata alla disponibilità
degli specialisti.
Presidente
- Il Consigliere Carlassare intende replicare.
Ne ha facoltà.
Carlassare (DPROL)
- A mio avviso, c'è tutta una serie di
cose che va approfondita e chiarita. Intanto, la legge regionale,
nell'allegato C alla legge stessa - che stabilisce la tipologia
delle analisi, degli esami e delle visite che debbono essere
effettuate dagli atleti - non prevede l'esame radiologico, mentre
mi risulta che tutte le persone che sono passate dall'Istituto
Radiologico Valdostano abbiano effettuato anche tale esame. Questo
è un aspetto poco simpatico, non solo perché viene a costare di più
all'Ente pubblico, ma anche perché dal punto di vista della salute,
meno esami radiologici un individuo fa, meglio è. Questo, secondo
me, è un elemento da tenere abbastanza presente.
Pertanto, sarebbe opportuno stabilire come mai vengono
effettuati a tutti gli esami radiologici quando, proprio nella
tabella della legge, questo non è previsto. Al massimo, si potrebbe
fare rientrare nella dicitura "altri esami" però penso che se non
sono stati inseriti come esami d'obbligo nella tabella prevista
dalla legge, altri esami debbano essere effettuati su precisa
indicazione.
Ho qui la fotocopia di una documentazione che riguarda una serie
di esami effettuati nei primi mesi di quest'anno. Francamente, mi
trova dubbioso nel ritenere che tutte queste persone abbiano le
caratteristiche richieste dalla legge e dalla convenzione, ossia
quelle di essere iscritte ad una federazione e di svolgere attività
sportiva agonistica.
Mi trovo davanti delle persone di 71 anni e delle persone di 7
anni: questo mi lascia perplesso sul fatto che siano stati
effettuati effettivamente tutti quegli accertamenti previsti dalla
convenzione che potrebbero anche risolversi in una rottura del
contratto. Questo istituto infatti, non ha ottemperato all'art. 3
che prevede che l'Istituto Radiologico Valdostano, prima di
effettuare le prestazioni, è tenuto a controllare l'identità del
soggetto da visitare, il possesso della residenza in un Comune
della Valle d'Aosta, la sua iscrizione alla federazione
sportiva.
Questi sono momenti che vanno controllati molto bene, sia perché
c'è in ballo un discorso di quattrini che l'Ente pubblico sborsa;
sia, più importante ancora, il discorso che riguarda gli esami
radiologici e il fatto che essi possano essere dannosi alla salute
dei soggetti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK