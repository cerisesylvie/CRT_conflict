Consiglio Regionale della Valle d'Aosta - Oggetto del Consiglio n. 3791 del 9 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3791 del 9 maggio 1988 - Resoconto
OGGETTO N. 3791/VIII - DISEGNO DI LEGGE CONCERNENTE:
"ADESIONE DELLA REGIONE VALLE D'AOSTA AL CONSORZIO GARANZIA FIDI
FRA ESERCENTI ATTIVITÀ DI LAVORO AUTONOMO. - CONCESSIONE DI
CONTRIBUTO IN CONTO INTERESSI".
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Poiché in Commissione noi ci siamo
astenuti, ne vorrei spiegare le ragioni, anche perché riteniamo che
la categoria degli esercenti attività di lavoro autonomo abbiano
diritto a questi fidi.
Innanzitutto ritengo impropria la dizione "Consorzio Garanzia
Fidi", perché in realtà si tratta di un contributo per abbattere
gli interessi; il fido, invece, è tutt'altra cosa. Forse,
bisognerebbe cambiare il titolo della legge.
Il testo dell'articolato, poi, avrebbe dovuto essere collegato
in qualche modo anche alla creazione di nuovi posti di lavoro.
Chiediamo, inoltre, all'Assessore di assumere un impegno
affinché, nell'ambito dei consorzi-fidi, sia prevista anche per le
cooperative la possibilità di beneficiare dell'abbattimento degli
interessi. Noi riteniamo che esse svolgano un lavoro di un certo
tipo e contribuiscano a creare dei posti di lavoro, per cui sarebbe
opportuno che anche le cooperative avessero la possibilità di
beneficiare di questi fidi. Mi riferisco anche alle cooperative
agricole ed a quelle che operano nel campo dei servizi, specie in
quelli sociali, che non hanno possibilità di accedere a questi
benefici, mentre potrebbero averne necessità.
Per queste ragioni noi ci asteniamo dal votare questo disegno di
legge.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Secondo me, questo disegno di legge non
meritava di essere presentato e discusso in queste condizioni, non
solo per le osservazioni fatte dal Partito Comunista, che
condivido, ma anche perché la categoria dei professionisti è quanto
mai indefinita e con esigenze estremamente diverse.
Solo a titolo di esempio, ricordo che esistono persone che fanno
parte dell'Ordine professionale dei medici che, praticamente,
svolgono attività con le loro stesse mani (medici mutualisti,
medici di famiglia, pediatri...); mentre ne esistono altri che per
svolgere il loro lavoro devono disporre di una notevole quantità di
attrezzature che comporta investimenti piuttosto consistenti.
Questi professionisti, nell'esercizio della loro attività,
possono dare lavoro a terzi, così come possono anche non creare
alcun effetto sull'occupazione, ma di questo non si fa alcun cenno
nel disegno di legge, per cui non si riesce a capire quali saranno
i possibili effetti della sua applicazione. Si corre il rischio di
far piovere sul bagnato e cioè su quelli che già esercitano delle
attività importanti.
In secondo luogo, ricordo che esistono delle categorie di
professionisti che sono già fortemente tutelate dalla legge, come
ad esempio i notai. Essi hanno delle condizioni di legge che
consentono loro dei guadagni fissi, anche su molte delle attività
della Giunta regionale, perché tutti i numerosi atti di acquisto
passano attraverso i notai. Non mi sembra opportuno, quindi,
offrire a questa categoria ulteriori contributi, anche perché è
noto che si trova già ai vertici degli incassi delle attività
professionali.
Per queste motivazioni, noi non voteremo il provvedimento di
legge, anzi, invitiamo la Giunta a farne oggetto di un'ulteriore
riflessione a qualche mese dalla sua applicazione, perché riteniamo
che il provvedimento sia molto poco opportuno, in questo momento,
proprio per la genericità delle indicazioni che lo
accompagnano.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
L'ora è tarda, ma credo che dopo
questa seduta consiliare faremmo prima a stilare l'elenco di coloro
che non beneficiano di alcun provvedimento di legge, perché credo
che questa seduta, nella quale stiamo distribuendo un bel po' di
soldini, sia quasi storica. L'Assessore farebbe più in fretta a
stilare l'elenco di coloro che non hanno preso niente dalla
Regione, così potrebbero essere additati ad esempio di spirito
imprenditoriale.
Io ho già fatto alcune osservazioni in sede di Commissione;
ritengo, tuttavia, che questo disegno di legge avrebbe potuto avere
un preciso significato - e può darsi che ce l'abbia - se il suo
campo di applicazione si fosse limitato alle spese di primo
impianto. Posso capire che un professionista, appena uscito
dall'università, abbia bisogno di essere, per qualche verso,
aiutato; ma consentire che una categoria, che ha senz'altro un
notevole peso nella nostra realtà regionale, possa beneficiare di
contributi di questa portata, quando già gode di situazioni
socio-economiche di tutto prestigio, mi sembra proprio che si
voglia andare oltre le intenzioni.
L'Assessore ci dirà poi quali sono le ragioni che hanno
determinato la Giunta ad avere un diverso intendimento; tuttavia,
se quello che c'è scritto nel primo comma dell'articolo 2, e
precisamente:
"1. Sono ammessi a contributo in conto interessi le seguenti
categorie di spese:
1) acquisto dei locali da adibire a studio professionale;
2) forniture di attrezzature e arredi per ufficio",
è riservato solo come contributo "una tantum" a coloro che
aprono un ufficio professionale, credo che il disegno di legge
avrebbe trovato un diverso accoglimento da parte del nostro
Gruppo.
Si parla tanto di spirito di imprenditorialità e di iniziative
che tendono alla sua incentivazione, ma io non so se questo disegno
di legge serva allo scopo oppure se abbia un più netto carattere
assistenziale. Non sono riuscito a dare una risposta al quesito e
pertanto, come Gruppo, ci asterremo dal votare il presente disegno
di legge.
PRESIDENTE:
Passiamo all'esame dell'articolato.
Do lettura dell'articolo 1.
Articolo 1
1.
La Regione Autonoma Valle d'Aosta aderisce, quale
socio, al Consorzio Garanzia Fidi fra gli esercenti di lavoro
autonomo iscritti in appositi albi ed elenchi dei professionisti
della Valle d'Aosta.
2.
La Giunta regionale è autorizzata a concedere al
predetto Consorzio Garanzia Fidi contributi annui da destinare
all'abbattimento del tasso di interesse su operazioni finanziarie a
fronte di spese di investimento per il miglioramento delle attività
professionali.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti: 28
Votanti: 19
Favorevoli: 19
Astenuti: 9 (Bajocco, Breuvé, Cout, Dolchi, Mafrica, Millet,
Pascale Sandri e Torrione)
Il Consiglio approva
PRESIDENTE:
Do lettura dell'articolo 2.
Articolo 2
1. Sono ammessi a contributo in conto interessi le seguenti
categorie di spese:
1)
acquisto dei locali da adibire a studio
professionale;
2)
forniture di attrezzature e arredi per
ufficio.
2. Le richieste di contributo sono approvate dalla Giunta
regionale su proposta del Comitato Direttivo del Consorzio che
assume la responsabilità circa la corretta destinazione dei
finanziamenti agevolati.
3. I contributi possono essere concessi fino ad una misura
tale che il tasso di interesse a carico degli interessati non sia
inferiore al 50% del tasso di riferimento fissato dal Ministro del
tesoro, ai sensi dell'art. 20 del D.P.R. 9.11.1976, n. 902, vigente
al momento della stipula.
4. La durata dei finanziamenti non può essere superiore a
cinque e tre anni rispettivamente per gli interventi di cui ai
precedenti n. 1 e 2 del primo comma.
PRESIDENTE:
Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti: 28
Votanti: 19
Favorevoli: 19
Astenuti: 9 (Bajocco, Breuvé, Cout, Dolchi, Mafrica, Millet,
Pascale Sandri e Torrione)
Il Consiglio approva
PRESIDENTE:
Do lettura dell'articolo 3.
Articolo 3
1.
L'onere derivante dall'applicazione della presente
legge previsto in annue Lire 300.000.000 graverà sul capitolo 36010
che viene all'uopo istituito sul bilancio di previsione della
Regione per l'esercizio finanziario 1988 e sui corrispondenti
capitoli dei futuri bilanci.
2.
Alla copertura dell'onere di cui al comma
precedente si provvede:
a)
per l'anno 1988 mediante prelievo di Lire
300.000.000 dallo stanziamento iscritto al capitolo 50150 "Fondo
globale per il finanziamento di spese per ulteriori programmi di
sviluppo (Spese di investimento)" a valere sull'accantonamento
previsto all'allegato n. 8 al bilancio per il corrente esercizio
relativo all'istituzione del Consorzio Garanzia Fidi fra gli
operatori economico-finanziari;
b)
per gli anni 1989 e 1990 mediante utilizzo per £.
600.000.000 delle risorse disponibili già iscritte al programma
3.2. "Altri oneri non ripartibili" del bilancio pluriennale
1988/1990;
c)
per gli anni successivi gli oneri previsti dalla
presente legge saranno iscritti con la legge di approvazione dei
relativi bilanci.
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti: 28
Votanti: 19
Favorevoli: 19
Astenuti: 9 (Bajocco, Breuvé, Cout, Dolchi, Mafrica, Millet,
Pascale Sandri e Torrione)
Il Consiglio approva
PRESIDENTE:
Do lettura dell'articolo 4.
Articolo 4
1. Alla parte spesa del bilancio di previsione della Regione
per l'esercizio
finanziario 1988 sono apportate le seguenti
variazioni:
in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 300.000.000
in aumento
Settore 2.2.2.: Sviluppo economico
Programma 2.2.2.09: Interventi promozionali per
l'industria
Cap. 36010 (di nuova istituzione) codificazione
2.1.2.4.3.5.10.28.05 "Contributo al Consorzio Garanzia Fidi tra
esercenti attività di lavoro autonomo
L.r. n.
£. 300.000.000
PRESIDENTE:
Se nessuno chiede la parola, pongo in
votazione l'articolo 4 testé letto.
ESITO DELLA VOTAZIONE
Presenti: 28
Votanti: 19
Favorevoli: 19
Astenuti: 9 (Bajocco, Breuvé, Cout, Dolchi, Mafrica, Millet,
Pascale Sandri e Torrione)
Il Consiglio approva
PRESIDENTE:
Do lettura dell'articolo 5.
Articolo 5
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
PRESIDENTE:
Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti: 28
Votanti: 19
Favorevoli: 19
Astenuti: 9 (Bajocco, Breuvé, Cout, Dolchi, Mafrica, Millet,
Pascale Sandri e Torrione)
Il Consiglio approva
PRESIDENTE:
Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 28
Votanti:20
Favorevoli: 16
Contrari: 4
Astenuti: 8 (Bajocco, Breuvé, Cout, Dolchi, Mafrica, Millet,
Pascale e Torrione)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK