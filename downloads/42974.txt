Consiglio Regionale della Valle d'Aosta - Oggetto del Consiglio n. 442 del 24 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 442 del 24 marzo 2021 - Resoconto
OGGETTO N. 442/XVI - Interpellanza: "Accordo definitivo con
la Società VdA Trailers in merito alla titolarità del marchio Tor
des Géants".
Bertin (Presidente)
- Punto n. 30 all'ordine del giorno.
Per l'illustrazione, il consigliere Brunod.
Brunod (LEGA VDA) -
Preso atto che nella seduta del
Consiglio regionale del 10 e 11 febbraio 2021 l'assessore allo
sport e turismo commercio e beni culturali Guichardaz, nella
risposta in merito all'interpellanza avente come oggetto "Notizie
in merito ai grandi eventi sportivi organizzati dalla Regione"
aveva riferito che, nei giorni precedenti alla seduta consiliare,
aveva incontrato gli organizzatori del Tor des Géants per un
rapporto di collaborazione e comunicazione per l'edizione 2021
della manifestazione, proprio questa affermazione ha ispirato
questa mia interpellanza, in quanto, probabilmente, l'Assessore - e
credo anche molti Consiglieri presenti in questa aula - si è perso
un pezzo: il Tor des Géants è diventato una distanza dell'evento
TORX, questo volevo precisarlo dall'inizio, poi ci torneremo più
avanti nella presentazione.
Evidenziato che nel 2016 si era aperto un contenzioso tra la
società sportiva dilettantistica a responsabilità limitata "VdA
Trailers" e la Regione Valle d'Aosta, dove anche molti componenti
dell'attuale maggioranza ai tempi, cioè negli anni passati, hanno
avuto pareri discordanti, diversi su questa situazione; preso atto
che, attraverso la delibera di Giunta regionale 1172 del 28 agosto
2017, su proposta dell'allora Presidente della Regione, venne
deliberato di conferire a uno studio legale il mandato per la
definizione in via stragiudiziale, previa stima congiunta, del
valore della questione inerente alla titolarità del marchio Tor des
Géants, procedendo al fine di non pregiudicare nelle more
dell'accordo il valore del marchio alla definizione in via
conciliativa delle modalità di cooperazione per l'organizzazione
dell'edizione 2017 del TOR, affidando al medesimo le più ampie
facoltà di legge, ivi compresa quella di nominare sostituti o
procuratori; constatato che attraverso le delibere di Giunta
regionale 1173 del 28 agosto 2017, 1071 del 31 agosto 2018 e 1159
del 23 agosto 2019 sono stati approvati i protocolli d'intesa tra
la Regione Valle d'Aosta e VdA Trailers per le rispettive edizioni
del Tor des Géants 2017, 2018 e 2019; rilevato che il contenuto
della delibera di Giunta regionale 1159 del 23 agosto 2019 inerente
all'ultimo protocollo d'intesa siglato tra la Regione e VdA
Trailers per l'edizione 2019 era il seguente: "Delibera di
approvare il protocollo d'intesa tra la Regione e VdA Trailers,
protocollo d'intesa tra la società VdA Trailers e la Regione";
premesso che tra le parti è pendente una controversia e in
relazione alla proprietà del marchio Tor des Géants, di seguito il
marchio, relativo alla omonima manifestazione di trirunning di
seguito "il Tor", VdA Trailers ha anche impugnato davanti al Tar
Valle d'Aosta alcuni provvedimenti regionali in relazione alla
manifestazione 4K.
La controversia è stata al momento definita da una sentenza del
Tar pubblicata in data 14 giugno 2017 che ha rigettato le domande
di VdA Trailers; i provvedimenti emessi in sede cautelare civile,
pur delineando una situazione di contitolarità del marchio, non
sono idonei a risolvere in via definitiva la questione della sua
proprietà, che potrebbe trovare invece soluzione anche in segno
opposto in sede giudiziale in merito, dopo approfondita attività
istruttoria, ovvero diversamente in sede pattizia, ovvero
intervenisse un accordo fra le parti.
Anche in ragione dei rispettivi investimenti effettuati nelle
passate edizioni della manifestazione e considerato che il Tor
rappresenta un importante strumento di valorizzazione e promozione
dell'offerta turistica estiva in Valle d'Aosta, in particolar modo
delle alte vie della Valle d'Aosta, è intenzione delle parti
preservare il valore del marchio, data l'imminente edizione 2019 le
parti intendono cooperare per l'ordinato e proficuo svolgimento
della manifestazione, al fine di verificare nell'immediato futuro
un'ipotesi di transazione definitiva delle questioni a loro
insorte.
Quindi ci sono tutte le condizioni ben definite di questo
protocollo d'intesa.
Nel protocollo d'intesa, come dicevo prima, si parla sempre
ripetutamente di marchio del Tor e di Tor riferendosi al Tor des
Géants.
Come ho detto prima, ho verificato che all'interno del
regolamento della manifestazione, come tutti potete vedere, si
indica che nei prossimi mesi verranno adottate tutte le misure al
fine di rendere realizzabile il TORX edizione 2021. Organizzazione:
la società sportiva dilettantistica a responsabilità limitata VdA
Trailers organizza il TORX e all'interno del TORX le distanze sono:
Tor 330, Tor 450, Tor 130, Tor 30. Questo per quanto riguarda il
regolamento.
Sempre nella sezione del sito, nella voce organizzazione, invece
si dice: "Tor des Géants è un marchio registrato di proprietà di
"Vda Trailers", l'organizzazione del Tor des Géants è a cura della
società sportiva dilettantistica a responsabilità limitata "VdA
Trailers".
Per la realizzazione di questo grande evento prendono parte
attiva la Regione Autonoma Valle d'Aosta e i 34 Comuni valdostani
attraversati dal tracciato.
Sempre all'interno del sito, come potete vedere, c'è scritto
apertura iscrizioni al TORX 2021. Questi passaggi li faccio per
ribadire che in questi ultimi anni si è sfidelizzato l'appassionato
di corse in montagna con un logo che è diverso da quello originale,
il vero logo Tor Des Géants. Anche sulla pagina Facebook vedete ben
chiaramente il logo TORX.
Altri passaggi importanti che confermano quanto sto dicendo: da
articoli di giornale: TORX presenta l'edizione 2021 attraverso una
conferenza stampa digitale.
Non sto a dilungarmi, ma ripetutamente viene sempre nominato
solamente TORX.
Tornando al discorso iniziale, evidenziato che la grande
importanza strategica che hanno gli eventi sportivi e le
manifestazioni in generali ai fini della promozione e
valorizzazione turistica dell'intero territorio della Valle d'Aosta
a livello nazionale e internazionale, si interpella l'Assessore
competente per conoscere quali siano le modalità con le quali la
Regione Valle d'Aosta intenda collaborare per l'edizione 2021,
quale sia la valutazione stimata del valore del marchio Tor Des
Géants, fatta eseguire in seguito alla delibera di Giunta regionale
n. 1172 del 28 agosto 2017, se a oggi sia stato siglato un accordo
definitivo con VdA Trailers sul discorso titolarità del
marchio.
Presidente -
Per la risposta, il presidente Lavevaz.
Lavevaz (UV) -
Rispondo io, anche se sono Assessore
incompetente in materia, ma ho seguito in parte questo dossier
nelle ultime settimane quindi, d'accordo con l'Assessore
Guichardaz, rispondo nel merito dell'interpellanza.
Sia io che l'Assessore Guichardaz, abbiamo avuto nelle ultime
settimane degli incontri, delle interlocuzioni, con l'associazione
dilettantistica VdA Trailers, proprio nell'ambito
dell'organizzazione del TOR 2021, quindi Tor des Géants e tutte le
iniziative ovviamente connesse, Tor des Glaciers, Tot Dret e Tor
30, come giustamente sottolineato dal collega Brunod.
Ci è stata manifestata, per ora in via informale, la richiesta
di collaborazione nata dalla volontà da parte dell'associazione
della società - credo assolutamente positiva, viste anche le
difficoltà oggettive del momento - di organizzare comunque gli
eventi per il 2021.
Abbiamo manifestato la volontà di addivenire a un accordo come
quelli del 2018 e del 2019 nell'ambito di una collaborazione
fattiva, perché l'evento possa svolgersi con la maggior normalità
possibile.
Oggettivamente oggi, vista l'emergenza e visto l'evolversi molto
rapido dell'emergenza, è difficile immaginare quali saranno le
condizioni a settembre e speriamo ovviamente che il tutto possa
essere ricondotto il più possibile in una situazione di normalità,
anche prospettando da qui a settembre una situazione legata ai
vaccini che ci possa permettere di guardare con un po' di normalità
all'autunno.
Si chiede poi quale sia la valutazione stimata del valore del
marchio Tor des Géants fatta eseguire dall'avvocato Luca Ghedina,
come ha esplicitato nei dettagli il collega. In realtà su questo il
mandato conferito all'avvocato Ghedina aveva per oggetto
l'assistenza alla definizione in via stragiudiziale in
contraddittorio con VdA Trailers della questione inerente alla
titolarità del marchio sulla base di una stima congiunta del suo
valore, da effettuarsi per il tramite di un terzo imparziale, ciò a
seguito di un provvedimento del Tribunale delle imprese di Torino
che aveva sancito la contitolarità del marchio.
Al momento questa stima non è ancora avvenuta e quindi nessun
accordo definitivo è stato siglato tra le parti però questo, come
detto, non ha in qualche modo impedito la collaborazione tra
l'Amministrazione regionale e la società che organizza il TOR, che
ormai è un evento di assoluto valore per tutta la Regione.
Presidente -
Per la replica, il consigliere Brunod.
Brunod (LEGA VDA) -
Ringrazio il Presidente della Regione
per la risposta, anche se mi aspettavo una risposta dall'Assessore
dello sport, comunque capisco, hanno collaborato tutti e due,
quindi ci può stare.
Mi aspettavo una risposta più corposa, più integrata su questo
tema, in quanto probabilmente non si è percepito bene che una
distanza è una cosa, un evento è ben altro, quindi il vero marchio
di questa manifestazione... come ha detto lei tutti ci auguriamo
che riprendano le manifestazioni perché sono un punto basilare per
la promozione turistica e sportiva per la Valle d'Aosta, ma un
altro discorso è fare chiarezza su questo, perché a colpi di
protocollo d'intesa un anno dopo l'altro, sarebbe già il quarto
protocollo per l'edizione 2020 che non è stata disputata... anche
perché nel protocollo d'intesa si afferma sempre chiaramente:
"Entro 60 giorni dalla firma del presente protocollo le parti
s'impegnano a sedersi al tavolo negoziale e a valutare
congiuntamente in buona fede una possibile soluzione patita dalla
controversia in atto, ivi inclusa la titolarità e l'uso del
marchio".
C'è questa volontà, sia della Regione sia dall'altra parte, di
mantenere forte il vero valore del marchio Tor des Géants, ma sono
già passati cinque anni, ovviamente con un marchio diverso, e in
questi ultimi anni si è percepito questo cambiamento di marchio, il
vero marchio va a perdere.
Invito l'Assessore o il Presidente a cercare di portare avanti
questo discorso, di definirlo, perché, per esempio, guardando la
pagina "Love VdA" io ho dato quasi per scontato che sia stato
siglato un protocollo perché sulla pagina dell'Assessorato
delTurismo vedo "Eventi, Tor 330, Tor des Géants" mentre il
protocollo d'intesa parla in maniera più chiara, bisognerebbe
riportare il marchio e il nome della gara.
Allora io credo che noi in quest'aula - ma anche soprattutto
tutti gli sportivi - abbiamo una grande confusione in testa perché
c'è un marchio da una parte, il nome di un evento dall'altra;
dichiarato da tutte le parti, e poi, in realtà si sta parlando di
Tor des Géants ma che è solo una distanza.
Credo che sia il momento giusto, anche se si parla di sport, di
fare chiarezza perché fuori da questa sala vogliono chiarezza su
tutti gli ambiti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK