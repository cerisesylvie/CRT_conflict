Consiglio Regionale della Valle d'Aosta - Oggetto del Consiglio n. 1819 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1819 del 24 febbraio 2016 - Resoconto
OGGETTO N. 1819/XIV - Interpellanza: "Interventi per
l'inserimento delle prestazioni di prevenzione odontoiatrica tra i
livelli essenziali di assistenza resi dal Servizio sanitario
regionale".
Follien (Presidente) -
Punto 24 dell'ordine del giorno.
Per l'illustrazione, la parola al Consigliere Fabbri.
Fabbri (UVP) -
Grazie Presidente.
Con questa interpellanza vogliamo riportare un attimo
l'attenzione del Consiglio e di chi ci ascolta sull'assistenza
odontoiatrica fornita dal sistema sanitario regionale, e vogliamo
affrontare questo problema sia dal punto di vista propriamente
curativo, sia sotto il profilo dell'importanza della prevenzione in
questo campo, anche perché a lungo in questi giorni abbiamo
discusso come la prevenzione in genere sia l'aspetto qualificante
di quello che sarà l'adeguamento del Piano sanitario per i prossimi
anni. I quest'ottica anche la prevenzione nel campo sia
odontoiatrico che odontostomatologico, quindi sia per quanto
riguarda la salute in genere dell'apparato sia dentario che della
bocca dei cittadini, ha un'importanza notevolissima.
Sappiamo che in passato l'argomento era stato affrontato, vista
la carenza sul territorio di questo tipo di prestazione sanitaria,
con l'uso di un camper attrezzato a quest'uopo, camper che oggi
come oggi è scomparso dall'orizzonte e che quindi ha praticamente
annullato questo aspetto di prevenzione e cura sul territorio.
L'assistenza odontoiatrica fornita dal sistema sanitario regionale
risulta codificata dalla delibera di Giunta n. 1902 del 2014, la
quale recita praticamente che questo tipo di assistenza, sia per
quanto riguarda l'aspetto conservativo, sia per quanto riguarda
l'estrazione ma non l'aspetto di prevenzione, riguarda i cittadini
in età evolutiva (quindi da 0 a 14 anni), i cittadini che hanno una
vulnerabilità sanitaria, cioè tutti quei cittadini dalla salute
fragile che devono essere assistiti anche da questo punto di vista,
quindi cittadini in attesa di trapianto, immunodeficienza,
patologie oncologiche in trattamento con radioterapia, e poi anche
i cittadini che hanno una condizione di vulnerabilità sociale e che
sono ben definiti da questa DGR. Oltre a questi, ci sono anche
tutti i cittadini che non sono inclusi in questa categoria e che
presentano però la necessità di visite odontoiatriche qualora ci
siano delle urgenze odontostomatologiche e odontoiatriche. Questi
tipi di assistenza rientreranno probabilmente nel decreto
legislativo del 9 dicembre 2015 (decreto sull'appropriatezza),
ammesso che nel frattempo non venga sospeso, ma che prima o dopo
sicuramente rientrerà in questo tipo di obbligatorietà; infatti in
questo DMS queste funzioni verranno introdotte nei LEA
obbligatori.
La cura odontoiatrica è assicurata a livello regionale
attraverso delle cure ambulatoriali che sono in via Guido Rey per
14 ore settimanali, a Donnas per 12 ore settimanali, e poi c'è la
presenza odontoiatrica in ospedale che mi sembra sia di un giorno
alla settimana. Se effettivamente verrà inserito nei LEA questo
tipo di obbligatorietà di assistenza dei cittadini, ci chiediamo e
chiediamo all'Assessore se questo tipo di qualità di assistenza
sarà sufficiente proprio a sostenere questi obblighi che verranno
confermati nel futuro. Nella nostra interpellanza abbiamo anche
inserito la necessità di avere ulteriori notizie sulla fine che ha
fatto il famoso camper a cui accennavo in precedenza, anche perché
erano state riposte numerose speranze in questo tipo di azione che
a tuttora sono state disattese.
Si dà atto che dalle ore 12.55 riassume la presidenza il
Presidente Viérin Marco.
Viérin Marco (Presidente)
-
La parola
all'Assessore Fosson.
Fosson (UV) -
Sì, grazie.
Il problema dell'assistenza odontoiatrica nel pubblico è un
problema di grande rilievo. C'è una sperequazione tra quanto diamo
in altri settori e quanto diamo nell'odontoiatrica, e questo per
gli alti costi e soprattutto per un'attività e una pratica privata
verso queste malattie. Le assicuro che già ai tempi del Ministro
Turco ne avevamo parlato e cercato di mettere in piedi
un'assistenza odontoiatrica sociale nei vari studi privati, ma
questo non è stato possibile. È comunque un problema di grande
evidenza, perché la patologia odontoiatrica non è secondaria, nel
senso che se uno non riesce a mangiare avrà sicuramente delle
difficoltà e delle disabilità.
Lei cita il decreto del Ministero della salute 9 dicembre 2015
(decreto appropriatezza) che introduce indirettamente cosa è
appropriato, ma praticamente parla di LEA senza aver ancora
approvato l'altro decreto sui LEA nazionali che aspettiamo tutti da
tanto tempo. Lei poi dice "probabilmente" perché sa benissimo che
cosa ha generato questo decreto sull'appropriatezza, con relativi
ricorsi e altro, per cui in questo momento il Ministro ha congelato
la cosa con tutto quello che ne consegue, ecco perché il
"probabilmente" è corretto. Per noi poi non cambia molto, perché
nei LEA regionali aggiuntivi avevamo già messo alcune di queste
prestazioni rivolti a categorie particolari però già li
garantivamo. LEA regionali significa prestazioni in più rispetto ai
LEA nazionali obbligatori, ma alla fine la Valle d'Aosta paga
sempre lei, nel senso che non si pensi ad un fondo aggiuntivo. È di
ieri l'ultima riunione nazionale sulle vaccinazioni in cui non si
mette un fondo aggiuntivo per le vaccinazioni, quindi siamo
veramente in un momento difficile.
Riguardo ai tempi di attesa - lei cita questo giustamente - le
visite odontoiatriche hanno una media di una settimana presso gli
ambulatori di Donnas e 20 giorni invece per la visita odontoiatrica
in via Guido Rey. Gli interventi odontoiatrici effettuati in
ospedale non sono molti e vengono effettuati presso la sala
operatoria dove è stato assunto un maxillo-facciale proprio per
questo. Anche l'attesa per interventi odontoiatrici e per i
relativi accertamenti non è superiore a 30 giorni, quando nel 2014
e 2015 era superiore ad un anno. È sicuramente prevista una
riorganizzazione dell'odontoiatria sia ospedaliera che
territoriale. Io ho poi uno schema che posso darle relativo al
decreto LEA da cui si evince che una parte dei nostri LEA
regionali, rientreranno tra quelli nazionali. Pertanto era già
previsto di predisporre una nuova delibera che accorpasse le
prestazioni che diceva lei. È quindi intenzione di adeguare i
nostri LEA regionali e trasportarli sui LEA nazionali con quegli
ampliamenti che sono previsti da questo decreto da lei citato,
fermo restando il problema dei fondi.
Volevo soffermarmi su quanto lei ha detto, e cioè
sull'importanza della prevenzione; lì ci stiamo rivolgendo molto
all'età scolastica, sull'igiene dei cavo orale e anche alle
microcomunità per certi
curettage
. La nostra intenzione non
è formale, ma è di rivedere un piano di prevenzione prevedendo
anche un'attività di questo tipo, preventiva sia a livello di
scuole, sia a livello di microcomunità, riutilizzando il camper che
era stato acquistato nel 2008, che non è scomparso, ma che è stato
sottoutilizzato per problemi tecnici e amministrativi. L'attività
del camper è ancora l'attività di prevenzione più idonea. Noi lo
vogliamo anche utilizzare - e sta partendo - per un servizio sulle
dipendenze, quindi sicuramente la sollecitazione sarà recepita.
Sulla prevenzione odontoiatrica, mi permetta, ci siamo attivati
come su altri tipi di prevenzione, si pensi alla struttura di Alice
nelle malattie cardiovascolari. C'è ormai tutta un'attività
privata, però a favore delle Regioni, che si chiama "Un dentista
per amico" che coinvolge ortodontisti e dentisti, che noi abbiamo
raccolto, iniziando con loro una collaborazione con il privato
odontoiatrico che comunque avrà un approccio anche sociale e
volontaristico all'interno delle scuole, e quindi abbiamo raccolto
questa opportunità. Nei prossimi mesi le darò la documentazione "Un
dentista per amico", il cui progetto è curato dall'associazione
Arkè.
Presidente
-
La parola al Consigliere Fabbri.
Fabbri (UVP) -
Sì, grazie.
Sapevamo che questo decreto sull'appropriatezza è ancora un po'
in fieri
, in sospeso, però volevamo anche invitare le nostre
strutture sanitarie a non essere poi colte all'improvviso come
purtroppo è successo anche ultimamente. Lo scorso anno visto
abbiamo visto come certi problemi sono stati sottovalutati e poi
abbiamo dovuto affrontarli con estrema urgenza, per cui è bene
cominciare a pensare come adeguare questi LEA regionali ai LEA
obbligatori, anche se già in parte - come sappiamo - sono previsti
a livello regionale, e cercare di programmarsi in modo da non farci
trovare allo scoperto.
Per quanto riguarda la collaborazione con la parte privata
dell'assistenza odontoiatrica in Valle d'Aosta ben venga, sappiamo
tutti benissimo come sempre di più la collaborazione fra i privati
e il pubblico è necessaria in questi momenti di difficoltà, ma ciò
non toglie che proprio a livello istituzionale deve essere seguita
la prevenzione. La questione del camper era nata proprio per
quello, anche perché con la disposizione territoriale che abbiamo
noi è estremamente difficile raggiungere sia le microcomunità per
la prevenzione odontostomatologica, sia le scuole per la
prevenzione odontoiatrica, per cui l'utilizzo di questa cosa sarà
estremamente importante, poiché non dappertutto c'è un dentista che
può fare questa iniziativa. Ci auguriamo che questo tipo di
problema non venga sottovalutato e che gli si dia la giusta
importanza.
Presidente -
Con questo ultimo intervento si chiudono i
lavori della mattinata.
I lavori riprenderanno alle 15.30.
La seduta termina alle ore 13.04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK