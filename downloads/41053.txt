Consiglio Regionale della Valle d'Aosta - Oggetto del Consiglio n. 281 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 281 del 9 gennaio 2019 - Resoconto
OGGETTO N. 281/XV - Interrogazione: "Valutazioni in merito
alle ricadute sul territorio regionale dell'attività di gestione
dell'aeroporto Corrado Gex da parte della società AVDA".
Rini (Presidente) -
Punto n. 10 dell'ordine del giorno.
Per la risposta, la parola all'Assessore Bertschy.
Bertschy (UVP)
- Il tema dell'aeroporto sappiamo essere
un tema caro al collega Bertin e al Consiglio regionale e quindi
credo che inizia con questa iniziativa un lavoro di confronto
rispetto alle posizioni che questo nuovo Governo andrà ad assumere
rispetto alla situazione che ci troviamo a gestire. Sappiamo bene
che siamo in attesa della definizione
master plan
, che dovrà
dire quali potenzialità può ancora esprimere una volta completati i
lavori che mancano per la piena funzionalità dell'infrastruttura.
Politicamente siamo di fronte a un'opera che, pensata in tempi
diversi, oggi va comunque messa in condizione di dare un valore
positivo alla nostra comunità, altrimenti evidentemente si rischia
un insuccesso che paghiamo caro tutti. Noi quindi ci muoveremo
politicamente per cercare di garantire l'operatività maggiore
possibile di un'infrastruttura, che non ha ancora espresso nulla
per tutte le cose che sappiamo e che lei ha ben argomentato nelle
sue iniziative in passato. In questo senso il tentativo sarà
appunto di vedere se il master plan darà informazioni che ci
metteranno in condizioni di portare avanti questo lavoro e saremo
molto trasparenti nel definire i percorsi e l'azione da fare tutti
insieme.
La prima domanda che viene posta è: "
l'ammontare
dell'introito e i costi sostenuti dalla Società AVDA relativamente
al servizio di aerotaxi per il periodo 1° giugno-30 settembre
2018
". Rispetto a questo dato, intanto si tratta di voli
charter
e non di servizi aerotaxi, non ci sono interventi
della Regione, né sostegno economico da parte dell'Amministrazione
e sono rapporti tra gestore aereoportuale e le compagnie aeree. Il
traffico è un traffico con partenza e rientro da Aosta e molto meno
con destinazione e rientro altrove, ed è questo, per esempio, una
delle linee di indirizzo che bisogna sviluppare. Riguardo ai costi
e agli introiti, AVDA non ha dato possibilità di conoscere, per la
clausola di riservatezza che comporta il contratto commerciale che
ha con la compagnia aerea tedesca, i prezzi praticati e ha dato la
disponibilità di portarli in seduta consiliare evidentemente
riservata. L'informazione che le posso dare è che i prezzi per il
servizio aereo sono stati variabili di settimana in settimana e,
così viene espresso, vantaggiosi per la società stessa, e siamo in
attesa della relazione a riguardo.
"
Se siano state fatte, da parte del Governo regionale, delle
valutazioni in merito alle ricadute sul territorio valdostano di
tale attività realizzata dalla società partecipata
": il nuovo
Governo intende porre in essere delle indagini di
customer
satisfaction
e quindi di verifica della soddisfazione del
cliente. Ad oggi non abbiamo questo tipo di indicazione e quello
che possiamo dire è che le segnalazioni, che vengono fatte con
un'osservazione positiva rispetto al servizio, hanno permesso anche
di aprire alcune iniziative per il futuro con agenzie di viaggio,
che avendo dato un riscontro positivo, comodità del servizio a
bordo e comodità dello scalo, intendono continuare a utilizzare il
servizio. AVDA evidenzia che i voli hanno permesso intanto di
instaurare un rapporto tra il gestore e le agenzie di viaggio e
questo sta sviluppando alcune operazioni commerciali che speriamo
possano dare dei risultati da adesso in avanti. Il volo commerciale
attivato ha anche permesso di cominciare a programmare altre
iniziative e una di queste sarà un'iniziativa insieme alla FISI
per lo spostamento degli atleti nel periodo della Coppa del
mondo di sci di fondo nel prossimo febbraio e un'altra serie di
servizi che, appunto, speriamo possano trovare la loro
consacrazione in contratti commerciali. È di questi giorni la
notizia del tentativo di progetto del volo Bolzano/Aosta, non
possiamo che ringraziare l'associazione privata che se ne sta
occupando, per il lavoro che si vuole fare per portare qui... e per
cercare di valorizzare la nostra regione per un flusso turistico
diverso da quello che abbiamo potuto utilizzare fino ad oggi. In
questo senso quindi ci sono delle operazioni commerciali che si
stanno verificando e che, anche se da pochi giorni, sto cercando di
seguire e di considerare negli obiettivi che abbiamo enunciato. Lo
stato dei numerosi contenziosi tra la Regione e AVDA lo conosciamo
tutti bene: si tratta dei bilanci impugnati dal 2009 al 2016 e con
un valore di circa 6.300.000 ? e la causa di fronte al Consiglio di
Stato per la risoluzione della convenzione tra Regione e società.
Rispetto a questo, negli ultimi mesi il precedente Governo - e noi
continueremo quest'attività - ha iniziato un tentativo di
transazione dei contenziosi. È stato fatto finora un buon lavoro e
cercheremo di portarlo avanti nell'interesse dello sviluppo della
società e anche degli obiettivi che si pone.
Infine, "
il numero di passeggeri transitati dallo scalo
aeroportuale di Aosta, nell'anno appena trascorso...
", dai dati
che ci sono forniti per il 2018, ho un totale di 1541 passeggeri
con origine o destinazione diversa dallo scalo regionale così
ripartiti: 1121 per aviazione generale, 150 per aerotaxi ed
elitaxi, 129 per voli charter, 122 per voli di Stato, 14 per lavoro
aereo e 5 per Protezione civile. Nei numeri - lo sottolineo perché
c'è scritto così - non è compreso il personale di bordo e quindi
non abbiamo gonfiato il dato. Sorrido perché evidentemente questi
numeri non possono essere che oggetto di una forte analisi e un
tentativo di fare numeri ben diversi per garantire che questo
servizio sviluppi l'interesse che tutti almeno speriamo che, visti
gli investimenti fatti, possa poi produrre. Per tutto il resto,
credo che sarà importante, visto anche che siamo in fase di avvio
di legislatura, forse fare intervenire in commissione il Presidente
della società e permettere di analizzare con un po' più di calma
tutto quello che si può e che gravita intorno a questo progetto,
che delude da tempo e che noi speriamo possa deludere un po' di
meno.
Presidente
- Per la replica, la parola al collega
Bertin.
Bertin (RC-AC)
- Sono già 15 anni che è iniziato questo
progetto megalomane e fuori da ogni realtà e soprattutto scollegato
dalla realtà economica e sociale valdostana. Sono 15 anni che
investiamo nella gestione e nella realizzazione di questa
infrastruttura milioni e milioni di euro e i risultati sono quelli
che vediamo: 1500 passeggeri... come dire? anche se venivano
gonfiati con il personale, la sostanza non sarebbe cambiata: un
vero disastro! Ancora meno dell'anno scorso, questo nonostante
un'attività di annunci fatti dalla società AVDA francamente
impressionante. Da questa primavera, a scadenza, questa società,
annuncia collegamenti con varie cittadine europee, eccetera. Il
risultato di queste attività è: 32 passeggeri atterrati e 97
partiti. Sono più gli articoli di giornale e i servizi televisivi
che i passeggeri. Bisogna dire che la stampa locale ha dato molto
risalto a questi annunci della società AVDA, dal collegamento a
Roma mai esistito ad altri collegamenti vari, i risultati sono
quelli che vi ho appena riferito e che vi confermerei dicendo che
l'attività di
charter
complessiva in tutto il 2018 è stata
di 127 persone se non mi sbaglio. Ci rendiamo conto di qual è la
situazione: è semplicemente un disastro!
Il contenzioso con l'AVDA è ormai una questione annosa e starei
anche attento a questo punto a trovare delle situazioni
extragiudiziarie, perché si è trascinata talmente negli anni questa
situazione che la società appare in una situazione francamente non
delle migliori. Non ci ha fornito i risultati economici di questa
sua attività, ma sono facilmente... come dire? deducibili. In ogni
caso per la comunità le ricadute sono prossime allo zero, per la
comunità ci sono soltanto i costi di gestione, che, come ricordo
spesso, ammontano a poco meno di 9 mila euro al giorno, che il
contribuente paga per questa struttura.
Anche oggi indirettamente l'Assessore mi ha confermato la
volontà di portare a termine investimenti in questa struttura, in
particolare poi si tratta di finire il
terminal
o
l'aerostazione. Anche su questo investimento io farei molta
attenzione, starei molto attento ad andare a rispendere cinque o
sei milioni in questa struttura quando sappiamo e vediamo i
risultati che ci sono in questo settore, aspetterei il
master
plan
e cercherei altre soluzioni. La via deve essere chiara, il
resto è inevitabile: è ritornare a un aeroporto di dimensioni più
piccole e dai costi diversi, perché, come lo si poteva ben
immaginare sin dall'inizio, il bacino d'utenza della nostra regione
non è in grado di sopportare un aeroporto commerciale. Lo sapevamo,
i 15 anni di disastri economici e finanziari non fanno altro che
confermarlo. Usciamo al più presto da questa follia e non
investiamo altro denaro in strutture, cerchiamo di limitare i danni
e al più presto di ritornare a un aeroporto più sostenibile sia in
termini finanziari che in generale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK