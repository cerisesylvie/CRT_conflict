Consiglio Regionale della Valle d'Aosta - Oggetto del Consiglio n. 230 del 30 aprile 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 230 del 30 aprile 1982 - Resoconto
OGGETTO N. 230/VII - DETERMINAZIONE DELL'AMMONTARE MASSIMO
UNITARIO DELLE OPERAZIONI DI MUTUO DI CUI AL CAPO II DELLA LEGGE
REGIONALE 8 OTTOBRE 1973, N. 33 E SUCCESSIVE MODIFICAZIONI.
PRESIDENTE
: Do lettura del testo della delibera:
IL CONSIGLIO REGIONALE
DELIBERA
di approvare l'aumento dell'ammontare massimo unitario delle
operazioni di mutuo previste dagli artt. 6 e 7 della legge
regionale 8 ottobre 1973, n. 33 e successive modificazioni
fissandolo in L.
700.000.000=
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
La proposta si inquadra negli
interventi che la Regione vuole portare avanti per
l'incentiva-zione turistica della nostra Regione.
E' notorio che la struttura portante del turismo regionale è
l'albergo, che attraversa una grossa crisi sia di ordine
finanziario in senso stretto, sia di ordine gestionale, sia per
quanto riguarda la necessità di disporre di interventi che possano
consentire di avere anche sul piano urbanistico la possibilità di
poter disporre di volumetrie diverse visto l'alto costo dei
terreni.
Possiamo ricollegarci ad una proposta fatta da questi banchi,
quando abbiamo chiesto - ed il Consiglio non è stato d'accordo - il
congelamento della situazione del patrimonio alberghiero per due
anni, per consentire alla Regione di mettere in atto quei
provvedimenti incentivanti atti a poter consentire la ripresa
dell'attività edilizia in campo alberghiero.
Già allora dicevamo che i provvedimenti, che dovevano attendere
soltanto la disponibilità finanziaria attraverso l'allora non
avvenuto riparto fiscale, andavano in due direzioni: la prima,
secondo un'ipotesi di proposta urbanistica, con il premio di
volumetria del 50% per strutture alberghiere, che di per sè
costituiva il vincolo alberghiero; la seconda, di ordine
finanziario, per un aumento del tetto sino allora previsto a favore
dell'edificazione alberghiera. Sinora la legge prevedeva un tetto
massimo di 250 milioni di intervento ammesso a mutuo agevolato.
Oggi però ci rendiamo conto perfettamente che il costo di un posto
letto alberghiero oscilla dai venti ai venticinque milioni, quindi
un albergo con 50 posti letto costa come minimo un miliardo, con
cento posti supera i due miliardi, e stando al costo del denaro
oggi nelle banche - che è proibitivo - praticamente vi è
l'impossibilità di costruire nuovi edifici alberghieri.
D'altra parte, vi è una suggestione caratterizzata da un mercato
immobiliare un po' drogato, a trasformare l'albergo in condominio;
questa tendenza è stata tanto forte, che lo scorso anno abbiamo
perduto oltre 800 posti alberghieri a seguito appunto di questa
trasformazione.
E' chiaro che occorre intervenire, perché senza una struttura
alberghiera qualificata non si può incentivare il turismo, ed in
questo settore siamo molto carenti. Dobbiamo riconoscere che dei
nostri 540 alberghi una buona parte sono carenti di strutture
adeguate, obsoleti, ed altri addirittura vecchi, quasi al limite
della non recuperabilità.
Non dimentichiamo che abbiamo anche una struttura alberghiera
insufficiente, meno di 19000 posti letto alberghieri, mentre ne
abbiamo 16000 disponibili in seconde case. Chiaramente l'albergo
costituisce ricchezza, prospettive di lavoro e richiama un turismo
stanziale, quanto evidentemente non può avvenire attraverso quella
forma di occupazione del territorio che è rappresentata da una
buona parte delle seconde case. Allora come intendiamo
intervenire?
Innanzitutto va detto che abbiamo dovuto congelare l'efficacia
di questa legge nel gennaio 1980, cioè oltre due anni or sono, in
quanto vi era assoluta carenza di fondi, anzi vi erano addirittura
5 miliardi di impegni assunti fra il capo uno ed il capo due senza
disponibilità finanziaria; impegni però onorati nel corso del
1980.
Oggi con il riparto fiscale, mantenendo fede agli impegni che
abbiamo assunto, siamo a proporre l'adeguamento di queste cifre che
in un successivo provvedimento di legge, e quindi non deliberativo
stavolta, fisserà anche la proporzione delle fasce di diverso
intervento e percentuale.
Questo però dovrà avvenire per legge - perché l'articolo 7 è una
legge - mentre questa è una deliberazione che stabilisce
l'ammontare.
Abbiamo proposto la cifra di 700 milioni perché la riteniamo
adeguata al costo del denaro ed al costo dell'investimento per un
posto letto alberghiero, quindi per la necessità di
riqualificazione della ricettività alberghiera, per consentire ai
vecchi alberghi di ristrutturarsi e di adeguarsi alle nuove
esigenze della clientela, ed innanzitutto per la necessità di
aumentare il patrimonio alberghiero che è in continua
riduzione.
Questo strumento ci pare di notevole efficacia, tant'è vero che
sino ad oggi abbiamo già avuto 41 domande che sono in attesa del
varo di questo nuovo tetto, quindi della messa in moto di questo
nuovo meccanismo. Quarantuno domande corrispondono al altrettanti
alberghi nuovi o da ammodernare, che contribuiranno a migliorare la
nostra sfera turistica. Questa è in sostanza la proposta che vi
viene presentata oggi.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Siamo d'accordo sul provvedimento ed
esprimiamo la nostra soddisfazione per la ripresa degli
investimenti nel settore alberghiero, che consideriamo un elemento
positivo, soprattutto se rapportato ad una tendenza di alcuni mesi
o anni or sono, di eccessiva trasformazione degli alberghi in
residence o mini alloggi.
Con l'occasione, ricordiamo all'Assessore Pollicini che abbiamo
seguito con attenzione anche noi quella proposta per una
diversificazione dei tassi a seconda delle fasce di investimento,
per cui sollecitiamo l'Assessore a portare all'esame del Consiglio
questo provvedimento.
PRESIDENTE
: Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Siamo favorevoli a questo
provvedimento che riteniamo indispensabile in quanto il livello
della contribuzione regionale era eccessivamente basso rispetto ai
costi, come rilevato nella relazione. Vorrei solo suggerire di
elevare anche i limiti di intervento, in quanto oggi solo alla
quota sino a 150 milioni corrisponde la percentuale del 60%, mentre
oltre questa quota la percentuale è solo del 40%. In proporzione
dovrebbe aumentare anche questa soglia, altrimenti l'entità finale
del mutuo tende al 40%.
E' anche indispensabile - ne abbiamo già parlato in sede di
Consiglio - una regolamentazione ampia e completa del settore
alberghiero, per inquadrare in modo definitivo qual è l'attività
alberghiera, anche per evitare possibili equivoci. Voteremo
favorevolmente a questo provvedimento.
PRESIDENTE
: Ha chiesto di parlare il Consigliere Voyat,
ne ha facoltà.
VOYAT - (U.V.):
Per dichiarazione di voto: ci esprimiamo
evidentemente in favore del provvedimento. Vorrei solo chiedere una
delucidazione, cioè se la decorrenza di questa delibera deve essere
intesa dall'inizio del 1982, o se vanno inserite anche le richieste
fatte nel 1981?
PRESIDENTE
: Ha chiesto di parlare il Consigliere Fosson,
ne ha facoltà.
FOSSON - (D.C.):
Non sto a ripetere le giuste
considerazioni fatte dall'Assessore nel presentare il provvedimento
ed anche dai Consiglieri che mi hanno preceduto.
Vorrei solo chiedere all'Assessore se ha già ravvisato
l'opportunità di ampliare la fascia di intervento con questi mutui
oltre che sugli interventi di ristrutturazione e di costruzione di
alberghi nuovi, anche sull'acquisto di immobili alberghieri.
Per esempio, dare la possibilità ad un gestore di un esercizio
alberghiero in un edificio non di sua proprietà, nell'eventualità
che il proprietario intenda vendere l'albergo per realizzare un
edificio condominiale, di rilevare lui stesso l'esercizio e
successivamente ristrutturarlo in maniera che continui a gestire
un'attività di tipo riattivo: in definitiva, ampliare il campo
degli interventi di questi mutui anche all'acquisto di immobili
alberghieri. E' ovvio che dovranno essere richieste delle garanzie
per evitare il verificarsi di abusi, che d'altra parte mi sembra ci
siano già, e siano già operanti, anche per gli altri casi di
intervento.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
E' in fase di ultimazione lo studio
della riclassificazione alberghiera, quindi quel problema che ha
sollevato il Consigliere Nebbia mi auguro che sia definito
nell'arco di qualche mese, anche perché è assolutamente
indispensabile dare con parametri molto precisi una qualificazione
credibile alle categorie che oggi vengono accreditate alle varie
aziende alberghiere. Speriamo che questo strumento in preparazione
possa venire in Consiglio quanto prima.
Per quanto riguarda la decorrenza, questa riguarderà le domande
che dovranno arrivare in Giunta, per cui ancora nessuna domanda è
giunta all'esame dell'organo esecutivo regionale.
Pertanto la decorrenza sarà delle domande che sono state accolte
dal giugno 1981 alla riapertura dei fondi di rotazione.
Sul problema degli acquisti, la legge si pone come obiettivo
l'aumento del patrimonio alberghiero, e non il passaggio di
proprietà dello stesso, in quanto i trasferimenti di proprietà
evidentemente non contribuiscono ad aumentare il patrimonio che
abbiamo. Quindi la legge così com'è oggi, prevede solo la
ristrutturazione, la costruzione, l'arredamento di alberghi, ma non
l'acquisto e quindi il passaggio di proprietà.
PRESIDENTE
: Metto in approvazione la delibera in
oggetto.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK