Consiglio Regionale della Valle d'Aosta - Oggetto del Consiglio n. 3494 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3494 del 3 aprile 2024 - Resoconto
OGGETTO N. 3494/XVI - Interpellanza: "Intendimenti del
Governo per risolvere le problematiche riscontrate dal Consorzio
miglioramento fondiario Ru de Ponton di Introd".
Bertin (Presidente) -
Punto n. 35. Consigliere Aggravi,
ha facoltà di intervenire.
Aggravi (RV) -
Il tema che interessa quest'interpellanza
non è nuovo, sia in senso generale, sia in senso particolare del
caso in esame.
In particolare, citiamo le notizie apparse sugli organi di
stampa relativamente al mancato rinnovo del Consiglio direttivo del
Consorzio di Ru de Ponton di Introd; e cito, però, visto che nella
presentazione farò anche dei riferimenti, un'interrogazione con
risposta scritta dell'assessore Carrel, relativamente - e qui in
senso generale - agli effetti e le conseguenze sul Consorzio di
miglioramento fondiario in seguito al mancato rinnovo delle cariche
del Consiglio direttivo.
La tematica, al di là del caso specifico, sappiamo che è
all'ordine del giorno, tocca molti casi. Questo ha un elemento in
più, cioè non c'è soltanto la problematica legata al coinvolgimento
dei consorziati o dei membri del Consiglio direttivo, bensì - come
dirò a breve - anche della possibilità di perseguire l'oggetto
sociale.
Al di là della situazione contingente, quindi il mancato rinnovo
del Consiglio direttivo che genera un campo aperto di possibilità,
perché quell'interrogazione scritta apre tutta una serie di
scenari, in particolare un
timing
di sei mesi, che è quello
dell'ordinaria amministrazione, un'ordinaria amministrazione che è
sì definita, ma fino ad un certo punto, perché poi bisogna capire
anche come poter operare, e soprattutto lo dico anche nei confronti
e nell'interesse dei membri del Consiglio direttivo
pro-tempore
, e una particolarità che hanno i nostri
Consorzi, cioè sono persone giuridiche private, che hanno
un'ulteriore problematica con effetti e con responsabilità che non
sono da poco.
Cito proprio gli elementi dell'interrogazione scritta anche con
incombenze legate di natura finanziaria, perché ovviamente i costi
del perseguimento dell'oggetto sociale devono essere coperti, nella
gestione complessiva delle attività, se il perseguimento
dell'oggetto sociale non può essere portato avanti, ovviamente ci
sono anche queste problematiche non di poco conto.
Il Consorzio Ru de Ponton ha un problema fondamentale, ovvero le
opere di presa che gestisce non sono accessibili per via di due
ordinanze di divieto di transito sulle strade che conducono a
queste opere di presa. Sono due ordinanze del giugno 2011 per la
presa di Ru de Ponton e a novembre 2023 per l'attraversamento del
ponte di Serral che conduce alla presa di Tâche e le abbiamo citate
nelle premesse.
C'è un passaggio che ritengo importante citare, proprio per il
discorso delle incombenze: abbiamo delle fonti normative che si
rifanno ai regi decreti, perché da lì bisogna partire, in
particolare c'è un passaggio - questo nello scenario successivo ai
sei mesi - che potrebbe portare anche ad un commissariamento del
Consorzio nel momento in cui finisse il periodo di
prorogatio
, perché giustamente la norma ad un certo punto
definisce un termine, seppur l'oggetto sociale dei Consorzi, per
definizione, possa essere anche eterno, perché gestisce un bene o
più beni pubblici che non hanno tecnicamente termine, anche se nel
diritto sappiamo che, ad un certo punto, le colonne d'Ercole devono
esserci, perché è il mondo del certo e non dell'incerto.
Detto questo, noi riportiamo all'attenzione del Consiglio - noi
abbiamo scritto agli Assessori competenti, perché ci sono più
competenze, non solo una legata ai rapporti con i Consorzi - con
l'obiettivo di consentire di trovare una soluzione perché questo
Consorzio possa continuare a portare avanti l'oggetto sociale,
perché altrimenti ovviamente viene meno questa possibilità.
Chiediamo agli Assessori competenti di sapere se siano al corrente
della problematica e se, attraverso previo ed opportuno
coinvolgimento della Compagnia Valdostana delle Acque per
l'eventuale utilizzo di sue infrastrutture
in loco
- non è a
caso, nel senso che si citano le realtà che hanno delle strutture
in loco -, al fine di poter delocalizzare le opere di presa,
abbiano potuto valutare la proposta avanzata, a partire sin dal
2020 da parte del già citato Consorzio  - mi risulta un
carteggio da parte del Consorzio all'Amministrazione - per una
soluzione definitiva del grave fenomeno idrogeologico su un
versante che, per vastità, pendenza e instabilità non presenta né
favorisce ipotesi valide e percorribili; è una realtà ed una zona
estremamente complicate e difficili.
In caso positivo, quali siano gli intendimenti del Governo
regionale per poter addivenire ad una soluzione della problematica
al fine di non pregiudicare l'attività sino ad oggi portata avanti
dal Consorzio Ru de Ponton.
È vero, è un caso specifico, ma è un caso che parla di un
interesse pubblico, che parla di una situazione complicata, perché
l'interesse pubblico non può essere portato avanti; è vero che
l'interesse è a favore dei consorziati, ma è di tutto quel
territorio e la domanda complessiva è: se il Consorzio, se un Ente-
ancorché di natura privatistica - non può portare avanti il proprio
oggetto sociale, che cosa deve fare e soprattutto che cosa possono
fare i membri del Consiglio direttivo pro-tempore?
Presidente -
Risponde l'assessore Carrel.
Carrel (PA) -
Come già lei ha precisato, i quesiti posti
sono due e coinvolgono tutta una serie di problematiche di notevole
importanza, che spaziano dalla generale disaffezione delle persone
chiamate a gestire gli enti, quali Consorzi di miglioramento
fondiario, alle problematiche collegate uno alla responsabilità, ma
anche alla sicurezza del territorio e sui luoghi di lavoro.
Vi sono inoltre, in quest'ultima interpellanza, degli aspetti in
comune con precedenti interrogazioni che lei ha richiamato nella
sua esposizione. Cercherò comunque di riassumere la situazione
riguardante esclusivamente la sicurezza della viabilità consorziale
rispetto a dinamiche di crollo.
Gli eventi di crollo lapideo che hanno interessato la zona della
Porta Ponton nel 2011 hanno spinto l'Amministrazione comunale a
formulare un'ordinanza sindacale di chiusura il 23 giugno del 2011,
tutt'ora vigente.
Il settore in questione ha subìto successivamente altri due
importanti eventi di crollo, nel 2016 e 2019, con distacchi di
porzioni rocciose plurimetriche che, per fortuna, hanno causato
solo ostruzioni su un piano carrabile, senza danni alle tubazioni
interrate a cui sono seguiti interventi urgenti di demolizione e
disgaggio puntuale da parte della struttura Sistemazioni
montane.
Considerata la ricorrenza di fenomeni di crollo, è risultato
necessario attivare un processo di analisi geo-strutturale della
Porta Ponton fino all'opera di presa da cui emergeva lo stato di
pericolosità geologica del settore e la frequenza elevata di
accadimenti (quaranta negli ultimi dieci anni).
Approfondendo la tematica, si è proceduto ad affidare, nel 2023,
un progetto di fattibilità tecnico-economica ai sensi del decreto
legislativo 50, che ha formulato un'ipotesi economica di oltre 700
mila euro, esclusa Iva e oneri tecnici, quindi tutto escluso. Il
progetto è stato condiviso formalmente con i portatori di interessi
nel giugno del 2023. In assenza di disponibilità economica, non si
è proceduto oltre.
Le ipotesi progettuali analizzano anche gli aspetti
costi-benefici, da cui emerge la difficoltà di garantire una
sicurezza adeguata e permanente su tutto il tratto rispetto a costi
che riteniamo essere accettabili.
Per quanto riguarda il mancato rinnovo del Consiglio direttivo
del Consorzio di miglioramento fondiario Ru de Ponton, ma ricordo
che ci sono altri casi, come lei ha ben detto, cercherò di
riassumere un po' quello su cui ho già risposto nell'interrogazione
scritta.
La legge regionale 3/2001, in particolare il comma 8
dell'articolo 7, recita testualmente: "Nell'ipotesi in cui non si
effettui l'elezione del Consiglio direttivo entro il termine di
scadenza previsto dallo statuto, il Consiglio direttivo in carica
esercita le proprie funzioni compiendo solamente gli atti di
ordinaria amministrazione sino all'elezione del nuovo organo, che
deve comunque avvenire entro sei mesi dalla scadenza stessa".
L'articolo 863 del Codice civile invece pare non risolva questo
tipo di problematica. Gli statuti dei Consorzi di miglioramento
fondiario, in virtù della particolare personalità giuridica che
essi rivestono, se redatti secondo lo schema tipo approvato dalla
Giunta regionale con la delibera 353/2002, prevedono delle norme
speciali inerenti alle dimissioni dalle cariche, alla decadenza
dalle cariche e alla vacanza delle stesse, contenute
rispettivamente negli articoli 33, 34 e 35.
In ogni caso, l'effettiva decadenza dalla carica è subordinata
all'accettazione del nuovo membro elettivo che sostituisce quello
dimissionario.
Occorre a questo punto concentrarsi sul concetto espresso dalla
legge regionale citata all'inizio, cioè la legge 3/2001, cercando
di comprendere le funzioni del Consiglio direttivo nei sei mesi di
proroga dopo la naturale scadenza e la norma che limita l'adozione
solamente degli atti di ordinaria amministrazione.
La nozione di ordinaria amministrazione è ampia e difficilmente
riconducibile a puntuali e specifiche casistiche e ciò implica
l'esame caso per caso delle singole azioni a provvedimenti, al fine
di individuare gli elementi distintivi che ne legittimano
l'adozione nella fase di attenuazione dei poteri dell'organo in
regime di
prorogatio
.
Tuttavia, all'atto pratico, anche la gestione ordinaria dei beni
può comportare due distinte situazioni: il primo caso, la copertura
finanziaria dei costi da sostenere, nel caso in cui il bilancio del
Consorzio presenti la necessaria disponibilità.
Il secondo caso, il ricorso all'applicazione di ruoli
contributivi, oppure all'accensione di mutui, nel caso in cui il
Consorzio non disponga delle necessarie risorse, nemmeno per
compiere l'ordinaria amministrazione dell'anno di competenza, e
questo è un caso che può verificarsi.
Nel primo caso non si rilevano particolari problematiche di
sorta, qualora il Consiglio direttivo rimanga nei limiti della
disponibilità dei fondi accantonati.
Nel secondo caso, invece, pur in presenza di atti amministrativi
di ordinaria amministrazione, il Consiglio direttivo si troverebbe
a contemperare gli effetti negativi del fare, cioè creare dei
debiti fuori bilancio per degli interventi preposti, o del non
fare, rischiando la compromissione dell'annata agraria con
conseguente e probabile richiesta di danni al Consiglio direttivo
inadempiente da parte dei proprietari delle imprese agricole.
Il Consiglio direttivo che si trovasse in questa situazione,
tutt'altro che remota di questi tempi, potrebbe portare
all'attenzione dell'assemblea generale degli utenti tutte le
iniziative che, pur rientrando nell'ordinaria amministrazione, non
dispongono della necessaria copertura finanziaria.
Spetta infatti all'assemblea deliberare su tutte le questioni di
carattere straordinario, quali l'accensione di prestiti o mutui
passivi; come riferimento abbiamo la lettera f) dell'articolo 8
dello schema di statuto, ma qua stiamo parlando dello schema di
statuto appunto approvato dalla delibera di Giunta.
Vi è infine da precisare che il regio decreto 215/1933 nulla
prevede in merito alla scadenza delle cariche, mentre l'articolo
66, applicabile anche ai Consorzi di miglioramento fondiario,
stabilisce che spetta al Prefetto o al Ministro per l'agricoltura e
per le foreste vigilare sui Consorzi ed intervenire anche in via
surrogatoria per assicurare il buon funzionamento di questi enti e
la regolare attuazione dei loro fini istituzionali.
Si ha notizia di pochissimi casi di commissariamento di un
Consorzio di miglioramento fondiario negli ultimi 50 anni e le
relative nomine facevano appunto riferimento all'articolo 66 del
regio decreto 215/1933.
Qualora tale evidenza trovi l'applicazione oltre i sei mesi di
prorogatio, è probabile che le spese del Commissario debbano essere
supportati dagli stessi consorziati.
Per quanto riguarda invece il rapporto tra il Consorzio e CVA,
gli uffici del Dipartimento agricoltura e del Dipartimento di
risorse naturali non sono mai stati coinvolti nella proposta di
derivare l'acqua di irrigazione dal canale idroelettrico di
proprietà della stessa CVA.
Per questa ragione, non conoscendo i dettagli della proposta del
Consorzio, né le giustificazioni tecnico-amministrative a corredo
della risposta negativa da parte di CVA, non intendo esprimere in
questa fase giudizi sulla documentazione di cui prenderemo
visione.
In ultimo, occorre fare una considerazione sull'ordinanza del
Sindaco di Introd che vieta il transito sulla pista di servizio di
Ru Ponton.
Per il Consorzio e per l'acquaiolo, tale viabilità rappresenta
l'unico accesso alle opere di presa e l'unico modo per attivare,
all'inizio della stagione, la tubazione irrigua che alimenta a sua
volta l'impianto di irrigazione a pioggia esistente.
La risoluzione del problema purtroppo richiede capitali
importanti e procedure complesse; si ritiene che previa esecuzione
dei lavori previsti per la messa in sicurezza della pista, e
qualora tali lavori non siano ritenuti ancora sufficienti a
garantire la totale sicurezza di coloro che vi transitano, si renda
necessario uno studio sul rischio residuo per i soli addetti ai
lavori che percorrono la pista.
La valutazione del rischio residuo, similarmente ad un piano di
sicurezza redatto per un cantiere edile, potrebbe essere
sufficiente ad allentare il divieto assoluto di transito.
Io credo che questa possa essere una strada su cui si può
lavorare per trovare una soluzione ad un problema che, come detto,
è sicuramente molto ampio e riguarda un insieme di altri problemi
che si sono interconnessi all'interno della stessa situazione.
Presidente -
Consigliere Aggravi per la replica.
Aggravi (RV) -
Le chiederei la possibilità poi di avere
copia della risposta perché ho preso degli appunti e ho seguito il
filo logico.
Mi informerò più nel dettaglio sul passaggio in cui parlava del
progetto di fattibilità, quindi dei 700 mila euro, anche per capire
un po' meglio anche il discorso dell'eventuale mancanza di fondi, o
comunque quello che veniva previsto.
Sul passaggio finale, la chiusura finale, una delle possibili
vie, o forse la possibile via, che si potrebbe identificare, così a
caldo/a freddo, io mi sento di dire che, al di là della valutazione
rischio residuo, e quindi la possibilità di utilizzare la pista "in
sicurezza", bisogna anche valutare se effettivamente questo basti
per portare avanti l'oggetto sociale. Chiedo scusa se continuo a
battere su quel punto ma è fondamentale, perché il Consorzio esiste
per portare avanti quest'obiettivo, sennò ovviamente verrebbe meno,
e, in questo caso, al di là della disaffezione che c'è anche in
altre realtà, della minor disponibilità ad occuparsi di queste
attività, in questo caso c'è un problema effettivo e soprattutto
c'è una causa che impedisce di poter operare.
Anche il passaggio in cui giustamente si diceva che le aziende
agricole potrebbero rifarsi, proprio per il problema della mancanza
di approvvigionamento di acqua, però si torna sempre a monte:
bisogna capire se chi deve garantire quell'approvvigionamento è in
condizioni di poterlo fare.
Tornerò sicuramente sul punto, anche dopo aver esaminato un po'
meglio la proposta, l'idea che ha lanciato in chiusura della
risposta, anche a fronte dell'esame di ulteriore documentazione. Io
quello che ritengo, al di là di tutte le considerazioni che noi
possiamo fare sui Consorzi, sulla necessità anche di studiare dei
secondi livelli o comunque di efficientare anche le procedure -
perché poi si è parlato, e lei ha citato anche nella parte della
risposta dell'interrogazione scritta, laddove si parla dell'ultima
assise, ovvero dell'assemblea dei consorziati, però sappiamo che
più si allarga l'assise, più è complicato anche trovare delle
soluzioni perseguibili -, quello che per me, e non solo per me, è
fondamentale è trovare una soluzione a questo problema, perché, al
di là del singolo caso, questo problema interesserà, e già
interessa sicuramente, altre realtà, perché al di là del
trend
di disaffezione verso la cosa pubblica da parte di
molti di noi, il trend delle problematiche idrogeologiche è
consequenziale al vivere, perché, checché se ne dica, è un problema
che ci interessa di continuo e ci interesserà ancora di più, come
anche il trend della gestione della risorsa d'acqua sarà ancora più
complicata, perché dovremo sicuramente trovare delle soluzioni più
moderne e più perseguibili, che consentano di evitare che ci sia
l'abbandono del territorio, perché questo penso che sia il primo
vero obiettivo.
Mi riservo quindi di tornare sul punto, mi riservo di fare
approfondimenti e portare nuovamente all'attenzione, se mi sarà
possibile e consentito, ovviamente queste tematiche in questo
Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK