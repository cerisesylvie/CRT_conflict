Consiglio Regionale della Valle d'Aosta - Oggetto del Consiglio n. 1060 del 18 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1060 del 18 novembre 2021 - Resoconto
OGGETTO N. 1060/XVI - Reiezione di mozione: "Previsione di un
percorso terapeutico e sociale volto a soddisfare le necessità di
cura dei pazienti affetti da pseudo ostruzione intestinale cronica
(CIPO)".
Bertin (Presidente) -
Punto n. 40. Per l'illustrazione,
ha chiesto la parola il consigliere Manfrin.
Manfrin (LEGA VDA) -
La pseudo ostruzione intestinale
cronica, che ha l'acronimo CIPO, è una malattia rara della motilità
gastrointestinale caratterizzata da episodi ricorrenti simile a
un'ostruzione meccanica in assenza di disturbi organici, sistemici
o metabolici di ostruzioni fisiche rilevate dalle radiografie o da
un intervento chirurgico.
La CIPO si sviluppa soprattutto nei bambini e può essere
presente dalla nascita. Il rapporto maschio-femmina è di circa 1,5
a 1 per il maschio e 4 a 1 per le femmine. La prevalenza non è
nota, i pazienti generalmente presentano sintomi ostruttivi cronici
gravi, dolori addominali, distensione, sazietà, nausea, vomito,
diarrea e/o costipazione intrattabile, malassorbimento che provoca
perdita di peso e/o ritardo della crescita. Le anomalie biologiche
di solito riflettono il livello del malassorbimento e della
malnutrizione. La causa della pseudo ostruzione intestinale
pediatrica non è nota, esistono forme dovute a malattie dei muscoli
e dei nervi intestinali, miopatie o neuropatie o malattie
mitocondriali. Talvolta la malattia si presenta in seguito a
disturbi metabolici, endocrini, reumatologici, muscolari o
neurologici. La malattia può essere generalizzata, ovvero
coinvolgere l'apparato digerente nella sua totalità, oppure
localizzata con interessamento del piccolo intestino nella maggior
parte dei casi. A volte inoltre è interessata la muscolatura di
altri organi interni come la vescica. La gestione terapeutica della
pseudo ostruzione intestinale pediatrica coinvolge numerosi
specialisti in un
team
multidisciplinare che include
pediatri, gastroenterologi con esperienza in motilità
gastrointestinale, chirurghi digestivi, urologi, specialisti in
malattie metaboliche genetiche, nutrizionisti e psicologi. Gli
obiettivi primari sono il trattamento dei sintomi ostruttivi e il
mantenimento di un buono stato nutrizionale e un valido
accrescimento. La nutrizione enterale, intestinale e parenterale
endovenosa hanno infatti un ruolo fondamentale nella gestione della
patologia. Non esistono farmaci specifici per il trattamento della
pseudo ostruzione intestinale pediatrica, tuttavia alcune terapie
possono essere utilizzate per alleviare i sintomi e gestire le
complicanze quali i procinetici che favoriscono i movimenti
intestinali, antiemetici, che riducono nausea e vomito, e
antibiotici che ostacolano la crescita dei batteri intestinali. La
scarsa conoscenza di tale malattia determina una condizione di
isolamento nei pazienti che ne sono affetti cui spesso viene
preclusa l'assistenza sanitaria di cui necessitano e a volte anche
la piena comprensione da parte di amici e familiari. Inoltre i
pazienti affetti da tale patologia affrontano stati di notevole
sofferenza e possono subire complicanze di tipo invalidante che si
protraggono nel tempo e che possono mettere a rischio la vita
stessa del paziente.
Attualmente la CIPO è stata inserita nell'elenco delle malattie
rare riconosciute dall'Istituto Superiore di Sanità, ma è ancora
poco conosciuta sia dalla gente che dagli stessi medici e per tale
motivo la malattia è anche sotto diagnosticata. Inoltre, nonostante
sia stata inserita nei cosiddetti "nuovi LEA" con il DPCM 12
gennaio 2017: "Definizione e aggiornamento dei livelli essenziali
di assistenza di cui all'articolo 1, comma 7, del decreto
legislativo 30 dicembre 1992 n. 502", i costi per i pazienti in
termini di tempo, accompagnamento, terapie necessarie, verifiche
semestrali e anticipazioni di denaro per i farmaci sono più che
presenti. Questo è anche dovuto al fatto che per ogni paziente
affetto da tale malattia esiste un PTP (Piano Terapeutico
Personalizzato), che comprende molteplici farmaci e dispositivi
meccanici medici e che non tutti rientrano nel codice di esenzione
che è stato previsto appunto per questa patologia e inoltre l'iter
per ottenere l'esenzione e/o rimborso delle spese anticipate per i
farmaci varia da Regione a Regione. Infine occorre altresì
evidenziare che sono stati segnalati casi in cui il certificato di
diagnosi di CIPO non viene riconosciuto durante le visite per
riconoscimento ex articolo 3, comma 3, della legge n. 104/1992.
Questo accade perché purtroppo anche la patologia, anche se
riconosciuta nel 2001, non è stata presa in considerazione nelle
tabelle di invalidità con il DPCM 12 luglio 2017. Infatti per tale
motivo lo stesso certificato di diagnosi CIPO viene riconsegnato e
non messo agli atti durante le visite per invalidità ex 104/1992,
articolo 3, comma 3. Ciò non toglie che a livello legale le
Commissioni dovrebbero essere obbligate a valutare la situazione
della persona sottoposta a visita in termini di deficit funzionali
e capacità lavorativa.
Nelle Commissioni di accertamento il giudizio della
sintomatologia della malattia non può essere soggettivo, quindi
dipendente dalla sensibilità e conoscenza di ogni singolo
Commissario esperto in materia, ma deve essere oggettivo, come
qualsiasi altra malattia già tabellata con una sua percentuale
fissa e/o minima-massima. Di fatto basterebbe aggiornare il sistema
tabellare secondo le codifiche internazionali in quanto appare
illogico riconoscere una malattia rara, la CIPO, ma non avere una
codifica unica tabellata nazionale, ovviamente adeguata per tutte
le Regioni, e continuare ad avere giudizi soggettivi dipendenti
solo dai diversi membri delle Commissioni. Lo stesso
accompagnamento appare come un diritto spesso non riconosciuto al
pari dell'inabilità lavorativa ed è la corresponsione di un
riconoscimento almeno sufficiente a mantenere uno stile di vita
dignitoso. La vita di chi è affetto da CIPO è continuamente in
bilico, è una lotta quotidiana contro il dolore fisico e tutto ciò
che comporta la malattia e le cure. Come si può ben immaginare,
anche la situazione lavorativa ne risente e ovviamente il tutto si
ripercuote su uno stato di salute già precario. Chi riesce ancora a
lavorare ed è malato si trova anche ad avere un numero di giorni
dedicati a visite ed esami uguali a lavoratori sani, chi è affetto
da questa malattia spesso si trova comunque costretto a lavorare
con le molteplici difficoltà che la condizione stessa implica e,
anche se ha un riconoscimento di invalidità della legge n. 104,
articolo 3, comma 3, si ritrova a usare le ferie per sopperire al
fatto di continui controlli e visite. Una malattia pressoché
sconosciuta, sotto diagnosticata che causa indicibili sofferenze e
che spesso non consente di ottenere l'accompagnamento, né un
assegno di invalidità sufficiente a condurre una vita dignitosa.
Sono queste le ragioni che ci hanno spinto a presentare oggi in
quest'aula questa mozione.
Nella mozione chiediamo quindi l'impegno della Giunta regionale
a valutare, per i pazienti affetti da CIPO, il diritto di usufruire
di un percorso terapeutico e sociale senza costi a loro carico, che
includa la soddisfazione di tutte le necessità, incluso, quando
necessario, l'accompagnamento e i giorni per potersi assentare dal
lavoro e per potersi sottoporre ad analisi e visite se ancora in
grado di lavorare. In caso di impossibilità a lavorare, di
un'indennità mensile sufficiente a condurre una vita dignitosa.
Chiediamo inoltre un impegno del Governo regionale ad attivarsi, in
sede di Conferenza Stato-Regioni, per raggiungere un sistema
omologo nelle diverse Regioni che permetta ai pazienti affetti da
tale patologia di usufruire di una procedura di riconoscimento
semplificata con inquadramento univoco nelle patologie rare e non
sottoposto a rinnovi.
Presidente -
La discussione generale è aperta. Non vedo
prenotazioni. Chiudo la discussione generale. Per il Governo, ha
chiesto la parola l'assessore Barmasse.
Barmasse (UV) -
Con riferimento all'oggetto di questa
mozione, voglio anzitutto evidenziare che giustamente la patologia
presa in esame può effettivamente rappresentare una condizione di
particolare difficoltà per gli assistiti che ne sono affetti con
anche delle limitazioni importanti che possono ripercuotersi sulla
vita quotidiana.
Com'è stato evidenziato nelle premesse della mozione, la pseudo
ostruzione intestinale cronica è annoverata tra le malattie rare di
cui all'allegato 7 del DPCM 12 gennaio 2017 in materia di livelli
essenziali di assistenza e pertanto, in quanto tale, la patologia
comporta il diritto all'esenzione dalla compartecipazione alla
spesa sanitaria per tutte le prestazioni appropriate ed efficaci
per il trattamento e monitoraggio della patologia medesima laddove
accertata, nonché per la prevenzione degli ulteriori
aggravamenti.
Inoltre, in considerazione dell'onerosità e della complessità
dell'iter diagnostico per le malattie rare, sono rese in esenzione
anche le prestazioni finalizzate alla diagnosi eseguite presso i
presidi della rete nazionale sulla base di un sospetto diagnostico
formulato da uno specialista del sistema sanitario nazionale,
nonché le indagini genetiche sui familiari dell'assistito
eventualmente necessarie per diagnosticare all'assistito stesso una
malattia rara di origine genetica quando ovviamente sia di origine
genetica.
Alla luce di quanto illustrato, ai pazienti affetti da CIPO è
pertanto già oggi garantito un percorso terapeutico personalizzato
pur evidenziando che, in considerazione della dimensione contenuta
della popolazione esistente sul territorio regionale, e pertanto
della limitata casistica interessata dalla patologia in esame, i
casi diagnosticati negli adulti risultano essere due negli ultimi
33 anni in Valle d'Aosta, come accade per altre malattie rare, si
fa essenzialmente riferimento ai centri competenti della vicina
Regione Piemonte in virtù della rete interregionale istituita con
la Regione medesima.
Con riferimento all'ipotetico diritto da parte degli assistiti
portatori della patologia CIPO di usufruire di un percorso sociale
senza costi a loro carico che includa la soddisfazione di tutte le
necessità, incluso, quando necessario, l'accompagnamento e giorni
per potersi assentare dal lavoro al fine di sottoporsi ad analisi e
visite se ancora in grado di lavorare e, in caso di impossibilità a
lavorare di un'indennità mensile sufficiente a condurre una vita
dignitosa, informo che gli interventi sono da individuarsi nelle
disposizioni già vigenti in materia di sostegno alla vulnerabilità
sociale ed economica.
Quanto alla disciplina relativa alla legge n. 104 in materia di
assistenza, di integrazione sociale e di diritti delle persone
portatrici di handicap, sentiti anche i referenti competenti
dell'Azienda USL della Valle d'Aosta, è importante ricordare che i
requisiti per il riconoscimento dell'handicap in situazioni di
gravità, ex articolo 3, comma 3, della citata legge n. 104/1992,
sono così definiti: "i soggetti aventi diritto, qualora la
minorazione singola o plurima abbia ridotto l'autonomia personale
correlata all'età in modo da rendere necessario un intervento
assistenziale permanente, continuativo e globale nella sfera
individuale o in quella di relazione, la situazione assume
connotazione di gravità. Le situazioni riconosciute di gravità
determinano priorità nei programmi degli interventi dei servizi
pubblici". La valutazione prescinde, quindi, dalla patologia
sofferta, ma prende in considerazione la condizione di dipendenza
funzionale del singolo, condizione legata all'età del paziente,
correlata non solo alla disabilità, ma soprattutto all'handicap.
Ciò rende personalizzata ogni singola valutazione non essendovi
alcun riferimento tabellare proprio dell'invalidità civile ma non
della legge n. 104/1992. Il giudizio in questo caso si basa sulla
visita del paziente, quando possibile, su documentazione clinica
prodotta, su scale valutative di autonomia funzionale dei singoli,
sulla relazione degli assistenti sociali relative ai servizi
territoriali offerti e sull'età anagrafica del soggetto.
Quanto all'indennità di accompagnamento, i requisiti sono i
seguenti: soggetti riconosciuti invalidi al 100 percento che
presentano inoltre minorazioni fisiche o psichiche per i quali è
stata accertata l'impossibilità di deambulare senza l'aiuto di un
accompagnatore, minorazioni fisiche o psichiche per cui sia stata
accertata l'incapacità di compiere gli atti quotidiani della vita.
Pertanto, solamente chi abbia un'invalidità civile riconosciuta del
100 percento e ulteriormente presenti una delle due predette
condizioni ha effettivamente diritto alla prestazione economica in
argomento. Inoltre, si precisa che per atti quotidiani della vita
si intendono atti essenziali quelli di alzarsi dal letto, lavarsi,
vestirsi, andare in bagno, farsi da mangiare, rispondere al
telefono, essere in grado di assumere farmaci autonomamente,
eccetera, tenuto ovviamente conto dell'età del soggetto.
L'indennità di accompagnamento, quindi, è un diritto condizionato
ai suddetti ulteriori requisiti che non riguardano la valutazione
tabellare ormai obsoleta e incompleta prevista dalla normativa
nazionale vigente. Tali tabelle, per completezza di informazione,
non prevedono una voce relativa al CIPO nelle voci analogamente
riconducibili alla patologia oggetto della mozione.
Stante la richiesta di attivarsi per portare all'attenzione
degli organi istituzionali a livello nazionale l'importanza della
patologia CIPO e pertanto la necessità di implementare azioni volte
a rendere efficaci e omogenee le risposte assistenziali e sociali,
rendo noto che il Tavolo interregionale per le malattie rare, ai
cui lavori i competenti uffici dell'Assessorato partecipano con
regolarità, permette il continuo scambio di buone prassi, nonché la
condivisione di criticità che emergono nei differenti territori. I
momenti di confronto nel suddetto Tavolo sono anche occasioni per
individuare risposte omogenee nelle differenti Regioni in ordine
alle modalità di presa in cura dei bisogni degli assistiti.
Infine, faccio presente che il Tavolo interregionale per le
malattie rare, collaborativamente con l'Istituto superiore di
sanità nell'approfondire il monitoraggio dei percorsi di presa in
carico dei pazienti affetti da malattie rare, collabora altresì con
altri organismi a livello nazionale quali l'Osservatorio sui
Farmaci Orfani (OSSFOR).
Alla luce delle suddette collaborazioni, vi sarà sicuramente
l'occasione per riportare l'attenzione sul tema relativo
all'oggetto della presente mozione per condividere con gli altri
interlocutori l'importanza di garantire in modo omogeneo i livelli
essenziali di assistenza.
Considerato che le istanze economiche e sociali avanzate con la
presente mozione non possono essere accolte in quanto i motivi
sopra indicati prescindono dalla patologia e la patologia medesima
già rappresenta un LEA in quanto malattia rara, la presente mozione
ritengo non possa essere accolta, per cui chiedo ai proponenti il
ritiro o propongo eventualmente alla maggioranza l'astensione.
Presidente -
Ha chiesto la parola il consigliere
Manfrin.
Manfrin (LEGA VDA) -
In parte ovviamente mi fa piacere
conoscere i dati di incidenza nella nostra Regione, considerando
però che c'è chiaramente anche - e l'ho detto nella mia esposizione
- un problema anche di diagnosi di questa patologia: da una parte,
sono sollevato sul fatto che sia estremamente rara nella nostra
regione, dall'altra parte dobbiamo sempre ricordare che ci sono
anche persone che, purtroppo, magari ne sono affette e non riescono
ad avere una diagnosi perché non conoscono questo tipo di patologia
ed è difficile anche che un professionista che non sia
specificamente preparato magari possa riuscire a
diagnosticarla.
Detto questo, Assessore, io la richiamerei sull'impegnativa,
l'impegnativa impegna non a erogare ma a valutare questi diritti,
quindi la valutazione ritengo sia un percorso opportuno, quindi la
valutazione in un caso e l'attivazione in sede di Conferenza
Stato-Regioni per ottenere un sistema che possa essere identico in
ogni Regione penso che sia un impegno assolutamente minimo e
assolutamente raggiungibile. Ritengo quindi che non sia opportuno
ritirare la mozione e ci auguriamo che questa possa essere votata
in maniera ampia da questo Consiglio.
Presidente -
Vi sono altri interventi? Nessuno si
prenota? Metto in votazione la mozione. La votazione è aperta. La
votazione è chiusa.
Presenti: 34
Votanti: 13
Favorevoli: 13
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK