Consiglio Regionale della Valle d'Aosta - Oggetto del Consiglio n. 656 del 15 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 656 del 15 luglio 2009 - Resoconto
OGGETTO N. 656/XIII - Interpellanza: "Interventi per
incentivare l'utilizzo di impianti fotovoltaici".
Interpellanza
Premesso che il settore fotovoltaico ha raggiunto in Italia
un livello di sviluppo molto interessante e vede il nostro Paese
terzo nel mondo per potenza installata;
Appreso, secondo quanto diffuso recentemente dal GSE (Gestore
dei Servizi Elettrici), che gli impianti fotovoltaici in esercizio
in Valle d'Aosta sono solamente 45 per un totale di 312 kW di
potenza installata, dati che collocano la nostra regione in coda
nella classifica italiana;
Visto che dal 2005 è stato attivato su scala nazionale un
sistema d'incentivazione per la produzione di energia elettrica da
installazioni fotovoltaiche, denominato CONTO ENERGIA, che prevede
una cospicua remunerazione per gli impianti di questo tipo connessi
alla rete elettrica;
Considerato che l'assenza di linee guida a livello nazionale
sul CONTO ENERGIA ha fatto sì che le singole regioni fornissero
indirizzi e procedure autonome, dando luogo a diversità di
comportamenti applicativi che in molti casi - vedi la Valle d'Aosta
- hanno limitato notevolmente lo sviluppo del fotovoltaico;
Rammentata la legge regionale 3 gennaio 2006, n. 3 (Nuove
disposizioni in materia di interventi regionali per la promozione
dell'uso razionale dell'energia), che circoscrive i finanziamenti
esclusivamente a favore degli impianti fotovoltaici ad isola (stand
alone);
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) quali considerazioni esprime sui dati diffusi dal GSE in
relazione alla Valle d'Aosta;
2) se sono state valutate attentamente le potenzialità d'uso
della tecnologia solare elettrica nella nostra regione: in caso
affermativo, quali risultanze sono emerse;
3) per quali ragioni gli incentivi regionali sono destinati
esclusivamente a impianti fotovoltaici "a isola";
4) se intenda effettuare le opportune modifiche alla legge
regionale 3/2006 e adottare i provvedimenti necessari per
incentivare concretamente l'utilizzo del fotovoltaico anche in
Valle d'Aosta e cogliere i benefici previsti dal CONTO
ENERGIA.
F.to: Tibaldi - Benin - Lattanzi
Presidente
- La parola al Consigliere Segretario
Tibaldi.
Tibaldi (PdL)
- L'interpellanza in oggetto prende spunto
da un documento, che è stato recentemente diffuso dal gestore dei
servizi elettrici: il GSE, che è stato pubblicato non solo sul suo
sito Internet, ma anche su diversi organi di informazione
nazionali, dove si mette in evidenza l'evoluzione del fenomeno
fotovoltaico, quindi come energia rinnovabile particolarmente
importante nel nostro Paese e anche del nostro Paese in rapporto
agli altri Paesi del mondo. Cosa emerge da questo rapporto? Emerge
che attraverso sintetiche elaborazioni il GSE ha fornito questa
fotografia, che vede il fotovoltaico in netta espansione in Italia.
A fine 2008 in Italia risultano installati 418 megawatt per un
totale di 31.875 impianti, nell'Italia settentrionale vi è il più
alto numero di impianti realizzati, in particolare in Lombardia e
in Emilia Romagna ci sono impianti che sono o parzialmente, o
totalmente integrati con la rete elettrica nazionale, ossia cedono
l'energia prodotta alla rete elettrica e l'Italia risulta terza per
potenza installata insieme agli Stati Uniti come Stato che nel
mondo sta sfruttando questa importante energia rinnovabile. Si è
notata un'ulteriore evoluzione in senso positivo, un ulteriore
incremento con un'analisi al primo trimestre del 2009, dove sono
entrati in esercizio circa 34.000 impianti e hanno fatto richiesta
di ammissione alle tariffe incentivanti del cosiddetto "conto
energia". La Valle d'Aosta purtroppo figura nella classifica
comparata delle Regioni come un fanalino di coda con solamente 37
impianti e con una potenza in esercizio di 272 kilowatt. È naturale
che, a fronte di questo dato, un'Italia che sta esplodendo come
solare fotovoltaico installato e utilizzato e la Valle d'Aosta che
rimane in coda, ci siamo posti alcune domande e le abbiamo proposte
nell'interpellanza in oggetto. L'aspetto più significativo che
vorremmo mettere in evidenza è quello del conto energia. Il conto
energia è uno strumento che è stato creato nel 2005, è stato
attivato su scala nazionale per l'incentivazione della produzione
di energia elettrica da installazioni fotovoltaiche e prevede una
cospicua remunerazione di coloro che vogliono realizzare impianti
di questo tipo, che siano naturalmente connessi alla rete
elettrica. Si prevede che questo conto energia incentivi la
produzione elettrica e non consista in un aiuto per l'investimento
necessario per ottenerla, bensì il privato che è proprietario
dell'impianto fotovoltaico percepisce somme in modo continuativo,
sembra a cadenza mensile, per i primi 20 anni di vita
dell'impianto. La condizione indispensabile per l'ottenimento di
queste tariffe incentivanti è che l'impianto sia connesso alla rete
nazionale. Ovviamente non sono incentivati dal conto energia quegli
impianti fotovoltaici che sono destinati a utenze isolate,
familiari o aziendali e non raggiunte dalla rete elettrica. Dando
un'occhiata alla nostra legislazione vigente e alle norme
applicative che sono state poi deliberate dalla Giunta, vediamo che
la legge regionale n. 3/2006 circoscrive i finanziamenti
esclusivamente a favore degli impianti fotovoltaici a isola
(
stand alone
), ossia quelli non connessi alla rete
elettrica. Perché c'è questa contraddizione se da un lato abbiamo
delle somme cospicue messe a disposizione del gestore dei servizi
elettrici nazionali di tutte le Regioni... e noi praticamente non
abbiamo una legge regionale che possa incentivare anche questa
tipologia di installazioni connessa alla rete?
Sulla base di queste considerazioni, Assessore, formuliamo le
domande dell'interpellanza: innanzitutto quali considerazioni
esprime su questi dati diffusi dal GSE, che vedono la Valle d'Aosta
fanalino di coda. Lei ci dirà: "la Valle d'Aosta è la più piccola
regione italiana, è la regione meno popolata", però se guarda il
rapporto del GSE, viene evidenziato in maniera molto chiara,
soprattutto nella distribuzione dei watt pro capite regione per
regione, che la Valle d'Aosta ha una suddivisione delle classi di
potenza installate pro capite pari a 2,2. Una Regione alpina come
la nostra: il Trentino Alto Adige, in particolare la Provincia di
Bolzano, che ha una densità di popolazione tipicamente alpina,
montana, simile alla Valle d'Aosta, ha invece una potenza
installata pro capite pari a 33,2 kilowatt per abitante ed è
casualmente la Regione prima in Italia. Le chiediamo allora
innanzitutto le considerazioni che esprime su questi dati del GSE,
poi se e come sono state valutate le potenzialità d'uso della
tecnologia solare, elettrica nella nostra regione: in caso
affermativo, se sono emerse delle risultanze particolari. La terza
domanda è: per quali ragioni gli incentivi regionali sono destinati
esclusivamente per gli impianti disconnessi dalla rete, ossia
quelli ad isola, quelli per produzione propria di energia e non se
non si intenda (quarta domanda) incentivare anche quelli
grid-connected
, ovvero che possono essere connessi alla rete
e quindi prevedere, anche su quella base ventennale di cui le
parlavo, delle tariffe incentivanti per coloro che si cimentano
nell'esplorazione e nell'utilizzo di questa importante energia
rinnovabile.
Presidente
- La parola all'Assessore alle attività
produttive, Pastoret.
Pastoret (UV)
- Ringrazio il collega Tibaldi per aver
posto all'attenzione questo tema, perché credo vi siano un po' di
elementi informativi da fornire e alcuni altri da chiarire. Negli
ultimi anni si è sviluppata e si sta ancora sviluppando una cultura
di ricerca della produzione di energia a basso impatto ambientale e
a costi ridotti e ovviamente nel settore del fotovoltaico - è stato
ricordato - ci sono dei Paesi che hanno sviluppato molto questa
tecnica, in particolare quelli a forte esposizione solare sono
favoriti nella realizzazione di impianti di sfruttamento
dell'energia solare, quindi non è un caso che in Italia siano
presenti o siano in fase ulteriore di realizzazione diversi parchi
fotovoltaici. Si tratta in questo caso di aree appositamente
attrezzate per produrre quantità importanti di energia elettrica da
fonte solare. Noi guardiamo con grande interesse e con grande
favore allo sviluppo delle energie rinnovabili, fra queste si
iscrive anche il fotovoltaico. Non mi soffermerò sulle
caratteristiche e le questioni del conto energia, peraltro
l'interpellante lo ha già fatto e poi credo sia un elemento che
incomincia ad essere un po' conosciuto.
Si chiede:
"quali considerazioni esprime sui dati diffusi dal
GSE..."
- (Gestore servizi elettrici) -
"... in relazione
alla Valle d'Aosta"
e si fa riferimento ai dati recentemente
pubblicati. Intanto si tratta di dati che devono essere inseriti
nella visione più generale di produzione di energia elettrica da
fonti rinnovabili, nel senso che il fotovoltaico è uno dei settori
del rinnovabile. In Valle d'Aosta esistono altre fonti rinnovabili
che consentono di avere potenze installate e producibilità
decisamente superiori rispetto al fotovoltaico. Molte volte si ha
tendenza a dimenticarlo, ma voglio ricordare che ci sono nella
nostra regione impianti idroelettrici numerosi ed attivi e questi
fanno parte del sistema di produzione energetico da fonti
rinnovabili. Impianti che si sono particolarmente sviluppati anche
da parte di privati fino ad alcuni anni fa, quando in altre regioni
in assenza di questa opportunità si facevano strada altre ipotesi
di produzione di energie rinnovabili. Dico questo non a titolo di
giustificazione, ma è la spiegazione che abbiamo anche noi cercato
di darci sul perché ci sono dei disequilibri o delle differenze
così marcate; questo già di per sé in parte spiega alcune
differenze fra la Valle d'Aosta e altre Regioni. Rispetto poi ai
dati diffusi, bisogna spiegare e fare un distinguo fra energia
prodotta da mini impianti per soddisfare le esigenze di nuclei
familiari e medi e grandi impianti, che hanno finalità produttive
di altro genere. Difatti, se si analizzano con attenzione i dati
completi diffusi dal GSE sui risultati del conto energia in Italia,
vediamo che essi evidenziano delle differenze, se prendiamo in
considerazione la distribuzione della potenza per classi, ovvero
sia legata alla taglia degli impianti: solo il 10 percento di
questi riguarda gli impianti domestici, ossia quelli inferiori o
uguali a 3 kilowatt; il 27 percento si situa fra i 3 e i 20
kilowatt e il 63 percento riguarda i grandi impianti superiori ai
20 kilowatt, in genere di taglia oltre i 100 fino a raggiungere i
300 e in alcuni casi i 500 kilowatt. Evidentemente, alla luce di
queste considerazioni, la differenza dei dati va ricollocata in
altro modo, se si fa, come è logico che sia, il paragone non solo
in termini assoluti, ma anche per taglia e dimensione degli
impianti, essendo appunto come dicevo prima che da noi la grande
produzione è già soddisfatta dall'idroelettrico, ancorché vi sia, a
mio personale parere, necessità di implementare la capacità di
produrre energia. Ciò non significa che altre rinnovabili non
debbano e non possano essere sviluppate, ma è intuitivo immaginare
che, al di là della nostra volontà, non sia quella dei grandi
impianti di produzione la strada perseguibile, quelli che ci
farebbero salire nella classifica della produzione e questo per
un'ulteriore ragione che riguarda le caratteristiche orografiche,
paesaggistiche e geografiche della nostra regione. Per quanto
invece riguarda lo sviluppo di un utilizzo più ampio del
fotovoltaico, soprattutto per le utenze familiari, ciò è importante
che avvenga e che vi sia un forte ricorso al conto energia.
Ovviamente le condizioni che consentono ai cittadini di utilizzare
il conto energia, piuttosto che un altro strumento sono
assolutamente identiche in Valle d'Aosta come da altre parti e i
cittadini che intendono farvi ricorso possono scegliere questa
strada, sapendo che qui come altrove l'investimento che si farà
sarà ripagato dopo i primi anni di ammortamento in modo
interessante. Il calcolo più o meno su un'utenza domestica va dai 6
agli 8 anni di ammortamento generalmente in una situazione di
esposizione solare medio-alta. La Sezione energia dell'Assessorato
direttamente attraverso il COA fornisce tutte le informazioni del
caso su questo tipo di opportunità, anche sulla base delle guide al
conto energia, che esistono e sono redatte, pubblicate
periodicamente e aggiornate dal GSE e dallo stesso diffuse e
pubblicizzate in tutto il territorio regionale. Ricordo anche che
questa guida è inserita, la più recente risale al marzo 2009, e
messa a disposizione degli utenti presso gli sportelli informativi
regionali e anche sul sito del settore energia. Perché allora non
c'è stato uno sviluppo ancora così significativo del ricorso al
fotovoltaico in Valle d'Aosta, nonostante le osservazioni che ho
fatto prima? Alcune di queste le ho già evidenziate, bisogna poi
ricordare che in molti casi chi si trova a fare delle scelte, in
particolare gli utenti possono aver optato per altre tipologie di
intervento al posto dell'installazione del fotovoltaico, in molti
casi si fa ricorso agli incentivi della legge n. 3/2006,
installando sistemi di riscaldamento meno energivori. Da noi poi in
particolare è abbastanza diffuso il sistema biomassa, che pure è
incentivato sulla base della legge n. 3/2006, perché molte volte
chi produce con il fotovoltaico produce tendenzialmente per fare lo
scambio di energia, ma per alimentare anche con i sistemi nuovi di
riscaldamento sulla base dell'elettrico che ci sono la propria
alimentazione. In molti casi soprattutto nelle zone di media e di
alta montagna la tendenza di installare dei sistemi a biomassa è
molto diffusa e noi la sosteniamo finanziariamente con la legge n.
3. Vi è poi chi ha scelto di fare ricorso alle detrazioni IRPEF del
55 percento sugli interventi sul patrimonio edilizio, anche qui è
fortemente presente la necessità di avere in prima battuta una
diminuzione dei consumi e un'ottimizzazione dei sistemi energetici
per diminuire il fabbisogno di energia e soprattutto di energia
finalizzata al riscaldamento sugli edifici ed è solo in seconda
istanza, questo lo constatano agli sportelli gli addetti, il
ricorso a forme di produzione da rinnovabili, anche per poter
dimensionare le stesse in modo più corretto e più efficiente. Si
tenta ora di fare in modo che chi interviene sull'edificio preveda
già di intervenire con le rinnovabili.
"Se sono state valutate attentamente le potenzialità d'uso
della tecnologia solare elettrica nella nostra regione"
: le
potenzialità di questa tecnologia dipendono, come è stato detto,
fortemente dalla radiazione solare disponibile, ma anche dalla
tipologia dell'installazione e dalle valutazioni costi/benefici,
funzione dello sviluppo della tecnologia, eccetera. Per quanto
riguarda il primo parametro, che è quello poi fondamentale
dell'irradiamento solare, una prima mappatura di massima dei valori
di irraggiamento sul nostro territorio evidenzia valori abbastanza
variabili in funzione delle caratteristiche orografiche del
territorio, ma ci sono però molti casi interessanti per
l'applicazione solare. Noi nel 2009 abbiamo già attivato uno studio
per creare una cartografia dell'irradiazione solare e delle
temperature; in pratica per definire una griglia per inserire i
dati di irradiazione solare e le temperature, questo per consentire
di stimare questi valori facendo un'integrazione fra modelli di
simulazione georeferenziati, che tengono conto delle posizioni
geografiche, e sulla base di dati di centraline di rilevamento
sparse sul territorio, questo per fornire un dato agli utenti che
abbiano intenzione di fare questo tipo di scelta per supportarli in
tale scelta. Anche per monitorare meglio questo, ricordo che
abbiamo finanziato recentemente due impianti a valore su fondi POR:
uno che sarà realizzato in tempi brevi presso villa Cameron nel
comune di Courmayeur e il secondo presso l'autoporto di
Pollein.
Si chiede:
"per quali ragioni gli incentivi regionali sono
destinati esclusivamente a impianti a isola"
, qui è una scelta
che è discesa dalla legge n. 3/2006, sostanzialmente per il fatto
che consentire di finanziare gli impianti a isola permetteva di far
avere le stesse opportunità anche a chi era sfavorito
dall'impossibilità di ricorrere al conto energia, perché chi si
trova in zone che non sono collegabili con la rete e pertanto non
può far ricorso al conto energia e il fatto di poterli sostenere
nell'impianto a isola consentiva una perequazione.
Si chiede:
"se si intendono effettuare le opportune modifiche
alla legge regionale n. 3 e adottare i provvedimenti necessari per
incentivare concretamente l'utilizzo del fotovoltaico anche in
Valle d'Aosta..."
, intanto stiamo lavorando sulle modifiche
alla legge n. 3, credo di averlo già detto anche in Consiglio, e
alle delibere attuative. Al momento però non ci siamo posti la
questione di incentivazioni aggiuntive a quelle dello Stato,
definite dal conto energia, anche perché credo che il collega
Tibaldi sappia che non è possibile cumulare al fondo energia altro
tipo di contributo, se non nella misura massima del 20 percento,
non è possibile fare un cumulo ulteriore. Al momento il successo
del conto energia dimostra ampiamente la validità di questa
iniziativa sia dal punto di vista tecnico che economico e non
stiamo in questo momento guardando tanto alla possibilità di
aggiungere il 20 percento di finanziamento al conto energia quanto
a svolgere un'attività di incentivazione per l'utilizzo del
fotovoltaico e attraverso un sistema informativo, che già viene
sviluppato dallo sportello "Info energia chez nous", che svolge
un'azione costante di informazione alla cittadinanza, sia pensiamo
di promuovere ulteriormente e maggiormente il ricorso al conto
energia, supportando i cittadini nella valutazione puntuale
dell'opportunità di avvalersi di tale strumento e sostenendoli
nella procedura burocratica, perché molte volte la gente non fa
questa scelta perché non lo sa. Replicheremo quindi qui
un'esperienza analoga al progetto che è stato lanciato nella città
di Torino nel 2008: "Diecimila tetti fotovoltaici", progetto che
nasce per promuovere la produzione di energia elettrica attraverso
la tecnologia fotovoltaica e lo sviluppo della generazione
distribuita. Questo progetto prevederà una serie di convenzioni
integrate fra installatori del settore, il soggetto proponente, il
sistema bancario locale, nell'ottica di realizzare sistemi
fotovoltaici garantiti a privati, imprese, condomini o soggetti
pubblici. Verrà fornito agli utenti uno studio di prefattibilità
gratuita, in cui verranno analizzate le principali caratteristiche
del sito in esame, dei consumi dell'utenza interessata, per
valutare l'efficacia dell'eventuale installazione di un impianto
fotovoltaico in un rapporto di costi/benefici. Sostanzialmente
faremo tutto questo lavoro per gli utenti, per portarli ad
utilizzare maggiormente questa fonte.
Voglio ricordare che, sulla base dei dati che sono stati
forniti, ci sono in questo momento diverse richieste di
realizzazione di impianti fotovoltaici non solo a servizio delle
unità familiari, ma alcuni di dimensioni che potremmo considerare
grandi in Valle d'Aosta, ma che sono di taglia media, comunque al
di sopra dei 25-30 o 40-50 kilowatt di produzione.
Presidente
- La parola al Consigliere Segretario
Tibaldi.
Tibaldi (PdL)
- Credo, Assessore, che bisogna avere il
coraggio di ammettere quando si fa qualche errore. Penso che il
legislatore valdostano all'inizio del 2006 abbia commesso un
errore, voglio considerarlo un errore colpevole, non nel senso che
lo abbia fatto con un'intenzione di ignorare la questione, però il
conto energia è iniziato in funzione sulla fine del 2005, la legge
n. 3/2006 è stata approvata ed è entrata in vigore all'inizio del
2006. Diciamo la verità: il conto energia era una novità, il
legislatore valdostano non ne conosceva le potenzialità e, ancorché
la legge fosse nuova, fosse attuale, ha sottovalutato le
opportunità concesse dal conto energia. Non a caso in altre Regioni
italiane, forse perché non hanno nemmeno promosso una legislazione
propria e quindi applicazioni o modalità procedurali che poi alla
fine si sono rilevate anche qua in Valle d'Aosta abbastanza
complesse per il cittadino (ma lei lo ha sottolineato tale
problema), noi abbiamo perso un'opportunità, ma non persa in senso
assoluto, possiamo recuperarla, perché se il meccanismo del conto
energia, che in Germania ha visto la luce nel 2004 ed era
particolarmente atteso dagli operatori del settore, è poi approdato
in Italia nel 2005 e in questi ultimi anni ha visto un incremento
esponenziale, ovviamente qualche vantaggio lo prevede. Cosa
prevede? Prevede le risorse che vengono messe a disposizione degli
operatori che si cimentano nell'installazione di impianti
fotovoltaici e sono risorse che hanno una lunghezza temporale di 20
anni. Non vedo l'impossibilità di coniugare incentivi regionali per
la creazione dell'impianto con incentivi statali per la produzione
di energia che viene ceduta al GSE; altre Regioni già prevedono
questa formula coniugata di aiuti all'installazione e
incentivazioni alla produzione. In Veneto, per esempio, leggo che
il 6 maggio scorso la Commissione attività produttive del Consiglio
regionale ha approvato un provvedimento che delibera 2 milioni di
euro per gli impianti fotovoltaici ad uso residenziale per potenza
fino a 20 kilowatt di potenza nominale installata, con snellimento
per tutti i comuni della regione, ai quali sarà sufficiente fare
una semplice comunicazione per l'installazione, anche qui si va
nella logica delle procedure semplificate, ma questo cosa prevede?
Che il Veneto dice: "sì, possiamo incentivare l'avvio di impianti
con norme regionali, ma d'altro canto non perdiamo i benefici di un
conto energia distribuiti dal GSE, che comunque portano vantaggi a
livello tariffario a colui che installa questa fonte di energia
rinnovabile".
La quarta domanda, che è poi la domanda fondamentale sulla quale
lei si è forse soffermato un po' poco... lei ci ha detto:
"la
legge n. 3 è in fase di revisione"
, bene. Anche se recente,
purtroppo il settore energetico è in forte cambiamento, vista la
tecnologia che evolve, visti gli studi, la scienza che trova nuove
formule, bene, noi dobbiamo modificarla. Facciamo però in modo di
non perdere dei soldi che il conto energia distribuisce su tutto il
territorio italiano e qualcuno ha l'accortezza di captarli, di
intercettarli e noi stiamo lì... ma non "noi" come Regione, "noi"
come Valdostani, come utenti, come cittadini, come famiglie o come
imprese possiamo tranquillamente beneficiarne. Fra l'altro, il
meccanismo del conto energia leggevo che prevede, oltre la
connessione alla rete, come requisito quello di creare impianti di
potenza superiori al kilowatt, quindi sono impianti anche piccoli.
Non si sta parlando di parchi solari, come stanno facendo in
Sicilia, dove ovviamente il soleggiamento di quella regione è il
più elevato d'Italia, però, come lei ha ricordato, anche noi
abbiamo un soleggiamento che può essere considerato in maniera
proficua e attenta, specie in alcune zone, state facendo una carta
solare, una carta dell'irradiamento solare, dove potrebbero essere
utilmente installati. Penso anche, adesso forse il mio pensiero è
un po' ardito, a degli alpeggi che sono collocati in zone dove si
potrebbero installare dei pannelli solari sui loro tetti o nelle
prossimità di questi alpeggi, che danno anche un rendimento, una
redditività a colui che, oltre a svolgere attività agro-zootecnica,
può avere questo incentivo tariffario che si diluisce sui 20 anni
temporali. Facciamoci allora una riflessione sopra, stiamo
modificando una legge, so che c'è la IV Commissione che è dedita a
questo aspetto, non buttiamo via i vantaggi del conto energia.
Limiamo quei meccanismi giuridici che nel 2006 ci hanno impedito di
pensare in maniera così lungimirante, mi metto anch'io nel
calderone, perché la n. 3/2006 l'abbiamo approvata tutti, ma non
buttiamo via le opportunità concesse da questo importante
strumento. Lei poi, Assessore, ci ha fatto una disamina delle fonti
rinnovabili; non sono qui il teorico del solare, non mi permetto di
essere il profeta del solare e ignorare tutte le altre formule
rinnovabili che sono rispettabili e vantaggiose, ma leggevo
recentemente su una rivista scientifica che il solare non
nell'immediato, ma di qui a 50 anni, con l'esaurimento delle
riserve petrolifere, diventerà la prima fonte energetica su scala
mondiale; le ripeto ciò che ho letto su una rivista
scientifica.
Lei parlava di idroelettrico, l'idroelettrico è importante, la
Valle d'Aosta ha una ricchezza idroelettrica che è la prima per
importanza, per produzione e per benefici che reca alla
collettività, ma l'idroelettrico oggi è monopolio di una società
regionale o di altre piccole società private che sappiamo che con
difficoltà permettono l'ingresso di privati nel mercato. È un
business
di cui la Regione attraverso una società
controllata si è accaparrata il beneficio e con essa qualche
privato collegato. Il solare, il sole può essere colto da chiunque,
ci sono meno difficoltà anche a livello concessorio, procedimentale
e le difficoltà oggi previste anche dalla delibera applicativa
della n. 3/2006 sono convinto che possono essere alleggerite.
Stiamo lavorando sul piano casa nel settore edilizio per
alleggerire le procedure, lo abbiamo già fatto anche per gli
alberghi, il settore energetico, l'energia è sicuramente uno dei
settori primari, perché l'energia è colei che ci permette di
muoverci, non solo a livello umano, ma anche a livello familiare,
imprenditoriale, motorio con le macchine, eccetera. Guardando con
intelligenza e lungimiranza ai vantaggi oggi offerti e in questo
caso dal GSE su scala nazionale, credo che la Regione possa
risalire da quel fanalino di coda in cui si trova collocata,
nonostante le potenzialità solari di cui essa dispone, e profittare
dei vantaggi economici che ho finora ricordato. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK