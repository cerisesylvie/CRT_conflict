Consiglio Regionale della Valle d'Aosta - Oggetto del Consiglio n. 1348 del 8 giugno 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1348 del 8 giugno 2005 - Resoconto
OGGETTO N. 1348/XII - Andamento finanziario della Casa da gioco
di Saint-Vincent. (Interrogazione)
Interrogazione
Letti, negli ultimi tempi, dati economici allarmanti
sull'andamento del Casinò de la Vallée nei primi mesi del nuovo
anno;
Ritenuto opportuno avere dati ufficiali sugli ingressi e
sugli incassi della Casa da gioco di Saint-Vincent e conoscere, a
tale proposito, le valutazioni del governo regionale;
il sottoscritto Consigliere regionale
Interroga
l'Assessore competente per sapere:
1) quali sono mensilmente i dati relativi agli ingressi e
agli incassi del Casinò de la Vallée, relativamente al periodo
gennaio 2005-maggio 2005;
2) quale giudizio dà l'Amministrazione regionale in
riferimento ai dati emersi, anche confrontandoli con gli analoghi
dati degli scorsi anni.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si fa riferimento ai
dati economici che sono stati pubblicati sugli organi di stampa e
che riflettono l'andamento di ingressi e incassi della casa da
gioco; per cui, a fronte di queste informazioni, si chiede quali
sono mensilmente i dati relativi agli ingressi e agli incassi del
"Casinò de la Vallée". Ho un prospetto che metto a disposizione e
mi permetto di passare al secondo punto all'ordine del giorno,
commentando non i dati puntuali, ma il raffronto fra l'anno in
corso e l'anno precedente, mentre l'analisi mensile darebbe dei
numeri che non permettono una riflessione.
I proventi lordi di gioco del casinò nei primi 5 mesi del 2005
evidenziano un "trend" negativo preoccupante, "trend" che
caratterizza anche l'andamento delle concorrenti italiane.
Nella fattispecie il casinò nei primi 5 mesi ha avuto un calo di
6.681.211,00 euro, il che corrisponde a una diminuzione
dell'11,61%. Se guardiamo anche le altre case da gioco, scopriamo
che il Casinò di Sanremo è sceso del 16%, il Casinò di Campione è
sceso del 9,27%, il Casinò di Venezia è sceso del 16,56%, per cui
la situazione, al netto degli ingressi, di comparto a livello
italiano è scesa del 13,69%: questo vuol dire che la situazione è
molto più grave rispetto a quello che, in modo direi un po'
approssimativo, viene evidenziato anche sui giornali. C'è una crisi
di settore, mentre il taglio di alcune dichiarazioni sembrerebbe
addossare le responsabilità puntuali, che può anche darsi che ci
siano, non lo escludiamo; stiamo cercando di fare un'attività di
forte presidio, ma abbiamo una situazione difficile.
Nell'ambito delle presenze dobbiamo fare un'altra considerazione
perché dal periodo gennaio-maggio il casinò ha perso 10.924
presenze (un calo del 3,84); il Casinò di Sanremo del 5,72%, il
Casinò di Campione dell'11,02%, il Casinò di Venezia del 4,62%;
anche qui, non è che dico andiamo bene, andiamo meno peggio
rispetto agli altri, ma con questo non vuol dire che andiamo bene.
Questo per dire che a livello di sistema casinò la perdita è del
5,04%. Vedete che c'è una differenza importante fra il calo delle
presenze e il calo dei proventi, quindi, da un lato, le presenze
diminuiscono del 5%, mentre a livello di sistema gli introiti
diminuiscono del 13%. Morale: la gente non rinuncia ad andare al
casinò, ma non ha più soldi da spendere, quindi va e spende di
meno. Potremmo poi fare dei ragionamenti sui ponti, sulle
festività, ma in questi 5 mesi i dati possono cominciare ad avere
una certa valutazione.
Un'altra considerazione doverosa è quella conseguente
all'introduzione del divieto di fumare datato 9 gennaio 2005,
quindi un'inversione di tendenza dell'andamento dei proventi lordi
di gioco si è concretizzata a partire dal gennaio 2005. Si segnala
che esperienze simili all'estero hanno generato una contrazione nei
proventi lordi che si è attestata intorno al 25%. A ciò si aggiunga
il fatto che la concorrenza straniera in Svizzera, in Francia e
Slovenia non deve sottostare a tali limitazioni, che si sono
trasformate in vantaggio competitivo, generando un vero e proprio
dirottamento della clientela. A conferma di tale situazione si
evidenzia che il gruppo sloveno "HIT Casinos", al 31 maggio 2005 fa
segnare una crescita dei proventi lordi di gioco del 17% per un
totale di 11 milioni di euro in più al 2004. Sarebbe troppo
semplicistico addossare al solo divieto di fumare il crollo dei
risultati, al quale stiamo assistendo a livello di mercato
nazionale del casinò.
Per quanto riguarda il "Casinò de la Vallée", si registra un
calo significativo di denaro rischiato ai tavoli di "roulette"
francese, "roulette" americana, "chemin de fer" e "black jack", che
conferma una repentina diminuzione delle disponibilità dei
giocatori in modo trasversale. Tale diminuzione è certo frutto
della congiuntura economica che sta attraversando il paese, che
produce effetti negativi sulla spesa per divertimenti. Sono anche
diminuiti i tempi di permanenza all'interno delle sale da gioco,
pur non evidenziando l'andamento delle presenze un calo
macroscopico. L'effetto "svuotamento" che si manifesta poco dopo la
mezzanotte è percettibile a vista d'occhio in particolare nelle
serate di maggior affluenza come il venerdì e il sabato.
L'inversione di tendenza così violenta non può che essere
addebitata ai fattori di cui si è detto poc'anzi, anche se qualche
considerazione in più merita il fatto che il prodotto "servizio
casa da gioco" è forse giunto alla sua fase calante. L'offerta così
come è strutturata attualmente parrebbe non essere più attrattiva
come un tempo, forse è venuto il momento di pensare ad altre fasce
del mercato più difficili da avvicinare, in quanto per questi
potenziali consumatori la componente "gioco" ha meno peso rispetto
alla componente "intrattenimento e divertimento" (spettacoli,
benessere, utilizzi del tempo libero in generale) con gli
investimenti conseguenti da programmare.
Fa da contralto al generale calo dei proventi nei casinò una
crescita del gettito fiscale dello stato pari al 75% nei primi 4
mesi del 2005, proveniente dal comparto del cosiddetto "gioco
pubblico"; tale dato positivo, comunicato dai monopoli di Stato,
deve essere correlato in massima parte alla regolarizzazione del
comparto degli apparecchi da intrattenimento (giochi elettronici
con vincita in denaro in gestione ai bar). Il gettito di imposta
per tale comparto è stato pari a 525 milioni di euro nel 2004, a
ben 465 milioni di euro nei primi 4 mesi del 2005 contro gli 80
milioni nel 2003 per i video poker. Una concorrenza certamente
agguerrita, anche perché oggi il gioco, seppur diverso, ma sempre
più simile a quello disponibile nei casinò, si trova a pochi passi
da casa, ed è una conferma che gli Italiani non rinunciano al gioco
nei momenti di crisi, ma è nello stesso tempo una chiara
indicazione sul fatto che propendono per quello che costa di meno,
sia per la giocata in sé, che per le spese da sostenere per
soddisfare atavico bisogno di giocare.
Infine, all'orizzonte ci potrebbe essere la rete unitaria dei
giochi, cioè un'unica grande rete di proprietà dello Stato, cui
punteranno tutte le nuove concessioni formate da un canale del
gioco a distanza da negozi professionali del gioco e da punti di
vendita di prossimità, che distribuiranno giochi poco complessi,
adatti a tutti. Tutto questo per dire che gli sforzi del casinò, ma
mi pare anche degli altri casinò, sono per affrontare una svolta
epocale nell'ambito del gioco. Se avete occasione di leggere i
giornali sindacali, vedete che riportando le valutazioni dei
sindacati presenti in Valle, vengono presentati i sindacati
presenti a Venezia piuttosto che in altre località sede di casinò,
e vedrete che le osservazioni che sentiamo in Consiglio e nelle
sedi preposte si equivalgono. Credo che su questo tipo di argomento
ci debba essere la maggiore serietà possibile e serenità possibile,
per mettere in campo quelle strategie trasversali che possono
portare a una salvaguardia di ciò che rappresenta il casinò. Casinò
che rappresenta - lo ricordo - 1.000 posti di lavoro e nel bilancio
previsionale per la Regione 73 milioni di euro di proventi della
casa da gioco.
Si dà atto che dalle ore 11,43 presiede il Vicepresidente
Lanièce.
Presidente - La parola al Consigliere Curtaz.
Curtaz (Arc-VA) - Prendiamo atto dei dati che ci sono stati
rappresentati dall'Assessore, dati che sono eloquenti. Il casinò
sta vivendo una delle fasi più difficili della sua storia.
Ho sempre impressa una frase che il bravo Assessore Marguerettaz
disse in occasione di un dibattito consiliare in riferimento al
bilancio del 2002: disse che quel bilancio era il peggior bilancio
nella storia del casinò e da allora c'è stato un progressivo
peggioramento della situazione. Credo che il 2005, se il "trend" di
questi primi 5 mesi verrà confermato, avrà un bilancio preoccupante
per l'economia generale di tutto quanto ruota attorno alla casa da
gioco. Non nego che abbiano importanza quei fattori endogeni che
l'Assessore indica ogni volta, perché credo che abbiano una loro
fondatezza; però credo che, dopo 2 anni di gestione affidata
sostanzialmente alla nuova Giunta, che ha rappresentato e
rappresenta l'azionista, ci sarebbe da aspettarsi anche un po' di
autocritica, anche perché trovo deprimente - seguendo mio malgrado
questa vicenda, che non mi appassiona molto, come è noto -, che non
si intraveda neppure un barlume, un'idea convincente da applicare
per uscire da questa crisi.
Non voglio anticipare un discorso che faremo quando verrà
portato, forse già il prossimo Consiglio, il cosiddetto "piano di
sviluppo", o meglio, la terza versione del piano di sviluppo
presentata dal Consiglio di amministrazione, ma leggendo quel
documento c'è da rimanere delusi - per non dire altro - rispetto
alla consapevolezza della situazione e alle soluzioni che si
individuano per risolvere questo stato di crisi: un documento che -
come vedremo - è del tutto inadeguato, non dà soluzioni - se non
generiche -, rinviate di almeno un quinquennio e con modalità molto
discutibili. Non si intravede - temo - neanche un'autentica
consapevolezza della situazione e si ha la sensazione che rimanga
insoluto quello che è un punto essenziale: qui nessuno si chiede
mai cosa fare del casinò o meglio quale casinò vogliamo, quale deve
essere il suo ruolo economico, quale la sua dimensione, quale il
suo raggio di competenza di mercato... ma queste sono le domande
prioritarie! Si continua a inseguire un casinò che, una volta, si
diceva essere il più grande d'Europa con questi quasi 1.000
dipendenti e si continua a pensare che quel casinò andrà bene nei
prossimi secoli: temo che non sia così!
Bisognerà cominciare a ragionare su queste cose, perché quando
vedo che viene presentato un piano di sviluppo in cui non viene
fatto neanche cenno ai problemi degli organici, del costo del
lavoro come se fosse - come si diceva negli anni '70 quando erano
di moda queste cose - una "variabile indipendente", mi dico che qui
non ci siamo proprio, non sappiamo di cosa discutiamo! Avremo modo
di approfondire questo tema nel prossimo Consiglio.
Si dà atto che dalle ore 11,56 riassume la presidenza il
Presidente Perron.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK