Consiglio Regionale della Valle d'Aosta - Oggetto del Consiglio n. 920 del 5 ottobre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CACCIA E PESCA
Precedente
Successivo
Resoconto integrale del dibattito dell'aula
Oggetto del Consiglio n. 920 del 5 ottobre 1994 - Resoconto
OGGETTO N. 920/X - Disposizioni relative all'esercizio della
pesca nei corsi d'acqua della Regione. (Interpellanza)
Interpellanza - Preso visione dello studio commissionato dalla
Regione Autonoma Valle d'Aosta denominata "Carta Ittica", dal quale
risulta tra l'altro la situazione biologica dei principali corsi
d'acqua regionali;
Considerato che:
a) L'articolo 20 del calendario ittico inibisce l'esercizio
della pesca in un lungo tratto del torrente Marmore e che il corso
d'acqua in questione viene definito dalla carta ittica come
"leggermente inquinato";
b) L'esercizio della pesca è invece consentito lungo tutto il
corso del fiume Dora Baltea, nonostante numerosi tratti di questo
vengono classificati dallo studio sopracitato come "inquinati o
nettamente inquinati".
Evidenziata la palese contraddizione di quanto sopra in
relazione ad una chiara disuniformità di valutazione;
i sottoscritti Consiglieri regionali
interpellano
l'Assessore competente per conoscere se non ritenga opportuno
abrogare l'articolo 20 del calendario ittico al fine di consentire
nuovamente l'esercizio della pesca lungo tutto il corso del
torrente Marmore, o se al contrario preferisca estendere il divieto
anche in quei tratti del fiume Dora Baltea che risultano inquinati
o nettamente inquinati.
F.to: Tibaldi - Linty - Bavastro
Presidente -
La parola al Consigliere Tibaldi.
Tibaldi (LN) -
Questa interpellanza vuole porre in
risalto una contraddizione che esiste tra la carta ittica e il
calendario ittico regionale. In questa interpellanza viene preso in
considerazione solamente un corso d'acqua, che è il torrente
Marmore, perché fa parte del comprensorio ove risiedo e quindi ne
conosco meglio le caratteristiche, anche se non escludo che
esistono dei casi analoghi di altri corsi d'acqua in Valle
d'Aosta.
La carta ittica ha individuato lo
status
ecologico dei
corsi d'acqua nella regione facendo una classificazione, fornendo
un giudizio di qualità sulla salubrità delle acque, da un livello
di non inquinamento ad un livello di forte inquinamento. In
particolare, per quanto riguarda il torrente Marmore risulta che la
prima parte sia salubre, fino all'altezza del Comune di
Valtournenche; dopodiché, fino alla confluenza con la Dora Baltea,
presenta un leggero stato di inquinamento. Questo, secondo i
rilievi che sono stati fatti con una particolare procedura
scientifica, rilevando i macroinvertebrati bentonici, specie e
quantità presenti nell'acqua e nell'alveo del torrente, che hanno
dichiarato uno stato di leggero inquinamento del torrente
nell'ultima parte.
Bisogna però tener presente il calendario ittico che
all'articolo 20 inibisce l'esercizio nel medesimo torrente, e
questo appare alquanto curioso, perché mentre la pesca è permessa
in buona parte della Dora Baltea, dove l'inquinamento è più elevato
e addirittura in alcuni tratti è nettamente inquinato, nel torrente
Marmore esiste questo divieto.
L'interpellanza, se vogliamo, è provocatoria, ma d'altronde
vuole fare rilevare questa contraddizione. Noi chiediamo
all'Assessore se non ritenga opportuno, alla luce di quanto detto,
abrogare l'articolo 20 del calendario ittico che inibisce la pesca
nel torrente Marmore o se, al contrario, preferisca estendere il
divieto a tutto il tratto della Dora Baltea che risulta
inquinato.
Questo per evitare una disparità di trattamento che in questo
caso è palese o per lo meno, anche se questo non è contenuto
nell'interpellanza, se intende impegnarsi affinché nel prossimo
calendario ittico, che prevederà l'esercizio della pesca dal 1°
aprile 1995, venga tenuto in considerazione il rilievo scientifico
fatto dagli studiosi che hanno scelto la carta ittica, al fine di
permettere nuovamente l'esercizio della pesca nel torrente.
Presidente -
La parola all'Assessore
dell'agricoltura, foreste e risorse naturali, Vallet.
Vallet (UV) -
Approfondendo l'argomento cercherò
di spiegare come la contraddizione evidenziata dai consiglieri in
realtà sia solo apparente. Mi spiego: si tratta di capire e di
definire a quale tipo di inquinamento ci si riferisce nel documento
citato nella carta ittica. La carta ittica si riferisce a indici di
inquinamento biologico, facendo però riferimento a quel tipo di
inquinamento che fa sì che le acque di un tratto di torrente siano
più o meno adatte alla vita dei pesci, e non si riferisce quindi a
indici di inquinamento che possono invece avere rapporto con la
salubrità del pesce pescato o avere riferimento ad indici di
inquinamento che possono creare problemi per la salute umana.
Detto questo quindi, voglio ricordare che nel tratto di torrente
Marmore, a valle del depuratore del Comune di Valtournenche, il
calendario ittico prevede la non possibilità di pesca in relazione
al funzionamento non sempre perfetto del depuratore.
Avevamo già avuto l'occasione di dibattere di questo argomento
qualche mese fa; vi ricordo che per l'adeguamento del depuratore di
Valtournenche sono stati reperiti 6 miliardi e oltre di fondi, per
lavori di adeguamento che dovrebbero partire a breve. Spero di
avere chiarito la questione e quindi - per quanto riguarda il
prossimo calendario ittico - per la prossima stagione richiederemo
all'USL, cioè all'organo competente, un parere sull'idoneità delle
acque di questo tratto a valle del depuratore, quindi dell'idoneità
delle acque per l'esercizio della pesca e soprattutto un giudizio
sulla commestibilità del pescato.
Dal punto di vista più generale, credo che il nostro obiettivo
non sia quello di chiudere la pesca nei tratti di fiume che
presentano problemi rilevati dalla carta ittica, ma di porre in
atto quelle misure che possono servire a migliorare la qualità di
queste acque.
Presidente -
La parola al Consigliere Tibaldi.
Tibaldi (LN) -
Ringrazio l'Assessore per le
specificazioni che ha fornito.
Vorrei solamente ricordargli che il rilievo scientifico che è
stato effettuato,
"l'extended biotic index"
, fa sì un
rilievo su questi macroinvertebrati bentonici, quindi sulla
presenza di questi minuscoli animali nell'acqua, la cui presenza
però è condizionata dalla presenza di elementi chimici o fisici,
che sono comunque inquinanti.
Sono perfettamente d'accordo sul fatto che l'esercizio della
pesca nel torrente Marmore è stato vietato a causa del cattivo
funzionamento del depuratore, problema che abbiamo sollevato più
volte, e nel corso di un'interpellanza, e nel corso di interventi
su altri sistemi di depurazione in regione.
Tuttavia, è importante segnalare che non è tanto una
contraddizione apparente, ma sostanziale. L'invito che rivolgo
ulteriormente all'Assessore è quindi quello di far sì che ci sia un
medesimo trattamento per situazioni analoghe e che venga verificata
attentamente non solamente la salubrità delle acque del torrente
Marmore, ma anche di altri corsi d'acqua dove, purtroppo, si
esercita l'attività ittica e quindi la commestibilità del pescato
può essere messa fortemente in dubbio ma che ai sensi
dell'articolato del calendario ittico non sono previste
inibizioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK