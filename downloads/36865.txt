Consiglio Regionale della Valle d'Aosta - Oggetto del Consiglio n. 781 del 10 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 781 del 10 ottobre 2014 - Resoconto
OGGETTO N. 781/XIV - Approvazione di risoluzione: "Verifiche
in ordine al funzionamento di AREA VdA".
Presidente -
Scusate prima dell'illustrazione...il testo
depositato viene sostituito da un nuovo testo della risoluzione. La
parola al Consigliere Nogara per l'illustrazione.
Nogara (UVP)
- Merci Président.
Noi, come forze di opposizione, avevamo presentato una
risoluzione, una risoluzione perché? Perché è un momento, è un
periodo in cui le nostre aziende agricole valdostane versano in
gravissime crisi economiche, causate dai ritardi, addirittura dai
mancati pagamenti del verde agricolo e considerato che numerosi
agricoltori segnalano delle problematiche per i pagamenti dei
contributi con il PSR...dopo una discussione con le forze di
maggioranza e con l'Assessore Testolin, siamo addivenuti ad
soluzione per una risoluzione condivisa, che lascerei illustrare
all'Assessore.
Si dà atto che dalle ore 20,20 riassume la presidenza il
Presidente Marco Viérin.
Viérin M. (Presidente) -
Qualcuno chiede la parola? La
parola all'Assessore Testolin.
Testolin (UV) -
Grazie Presidente.
Solo per confermare quanto è stato sottolineato dal collega
Nogara, nel senso che, considerate le innumerevoli interpellanze
che ci hanno visti così discutere in merito a questa problematica
nei vari Consigli scorsi - una tematica complessa anche da un punto
di vista tecnico, che sicuramente necessita anche di chiarimenti
per poi poter dare delle informazioni corrette e puntuali al mondo
agricolo in merito a quelle che possono essere delle perplessità
lecite da parte di agricoltori che si vedono comunque in ritardo
nella liquidazione dei pagamenti -, considerata appunto la
complessità dell'argomento e vista la necessità di capire anche
quelli che sono effettivamente gli iter che portano poi alle varie
liquidazioni o che ne rallentano il percorso, siamo giunti alla
condivisione direi fattiva di una nuova risoluzione che dovrà
portarci ad identificare quelle che sono puntualmente le
problematiche che rallentano questi iter e a fissare così da qua al
20 di novembre prossimo tre incontri nella III Commissione, che ci
permettano di confrontarci sia con i vertici, nella fattispecie con
il Direttore di AREA, e anche con quelli che saranno i CAA, che
dovranno intervenire all'interno di questa discussione per
identificare quelle che sono le problematiche da risolvere. Credo
sia un passaggio fattivo di collaborazione tangibile, che debba
dare poi alla fine delle risposte. Leggo quello che è l'impegno che
viene assunto con questa risoluzione, in modo da chiarire quelli
che sono i passaggi che andremo a svolgere:
"di calendarizzare
in III Commissione consiliare, entro il 20 novembre, tre incontri
alla presenza del Direttore di AREA, con la finalità di: verificare
il funzionamento amministrativo della struttura di AREA VdA; di
attivare un confronto tecnico/operativo con i CAA; identificare e
quantificare le domande degli agricoltori oggetto di criticità; di
verificare la tipologia e le cause delle problematiche più
frequenti; di identificare alla fine del confronto un percorso che
consenta di indicare azioni concrete da intraprendere atte al
miglioramento del servizio e a verificare la funzionalità e la
sostenibilità di AREA VdA"
. Penso quindi che questo sia un
passaggio condiviso, che possa anche dare delle spiegazioni più
approfondite rispetto a quelle che sono state le domande e le
risposte magari in Consiglio, che erano su tematiche talmente
specifiche che qualche volta potevano anche risultare poco
comprensibili. Grazie.
Presidente -
La parola al collega Donzel.
Donzel (PD-SIN.VDA) -
Sì, intanto ringrazio i colleghi
che si sono fatti promotori di quest'iniziativa e ringrazio anche
l'Assessore, che in qualche modo ha recepito la necessità,
l'urgenza di fare chiarezza su un soggetto: AREA VdA, che in questi
anni veramente ci ha visti più volte chiamati a discutere in
quest'aula, più volte ci ha visti anche scontrarci duramente su
quelli che erano i risultati prodotti dal lavoro di questa
struttura. Il fatto quindi che si apra questo confronto vero, che
ci sia la possibilità appunto di indagare puntualmente quelli che
sono i problemi e forse diciamo arrivare...perché l'obiettivo primo
è non soltanto fare per l'ennesima volta l'analisi: è quello di
dire finalmente quali sono le soluzioni che mettiamo in campo,
perché di analisi in questi anni ne abbiamo fatte non poche.
Io mi affido anche alla sensibilità del Presidente della III
Commissione, guardo verso di lui...siccome il testo è stato
corretto, vi è un testo congiunto, vorrei attirare la sua
attenzione e pregarla della sensibilità che è stata dimostrata
dalla III Commissione sulla questione dei rifiuti coinvolgendo
anche PD-Sinistra VdA e Movimento Cinque Stelle, che non hanno in
quella commissione un rappresentante, ma che in una commissione di
questo tipo, che ha una funzione di controllo specifico...spero che
abbiano lo stesso trattamento di riguardo che hanno per quanto
riguarda l'analisi della questione dei rifiuti. È quindi con
davvero la speranza che per questa...ormai siamo già in autunno, ma
che per quest'inverno le nostre aziende agricole, i nostri
allevatori abbiano finalmente una risposta certa rispetto agli
enormi dubbi che in questi anni hanno attraversato la
categoria...una preoccupazione rimane, perché è inutile che ce lo
nascondiamo: in questi giorni tira aria anche di ricorsi, di azioni
giuridiche e quant'altro. Prima riusciremo a dare delle risposte
prima riusciremo anche a non mettere un meccanismo giuridico, come
dicevo prima, all'Assessore Marguerettaz, che poi persone che già
fanno fatica a mandare avanti le loro aziende ci manca anche che
mettano in mezzo le mani gli avvocati, giuristi e quant'altro, che
sono altri soldi buttati. Diamo delle risposte precise e puntuali a
questi problemi e vediamo una volta per tutte di far funzionare
questa struttura.
Presidente -
La parola al collega Chatrian.
Chatrian (ALPE) -
Sì, grazie Presidente.
Ringraziamo i colleghi che hanno voluto riportare all'attenzione
di quest'aula questo tema, tema che più volte abbiamo affrontato
cercando di portare il nostro contributo. Trova soddisfazione
indubbiamente la riscrittura della nuova risoluzione, che dà la
possibilità di entrare nel merito della questione, cercando di
trovare insieme delle soluzioni per eliminare eventualmente le
criticità e ci trova favorevoli soprattutto nell'ultima parte,
Assessore Testolin, dove c'è la volontà da parte sua, da parte del
Governo regionale, comunque di fare una valutazione attenta
rispetto non solo all'agenzia, ma alla sua sostenibilità e al suo
essere visto e considerato che la
mission
del 2007 era
comunque più ampia. Ci trova favorevoli a lavorare, a conoscere nel
merito e nei dettagli la situazione per portare il nostro
contributo, i correttivi e, visto l'approfondimento del lavoro che
faremo in commissione, - perché no? - eventualmente per trovare
anche delle soluzioni completamente alternative per dare delle
risposte, da una parte, mirate, puntuali, rapide possibilmente...e
se riuscissimo a far risparmiare all'Amministrazione pubblica
qualche soldo per dirottarli direttamente alle aziende...noi ci
saremo e porteremo assolutamente il nostro contributo in III
Commissione. Grazie.
Presidente -
La parola al collega Ferrero.
Ferrero (M5S) -
Grazie Presidente.
Ci associamo alla considerazione che ha fatto il collega Donzel.
Ci terremmo ad essere presenti in questa commissione; di
conseguenza, è un argomento che ci interessa e quindi, qualora
fosse possibile, noi ci terremmo ad esserci. Grazie.
Presidente
- La parola al collega Nogara.
Nogara (UVP)
- Merci Président.
Nell'intervento che ho fatto prima ho già sottolineato la mia
soddisfazione, ma soprattutto penso sia un fatto importante per
tutti gli agricoltori valdostani per avere più chiarezza
finalmente, speriamo di averla, in questo settore tanto millantato
in questo periodo. Volevo solo chiederle, Presidente, se può far
distribuire l'emendamento, perché penso che nessuno ce l'abbia, mi
sembra il minimo, che almeno...okay, lo stanno distribuendo adesso.
Grazie.
Presidente
- Chiedo scusa Nogara, ma gli uffici hanno
dato disposizione che avevano un'altra cosa in contemporanea e
quindi è arrivato un attimo in ritardo... Ricordo ai colleghi che è
stato distribuito più che un emendamento il nuovo testo, quindi si
prosegue la discussione su questo nuovo testo. Qualcuno chiede la
parola o passiamo direttamente alla votazione? Devo solo ancora
chiudere la discussione generale. Allora, prima di chiudere la
discussione generale, è giunta a questa Presidenza un'ulteriore
risoluzione. Affronteremo poi in futuro quest'argomento insieme ai
Capigruppo, perché il Regolamento non è proprio preciso in questo
senso, direi di distribuirla in modo che questa volta discutiamo
anche questa risoluzione, dopodiché ne parleremo anche in
Commissione Regolamento per chiarire bene quelli che sono i tempi
di presentazione delle risoluzioni. Prego gli uscieri. Dobbiamo
votare il documento, successivamente si procederà alla votazione
per l'iscrizione della risoluzione che ho testé annunciato.
Intanto, allora, votiamo questo nuovo testo della risoluzione, che
è stato distribuito. Prego i colleghi di votare. La votazione è
chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Presidente
- Colleghi, solo due minuti, intanto
approfitto e prendo questo tempo per fare una comunicazione: il 22
e il 23 ci sarà l'adunanza ordinaria del Consiglio, ma la
Conferenza dei Capigruppo ha anche deciso che venerdì 24, dalle ore
15, ci sarà la seduta straordinaria, monotematica sulle riforme del
Titolo V della parte seconda della Costituzione, di cui alla
mozione approvata all'unanimità dall'Assemblea regionale nella
seduta del 25 settembre 2014, con la relativa partecipazione dei
due Parlamentari. Riceverete chiaramente la convocazione anche di
questo Consiglio straordinario, ma era giusto anche saperlo in
anticipo, anche per gli organi di informazione, in maniera che
quella settimana il Consiglio sarà il 22, il 23 e il 24 pomeriggio
in seduta straordinaria e monotematica.
Vi è stato distribuito il testo proprio perché i tempi sono
stati quelli che sono stati, quindi si è dovuto anche dare un
titolo a questa risoluzione. Poniamo quindi in votazione
l'iscrizione di questa risoluzione. Prego il Consigliere
Segretario...
(interruzione di un Consigliere, fuori microfono)
...no, abbiamo votato prima la risoluzione o, meglio, il testo
emendato della risoluzione di AREA, dopodiché adesso dobbiamo
votare l'iscrizione dell'ultima risoluzione presentata un attimo
fa. Prego i colleghi di votare l'iscrizione della risoluzione che
riguarda l'ospedale di Aosta. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità l'iscrizione della
risoluzione.
Presidente
- Adesso quindi passiamo all'esame di questa
risoluzione, che è iscritta all'ordine del giorno al punto
35.05.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK