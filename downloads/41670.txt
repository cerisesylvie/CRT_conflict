Consiglio Regionale della Valle d'Aosta - Oggetto del Consiglio n. 804 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 804 del 10 luglio 2019 - Resoconto
OGGETTO N. 804/XV - Interpellanza: "Valutazioni e
intendimenti in merito ai nuovi collegamenti aerei con l'aeroporto
Corrado Gex e ai contenziosi tra la Regione e AVDA S.p.A.".
Distort (Presidente) -
Passiamo al punto 9.01 all'ordine
del giorno. Per l'esposizione, la parola al collega Bertin.
Bertin (RC-AC) -
Questa interpellanza è una di quelle che
si sono trascinate nel tempo, risale a diversi mesi fa, ovviamente
in questo periodo ha perso molto della sua attualità, ma comunque
quello dell'aeroporto resta certamente un argomento di attualità in
termini generali. Nella bozza del nuovo piano regionale dei
trasporti si era notato all'epoca che era previsto un collegamento
tra l'aeroporto Corrado Gex di Aosta e il Guglielmo Marconi di
Bologna. Questo nell'intento, a mio avviso, un po' fantasioso, di
collegare l'aeroporto di Aosta con quello di Bologna, per poi
dall'aeroporto, dallo scalo di Bologna collegarsi, tramite
people mover
metropolitana, quella che poi non si è fatta ad
Aosta tempo fa, con il centro città, nel quale si sarebbe dovuto
poi prendere il treno e arrivare direttamente alla stazione di
Roma. In realtà, si tratterebbe con quest'idea di un collegamento
con Roma, ma, passando tramite lo scalo di Bologna, via piuttosto
contorta, a mio avviso, pertanto si chiedeva se erano state fatte
delle valutazioni sulla sostenibilità economica di un tale percorso
per arrivare a Roma.
Oltre a questo, vi è poi un discorso più generale sulle attività
della società partecipata regionale, l'AVDA, che, nel tempo, ha
avviato diversi tentativi di collegamenti. L'ultimo che all'epoca
era risultato conosciuto era quello con l'aeroporto di Lamezia
Terme, in provincia di Catanzaro, nonché il riattivare alcuni
collegamenti già attivi in passato e che anche l'estate scorsa
erano stati ripresi con risultati bisogna dire francamente poco
incoraggianti visto che i passeggeri di questi collegamenti - mi
riferisco in particolare ad Olbia, in Sardegna - erano stati 97
quelli partiti e 32 quelli atterrati, più o meno due pullman.
Questa poi è, se vogliamo, la domanda che ha perso di maggior
attualità, perché fa riferimento ai contenziosi fra la Regione e
AVDA, che poi abbiamo appreso da diversi comunicati stampa e da
altri mezzi sono in via di definizione e, da questo punto di vista,
hanno perso un po' di attualità. Sostanzialmente queste sono le
domande.
Presidente -
Per la risposta, la parola all'Assessore
Bertschy.
Bertschy (AV) -
Credo che il tema dell'aeroporto non
perda mai di attualità. Forse le domande, ma il tema dell'aeroporto
è sempre ben presente in aula.
Rispetto alla domanda n. 1, collega Bertin: "
se siano state
effettuate delle analisi in merito alla sostenibilità economica del
collegamento aereo Aosta/Bologna e quali siano state le
risultanze
", come abbiamo avuto modo di dire nella
presentazione del piano regionale dei trasporti, ad oggi quelle
indicazioni non hanno una valutazione di sostenibilità economica,
perché questa avverrà una volta elaborata la bozza definitiva,
nella fase 3 si passerà alla valutazione economica di tutta
l'operatività che verrà messa in campo, quella è un'ipotesi da
verificare, bisogna valutare se è un'ipotesi percorribile. In
quell'ipotesi si immagina di ridurre, da un lato, i tempi di
percorrenza, ma soprattutto di mettere in condizione, attraverso il
volo aereo, di raggiungere una stazione che poi garantisce una
serie di disponibilità e di mobilità. L'ipotesi che è in
discussione alcuni l'hanno ritenuta positiva, altri meno.
Sull'aeroporto ci sono anche altre analisi che si stanno facendo
per provare a verificare come dare una migliore operatività al volo
commerciale, ad oggi quindi la risposta è che non ci sono ancora
valutazioni di quel tipo.
Rispetto al punto n. 2: "
se, nonostante la notevole riduzione
di passeggeri prevista dal nuovo masterplan, si conferma la volontà
di portare a termine l'aerostazione, il terminal dell'aeroporto
come previsto dal progetto
", come detto in occasione di una
precedente interpellanza in aula, siamo in una fase di definizione
di programmi, il primo è il masterplan, ma anche di progettazione.
Io credo che da qui alla fine dell'autunno avremo in via definitiva
tutti gli elementi necessari per compiere le ulteriori e ultime
analisi e per verificare come procedere rispetto alla
programmazione lanciata dalla delibera del 26 febbraio del 2016. Il
masterplan dice che, sì, verrà ridotto il numero di passeggeri, ma
continua a dare una valutazione positiva rispetto agli scenari
precedentemente descritti, anche se evidentemente anche per
l'aerostazione bisognerà iniziare a immaginare possibili usi anche
per ulteriori servizi che potranno essere necessari e utili allo
sviluppo dell'aeroporto. Ribadisco che da qui a fine anno avremo
completato le analisi del masterplan, avremo avviato anche le
richieste di autorizzazione all'ENAC e speriamo di avere questa
risposta, di modo che tutte le informazioni saranno sul tavolo dei
decisori politici e del Consiglio regionale.
Sul punto n. 3: "
quali siano le valutazioni e gli
intendimenti del Governo regionale in merito ai sopracitati
collegamenti aerei e riguardo ai contenziosi riportati in
premessa
", come diceva lei, rispetto ai contenziosi, il 29
aprile è stato poi approvato, attraverso la delibera, l'accordo
transattivo fra l'aeroporto e la società regionale Airport S.p.a.,
un accordo che chiude quella fase di contenzioso, con l'auspicio
che metta in condizione la società di lavorare finalmente con
obiettivi comuni tra i due soci per sviluppare una migliore
strategia di utilizzo dell'infrastruttura. Rispetto ai voli
commerciali, non ci sono evidentemente finanziamenti regionali
dedicati a questi voli, sono programmati su iniziativa di AVDA. Tra
l'altro, com'è stato fatto rilevare puntualmente dai mezzi di
informazione, c'è anche stato il primo incidente in occasione del
primo volo, ma l'operatività è stata poi garantita nel secondo
sabato, devo dire anche con soddisfazione da parte degli utenti.
Chiaramente non stiamo parlando di grandi numeri, da parte dei
dirigenti della società ci sono progetti che sono stati anticipati
e che devono dare una concretezza al lavoro che ci è stato
presentato. Aspettiamo di capire come questi progetti diventeranno
concreti, con precisi accordi che diano effettivamente un valore
ben diverso e anche più sostanzioso degli attuali numeri che lei
presenta, sicuramente da parte di tutti noi c'è la volontà di dare
ben altra operatività. Ricordiamoci sempre comunque che nella
gestione dell'aeroporto c'è l'attività di protezione civile e tutto
il resto, quindi, quando si parla di investimenti e di
corrispettivi, all'interno della gestione dei tanti servizi ci sono
anche questi, è giusto tenerli in considerazione.
Presidente -
Per la replica, la parola al collega
Bertin.
Bertin (RC-AC) -
Certamente, al di là dell'aspetto della
valutazione economica del collegamento Aosta/Bologna/Roma, in
generale la sostenibilità economica deve essere messa al primo
punto rispetto al
dossier
aeroporto, poiché in questi ormai
lunghi anni, dal 2004 ad oggi, da quando si è fatta la scelta di
trasformare l'aeroporto di Aosta in un grande aeroporto
commerciale, al contribuente valdostano questa scelta è costata
molto, pertanto questo bagno di sangue deve essere in qualche modo
interrotto. È importante che, entro fine anno, avremo a
disposizione tutti gli elementi per poter finalmente fare una
scelta in merito al futuro di questo aeroporto, andando un po'
nella direzione di quella risoluzione approvata diversi anni fa,
che da una parte prevedeva la revisione del
masterplan
e
contemporaneamente una vocazione maggiormente turistica e sportiva
dell'aeroporto. È una scelta da fare e da fare in fretta. Il fatto
che, entro la fine dell'anno, avremo finalmente a disposizione
tutti gli elementi per poter decidere del futuro di questa
struttura certamente è un elemento importante, tenuto conto anche,
come dicevo in precedenza, dei soldi che è costata questa
struttura, soprattutto relativamente alla sua gestione e dai
ritorni, in termini di utilizzo di passeggeri, praticamente vicini
allo zero.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK