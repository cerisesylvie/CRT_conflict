Consiglio Regionale della Valle d'Aosta - Oggetto del Consiglio n. 3384 del 19 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3384 del 19 marzo 2008 - Resoconto
OGGETTO N. 3384/XII - Interrogazione: "Eventuale attivazione
del registro dei tumori previsto dal Piano salute e benessere
sociale 2006/2008".
Interrogazione
Preso atto della pubblicazione dell'Atlante della mortalità
in Valle d'Aosta in cui sono confrontati i dati relativi al 1980 e
al 2003;
Appreso che nel periodo sopraindicato, se esaminiamo gli
indicatori di mortalità prematura (tasso di anni di vita persi),
constatiamo che "sia negli uomini sia nelle donne, i tumori maligni
rappresentano la principale causa di morte";
Visto il Piano della Salute e del benessere sociale 2006/2008
in cui vengono indicate tutta una serie di azioni di prevenzione
(vedi i vari tipi di screening) e anche di raccolta dati (vedi
registro per tumori);
Ritenuto che sul fenomeno della forte incidenza del tumore
tra le cause di morte sia importante effettuare delle verifiche,
anche confrontandoli con i dati di altre regioni;
la sottoscritta Consigliera regionale
Interroga
l'Assessore competente per sapere:
1) se è già stato attivato il registro dei tumori previsto
nel Piano salute e benessere, con quali procedure, con quali
risorse e con quali finalità;
2) quali sono i dati che si pensa si possano trarre da una
analisi comparata dei dati del registro dei tumori della Valle e
delle altre regioni;
3) se la presenza di un registro dei tumori consente di
conoscere meglio il problema dei tumori e quali indicazioni, ad
avviso dell'Osservatorio epidemiologico della Regione, possono
essere tratte dai dati forniti da tale registro.
F.to: Squarzino Secondina
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- L'attivazione del registro regionale per i
tumori è una delle priorità ed era stata indicata nel nostro Piano
per la salute e il benessere. Premetto che quanto è detto nelle
premesse dell'interpellanza non è proprio corretto, perché non
riguarderà solo i decessi, ma proprio i periodi di latenza, le
terapie e le cure fatte: vogliamo fare un registro moderno che
parta dai precedenti per essere ampliato. È previsto nel piano, il
cronoprogramma lo prevede per il 2008, ha molta importanza per noi
nel senso che l'atlante di mortalità che è citato nelle premesse è
stato quello che ha poi indicato e dato avvio a dei processi
indirizzati ad alcune terapie, soprattutto ha dato avvio a tutti
quei progetti di "screening" che stanno decollando. L'altro giorno
il dr. Crotta con la Gastroenterologia ha presentato i primi dati
annuali del primo "screening" regionale sui tumori del colon,
indicando l'alta adesione della popolazione e anche i risultati
ottenuti con una collaborazione anche del volontariato, così come
abbiamo continuato lo "screening" dei tumori femminili, fra i più
avanzati nelle regioni italiane, così come pensiamo di attivare
altri "screening" come quelli dei tumori della pelle in categorie a
rischio.
L'USL ha proceduto a dare un incarico per la procedura di
istituzione del nostro registro al prof. Zanetti, direttore del
registro tumori del Piemonte - incarico conferito con deliberazione
dell'USL all'inizio dell'anno -, che già coordina il registro in
particolare per lo screening del colon e che ha presentato uno
studio di fattibilità, studio che prevede in un primo tempo la
formazione di operatori. Sono stati scelti come operatori il dr.
Buongiorno e la dott.ssa Covarino, la quale ha già collaborato alla
realizzazione del registro tumori dell'Umbria, perché in questa
deliberazione si indica come il Dipartimento di prevenzione sia
quello che deve aggiornare e formulare il registro. È già partito
uno studio di fattibilità; come lei sa il registro deve essere
approvato con una normativa di legge e vogliamo farlo entro il
2008, rispettando il cronoprogramma. Ci sono delle difficoltà su
alcune incompatibilità informatiche fra i vari sistemi di
comunicazione dei dati e soprattutto con una nuova regolamentazione
sulla privacy.
Il registro tumori valdostano, che è partito nella sua
costituzione e che verrà formulato e realizzato con legge, sarà un
registro moderno o più evoluto del registro tumori del Piemonte a
cui aderivamo, perché oltre ai dati di mortalità avrà dei dati
sull'esposizione ai rischi e un capitolo che riguarderà dei
progetti particolari, fra cui quello del mesetolioma, dell'asbesto
e dell'amianto. Questo registro determinerà delle priorità nelle
nostre azioni e perfezionerà gli interventi.
Président
- La parole à la Conseillère Squarzino
Secondina.
Squarzino (Arc-VA)
- Vede, Assessore, nelle cose che lei
mi ha detto ci sono almeno due informazioni che non sono esatte.
Prima informazione: lei ha detto di attivare il registro dei tumori
nel 2008; se lei prende il cronoprogramma del Piano sociosanitario,
si mette
"attivare il registro dei tumori nel primo semestre del
2006"
...
Fosson
(fuori microfono) ... attivare la procedura...
Squarzino (Arc-VA)
- ... attivare la procedura, nel 2006
si attiva la procedura, nel 2008 non c'è ancora niente, lei mi dice
poi...
Fosson
(fuori microfono) ... il Piano sociosanitario è
stato approvato a luglio 2006...
Squarzino (Arc-VA)
- ... posso riprendere, Presidente?
Grazie! Voglio riprendere quello che stavo dicendo prima e sul
quale l'Assessore è intervenuto interrompendomi...
Il Piano sociosanitario prevedeva l'attivazione del registro
tumori nel primo semestre 2006, così è scritto sul piano che è
stato approvato. Qui il cronoprogramma c'è e non me lo sto
inventando io, e questa è legge! L'attivazione di un registro
tumori... non credo che bisogna aspettare 2 anni perché questo
cominci ad attivarsi; uno studio di fattibilità è stato deciso da
un bel po', ma dopo lo studio di fattibilità che è stato deciso, la
traduzione dallo studio di fattibilità a un registro tumori, questo
non è passato ancora, tant'è vero che lei dice: "ci vuole una legge
perché si attivi un registro tumori". Allora, quando, dove, in
quale contesto ci sarà questa legge? Finché non ci sarà questa
legge, questo non sarà attivato.
Con tutte le leggi che stanno arrivando in Consiglio in questo
momento, con tutti gli inserimenti nelle varie "omnibus" che sono
state fatte, se ci fosse ancora la volontà politica di attivare
questo registro tumori, si sarebbe già provveduto! Possibile che
non ci sia stato in questi anni un momento in cui inserire questa
norma, che consentirebbe l'attivazione del registro tumori? Perché
se è così importante, come lei dice, più importante di quello che
ho individuato nella semplicità del testo dell'interrogazione... un
registro tumori non solo perché dà indicazioni sugli esiti, ma
anche sulle cause e analizza le diverse tipologie... se è così
importante... perché non lo si attiva? Uno comincia a pensare che
non ci si voglia confrontare con questi dati.
C'è un dato che ho riportato, ma che è nell'atlante della
mortalità della Regione, che è stato pubblicato a marzo 2005, in
cui si dice chiaramente che purtroppo, analizzando il periodo
1980-2003, sia negli uomini sia nelle donne si constata che i
tumori maligni rappresentano la principale causa di morte. Mi rendo
conto che è una cosa buona e plaudo a tutte le iniziative di
"screening" che vengono fatte...
(interruzione del Consigliere Vicquéry, fuori
microfono)
... vedo che c'è una "claque" a mio favore da parte del
Capogruppo dell'Union in Consiglio regionale, quindi prendo atto
che c'è un'adesione positiva a quello che sto dicendo, che fa da
contraltare a quanto diceva prima l'Assessore, ma questo non mi
preoccupa perché lui sta scherzando, come sempre, e io posso
scherzare con lui.
Dicevo... credo che la Regione possa essere fiera di queste
campagne di "screening" che vengono fatte, ma proprio perché sono
così importanti, varrebbe la pena di attivare in fretta, non
aspettare anni e aspettare una legge che poi... quando si farà?
Pensavo che lei, a conclusione della sua legislatura,
presentasse...
(interruzione dell'Assessore Fosson, fuori microfono)
... signor Assessore, lei mi dice che il registro sta
funzionando... io sono contenta di questo dialogo fuori microfono,
mi rallegra...
Presidente
- ... la prego di concludere, so che l'hanno
interrotta un sacco di volte, ma compatibilmente concluda...
Squarzino (Arc-VA)
- ... concludo... qui ci si racconta
delle storie, perché o il registro tumori è importante, è messo in
programma e va formalizzato con una legge, allora è importante
arrivare a questa legge in fretta, oppure esiste già e non c'è
bisogno di far niente! Si metta d'accordo con sé stesso, Assessore.
Spero che entro la fine della legislatura presenti un emendamento a
una delle tante leggi che la Giunta porta in Consiglio, in cui si
attivi il registro tumori, altrimenti la volontà politica di
attuare questa parte del Piano sociosanitario è vanificata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK