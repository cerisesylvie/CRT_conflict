Consiglio Regionale della Valle d'Aosta - Oggetto del Consiglio n. 957 del 17 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
TRASPORTI E VIABILITÀ
Impianti a fune
TURISMO E INDUSTRIA ALBERGHIERA
Contributi, incentivi
Precedente
Successivo
Resoconto integrale del dibattito dell'aula
Oggetto del Consiglio n. 957 del 17 novembre 1999 - Resoconto
OGGETTO N. 957/XI Intendimenti per il miglioramento
dell'offerta turistica invernale in connessione con gli aumenti
degli abbonamenti degli impianti di risalita.
(Interpellanza)
Interpellanza Considerato che le prospettive riguardanti il
turismo invernale sciistico potrebbero presentare possibili cali di
presenza, sia per la prolungata chiusura del Traforo del Monte
Bianco, sia in funzione dell’offerta di servizi
quantitativamente superiori da parte delle altre stazioni
sciistiche, principalmente di Piemonte, Lombardia e Trentino Alto
Adige;
Venuto a sapere che dalla prossima stagione invernale diverse
stazioni sciistiche della nostra regione presenteranno rincari sui
prezzi degli abbonamenti giornalieri degli impianti di
risalita;
Preso atto che, a causa della legge del mercato e della
convenienza economica, probabilmente non si presenteranno aumenti
di flussi turistici a causa degli aumenti sopra citati;
Preoccupato dalle prospettive di calo turistico in funzione
delle prossime Olimpiadi del 2006, che si svolgeranno a Torino e
nelle stazioni sciistiche del Piemonte che, per questo motivo,
oltre a potenziare i propri servizi attueranno una campagna
promozionale di alto livello;
i sottoscritti Consiglieri regionali
Interpellano
la Giunta regionale per conoscere:
1) se è a conoscenza degli aumenti tariffari citati in
premessa;
2) in caso di risposta affermativa, alla luce di quanto
evidenziato in premessa, le motivazioni di tali aumenti
tariffari;
3) quali sono gli interventi che
l’Amministrazione regionale intende porre in essere
per far fronte all’eventuale e al possibile minor
afflusso di turisti, conseguente a detti aumenti, controbilanciando
tali aumenti dei prezzi attraverso eventuali miglioramenti
dell’offerta turistica.
F.to: Lanièce - Comé - Marguerettaz - Collé - Viérin M.
Président
La parole au Conseiller Lanièce.
Lanièce (Aut)
Stiamo vivendo in questo periodo un momento
particolare per l'economia turistica della Valle d'Aosta sia per la
prolungata chiusura del Traforo del Monte Bianco sia per l'aumento
del costo della vita e della sempre più agguerrita concorrenza
esterna.
Se il nostro concorrente diretto era prima rappresentato dal
Trentino Alto Adige, ora anche Lombardia e Piemonte stanno
migliorando l'offerta dei servizi agli sciatori, soprattutto questi
ultimi, in funzione delle Olimpiadi invernali del 2006,
rappresentano, per vicinanza e similitudine dell'offerta, la
concorrenza turistica più diretta.
È evidente che in questa situazione la nostra Regione dovrebbe
cercare di stimolare l'arrivo e la permanenza degli appassionati
degli sport invernali inserendosi nel mercato con offerte e prezzi
competitivi. Invece cosa succede? Di colpo, inspiegabilmente, dalla
prossima stagione invernale diverse stazioni sciistiche della Valle
d'Aosta presenteranno rincari, seppur minimi, sui prezzi degli
abbonamenti giornalieri degli impianti di risalita. La Sisky ha
alzato i prezzi di pochissimo, circa 3.000 lire, e credo che in
questo momento sia più fastidioso che economicamente
vantaggioso.
Lo scopo di quest'interpellanza è quello di capire che tipo di
politica turistica si intende seguire anche da parte di quelle
strutture, come la Sisky
,
che hanno un ruolo comunque
importante visto e considerato la particolare situazione che sta
vivendo la Valle d'Aosta.
Potrei capire meglio, anche se comunque non condividerei, un
aumento di 10.000 lire, che esplicita una chiara volontà o
necessità di maggiori introiti o una logica conseguenza a fronte
d'interventi per il miglioramento dei servizi offerti alla
clientela, ma le sole 3.000 lire mi sembrano assoggettabili più che
a una reale necessità, a un capriccio, a una poco oculata
comprensione del modo di fare turismo, dove essere competitivi non
vuol dire aumentare i prezzi, ma invece dare un'offerta turistica
migliore e più diversificata.
Francamente mi aspettavo un calo dei prezzi, vista la situazione
attuale.
Per capire quali siano le scelte dell'Amministrazione regionale
in questo campo chiedo quindi alla Giunta se è a conoscenza delle
motivazioni che hanno indotto la Sisky ad effettuare questi aumenti
tariffari e se questi aumenti siano stati concordati con la stessa
Giunta regionale.
Mi sembra ovvio comunque che questi aumenti debbano per forza
avere come conseguenza un miglioramento dell'offerta turistica
sciistica. Mi auguro e chiedo quindi conferma alla Giunta
regionale, e quindi all'Assessore competente, se si sia attivato in
questo senso così da far fronte all'eventuale possibile minor
afflusso di turisti e sciatori perché nella nostra Valle, che
attualmente sta già perdendo miliardi a causa della chiusura del
Traforo del Monte Bianco, con tutta probabilità questi aumenti non
favoriranno certamente una crescita del flusso turistico, ma
possibili rischi di defezione da parte degli sciatori e dei turisti
che normalmente sceglierebbero la nostra Regione.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Scinderò la risposta a quest'interpellanza in
due parti.
La prima legata alle motivazioni di quest'aumento che preciso
subito non è stato assolutamente concordato con il Governo
regionale, in particolare l'Assessore al turismo non è stato
assolutamente interpellato sull'argomento. Fatta questa
precisazione, sulle motivazioni non potrò che illustrare
all'interpellante le motivazioni che mi sono state fornite da parte
del Presidente dell'Associazione valdostana impianti a fune.
Sulla seconda parte dell'interpellanza invece potrò rispondere
in modo più puntuale riferendo sugli interventi che
l'Amministrazione regionale intende porre in essere per far fronte
alla situazione di difficoltà che è sotto gli occhi di tutti.
Quindi, precisato che le motivazioni sono state fornite
dall'Associazione valdostana impianti a fune, non concordate con la
Giunta regionale, informo gli interpellanti che gli aumenti
tariffari sul prezzo dello skipass per la stagione 1999-2000
trovano la loro giustificazione tenendo conto che nella stagione
precedente non erano stati praticati sostanziali aumenti rispetto
alla stagione 1997-1998. A questo occorre aggiungere che tale
decisione si è resa necessaria in relazione ai costanti aumenti dei
costi di gestione, personale, energia, imposte che rendono sempre
più critico l'equilibrio economico delle società di gestione.
Occorre peraltro precisare che gli attuali livelli tariffari si
possono ritenere assolutamente concorrenziali rispetto alle
principali località sciistiche alpine tanto italiane quanto estere.
Atteso pertanto che i prezzi praticati non si possono considerare
fuori mercato in quanto allineati, se non addirittura inferiori a
quelli proposti dalle stazioni concorrenti, è necessario precisare
che l'Amministrazione regionale - e con questo introduco la seconda
parte della risposta - è comunque fortemente impegnata nel
miglioramento qualitativo dell'infrastruttura sciistica assicurando
annualmente finanziamenti di notevole entità sia sotto forma di
contributi in conto capitale che di mutui a tasso agevolato a
favore dei soggetti investitori.
Entro più nel dettaglio sulle iniziative. Nel solo 1999 sono
stati concessi contributi per oltre 30 miliardi e mutui per oltre
10 miliardi per investimenti superiori a 45 miliardi nel settore
dell'impiantistica funiviaria. Come l'interpellante sa,
l'intervento dell'Amministrazione regionale può avvenire parte in
contributo a fondo perso, parte in mutuo, la percentuale è legata
alla partecipazione pubblica azionaria all'interno degli impianti
di risalita e il totale comunque non può superare il 90 percento.
Questo è per spiegare perché, a fronte di 40 miliardi d'intervento
pubblico, gli investimenti siano superiori ai 45 miliardi.
A questi sono aggiunti contributi per circa 5 miliardi relativi
all'ampliamento e al miglioramento dei sistemi d'innevamento
programmato che è una delle politiche che perseguiamo con maggiore
attenzione. L'innevamento artificiale è determinante per far sì che
la stagione invernale possa iniziare al momento opportuno e non si
creino quei disagi che hanno delle ricadute negative molto più
ampie che non solo quelle del mancato incasso.
Anche la recente attuazione della legge regionale istitutiva
della figura professionale dei direttori di pista e dei
pisteurs-secouristes concorrerà ad ulteriormente qualificare
l'offerta turistica regionale assicurando alla clientela una
maggiore professionalità del servizio.
Un aspetto positivo è la nuova promozione legata allo skipass
unico regionale che offre incluso nel prezzo dello skipass
stagionale plurigiornaliero di almeno 5 giorni consecutivi - e
questo potrebbe per certi versi giustificare parzialmente un
aumento - il libero accesso alle piscine di Pré-Saint-Didier,
Aosta, Saint-Vincent e Verrès, agli stadi del ghiaccio di Aosta e
Courmayeur, ai castelli di Gressoney-Saint-Jean, Issogne, Verrès,
Fénis nonché ai siti espositivi di Aosta. Questo rappresenta anche
un elemento di novità destinato ad accrescere l'appetibilità e la
concorrenzialità del prodotto sciistico della nostra Regione.
Président
La parole au Conseiller Lanièce.
Lanièce (Aut)
Anch'io scinderò la mia risposta in due
parti.
Da una parte prendo atto della volontà dell'Amministrazione
regionale di seguire con attenzione il problema dello sci,
agevolando attraverso interventi finanziari le varie società che si
occupano di gestire gli impianti sciistici, dall'altra dichiaro che
non possiamo essere contenti del fatto che la Sisky abbia deciso di
fare questi aumenti senza concordarli con l'Amministrazione
regionale.
Mi sembra questo un fatto da sottolineare, mi sembra questo un
modo di procedere da parte della Sisky non corretto anche perché
sappiamo tutti che nella Sisky la finanziaria regionale ha una
quota pari al 45,9 percento; quindi c'è una grossa partecipazione
regionale in quell'associazione e pertanto ci sorprende che questi
aumenti non siano stati assolutamente concordati con la Regione
tanto più che poi nella risposta fornita dalla Sisky si dice che
questi aumenti sono stati fatti perché l'anno scorso non si è
aumentato nulla, perché ci sono stati aumenti dei costi di gestione
e soprattutto perché la Regione sta portando avanti delle
iniziative. Ma allora se la Regione assume delle iniziative in
questo campo, è giocoforza che se ci sono da fare degli aumenti,
questi si debbano concordare con chi permette a questa società di
meglio operare.
Questo è un aspetto che va sottolineato ed invito l'Assessore a
far presente ai responsabili della Sisky che non è un modo di
procedere corretto quello di non concordare con l'Assessore
competente eventuali aumenti, soprattutto in un momento difficile
per la nostra Regione come è questo.
Ricordavo prima il problema della chiusura del traforo, il
problema del costo della vita aumentato a livello nazionale,
l'aumento dell'inflazione e soprattutto la concorrenza più forte di
una Regione come il Piemonte in vista delle Olimpiadi del 2006.
Teniamo conto che fino a poco tempo fa il Piemonte non era il
nostro concorrente principale, invece con le Olimpiadi del 2006
diventerà il nostro concorrente più agguerrito anche perché vicino
a noi, quindi dovremo confrontarci con questa Regione. Quindi
questi aumenti, seppur minimi, dimostrano da parte di chi li ha
messi in essere una poco oculata comprensione del modo di fare
turismo. Questo dobbiamo sottolinearlo anche perché è inspiegabile
il fatto che ci sia stato quest'aumento, non concordato addirittura
con l'Amministrazione regionale.
Invitiamo l'Assessore a fare presente questo fatto ai
responsabili in modo che non si verifichi più questa situazione che
ha dell'incredibile perché, come dicevo, la Sisky ha una quota di
partecipazione regionale del 45 percento e perché, come ha
evidenziato nella sua risposta, è grazie all'intervento regionale
che si possono fare dei grossi interventi, quindi è inspiegabile il
fatto che abbia deciso di porre in essere questi aumenti senza
concordarli con l'Amministrazione regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK