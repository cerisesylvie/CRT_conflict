Consiglio Regionale della Valle d'Aosta - Oggetto del Consiglio n. 3785 del 7 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3785 del 7 ottobre 1992 - Resoconto
OGGETTO N. 3785/IX Costituzione di una nuova società che
aspira alla futura gestione della Casa da Gioco di Saint-Vincent.
(Interpellanza)
Presidente Do lettura della interpellanza presentata dai
Consiglieri Bondaz, Trione, Lanièce, Beneforti, Chiofalo, Ricco e
Limonet:
Interpellanza Venuti a conoscenza della costituzione
nell'agosto 1992 di tale Società VALMON che avrebbe presentato
domande per la gestione della Casa da gioco di
Saint-Vincent;
i sottoscritti Consiglieri regionali del gruppo della Democrazia
Cristiana
interpellano
la Giunta regionale per conoscere:
1) se tale notizia corrisponde a verità;
2) in caso affermativo, quali sono i suoi intendimenti in
relazione a tale domanda.
Presidente
Ha chiesto di illustrare l'interpellanza il
Consigliere Bondaz, ne ha facoltà.
Bondaz (DC)
In data 24 settembre il gruppo DC ha
presentato l'interpellanza, che è sotto i vostri occhi.
Interpellanza estremamente semplice, nella quale si dice che
eravamo venuti a conoscenza che nel mese di agosto era stata
costituita una società, tal società Valmon, con uno statuto sociale
che prevedeva varie cose, fra le altre anche quella di gestire la
casa da gioco; che nei primi di settembre questa società, dopo aver
effettuato tutte le sue valutazioni e le necessità di ordine
burocratico-giuridico, quindi l'accettazione e la ratifica da parte
del tribunale dell'esistenza della società, aveva inviato una
lettera a varie persone, fra cui il Presidente della Giunta e il
Presidente del Consiglio, l'Assessore alle finanze e il Presidente
della IV commissione, per chiedere di poter partecipare, o
quantomeno se i tempi fossero stati sufficienti, poter cominciare
ad avere un rapporto, tenuto conto che la Regione aveva congelato
al mese di luglio con una proroga fino alla fine di dicembre la
trattativa con la società Sitav.
Abbiamo presentato questa interpellanza, perché siamo rimasti un
po' stupiti che da parte di questi signori che hanno ricevuto
questa lettera non è stata fatta nessuna comunicazione al riguardo
nè al Consiglio nè alla commissione competente. Credo che non ci
sarebbe stato niente di strano se quanto meno il Presidente del
Consiglio (posso ancora capire il Presidente della Giunta al quale
motivi di riservatezza potrebbero imporre di evitare di dare
comunicazioni del genere) avesse dato comunicazione di questa
richiesta che era stata avanzata, richiesta che oltretutto era
stata fatta in pendenza di una trattativa che almeno dovrebbe
essere in corso ma sulla quale non sappiamo nulla. Per cui abbiamo
chiesto se questa notizia risultava essere vera e, in caso
affermativo, di avere delle informazioni sul comportamento che
intende avere la Giunta in ordine a questa domanda, nel senso che
può essere scartata, può essere anche accettata; in merito sentirò
il Presidente della Giunta cosa mi risponde.
E' una interpellanza molto semplice, ma che ha avuto origine da
notizie che avevamo saputo, rispetto alle quali ci aveva lasciato
perplessi il fatto che nè il Presidente della Giunta nè il
Presidente del Consiglio avevano ritenuto di informare il Consiglio
dell'esistenza di questa lettera inviata da una società, che
chiedeva di partecipare ad una eventuale trattativa per il rinnovo
della gestione della Casa da Gioco.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
L'interpellanza è estremamente sintetica,
e altrettanto sintetiche saranno le mie risposte.
La prima richiesta è se corrisponde al vero la presentazione di
una domanda per la gestione della Casa da Gioco da parte della
società Valmon. Sì, risponde al vero, e l'avevo già detto nel
passato Consiglio. Devo solo fare una correzione anche per mettere
a posto le date, almeno una data che il Consigliere Bondaz ha
indicato; la costituzione della società non risale al mese di
agosto ma al giorno 3 di settembre. E' pervenuta alla Presidenza
della Giunta in data 14 settembre una lettera datata 3 settembre;
questa proposta era indirizzata oltre che a me, al Presidente del
Consiglio regionale, all'Assessore al Turismo, all'Assessore alle
Finanze, al Presidente della Commissione per lo Sviluppo economico.
Ho provveduto a trasmettere in data 15 questa documentazione,
quindi queste sono le date corrispondenti alle documentazioni di
cui siamo in possesso.
Quindi, alla prima domanda la risposta è sì, con queste
caratteristiche e con queste date.
Mi pare che la seconda domanda abbia un sottofondo di questo
tipo: se questa domanda interferisce sulle trattative che stiamo
portando avanti a seguito delle decisioni assunte da questo
Consiglio il 16 luglio. Non interferisce, questo è il tipo di
risposta che credo risponda pienamente al tipo di domanda. Non è
una presa di posizione mia personale, è del governo regionale ed è
della maggioranza regionale, quella di rispettare pienamente quanto
il Consiglio regionale ha stabilito nella data del 16 luglio.
Quindi la proroga della scadenza per il rinnovo della convenzione
alla Casa da Gioco ha indicato delle modalità, ha stabilito dei
tempi; quei tempi e quelle modalità intendiamo rispettarle.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Signor Presidente, la ringrazio delle
risposte. E' vero che già nella scorsa seduta ci aveva dato
conferma della veridicità di questa lettera; devo solo aggiungere
che non era assolutamente convinzione nostra che questa domanda
avrebbe potuto interferire nelle trattative con la Sitav, perché
sarebbe stata una azione quanto meno velleitaria da parte del
Governo regionale se avesse inserito questa società nella ipotesi
di trattative successive.
Tutto questo avrebbe determinato una certa gravità di
comportamento da parte della Giunta. Non era quello il punto,
perché se fosse stato quello, probabilmente la nostra interpellanza
avrebbe avuto un tono diverso; come lei ha messo in risalto, è
semplice, perché semplici dovevano essere le risposte.
La nostra domanda non era, come dicevo, fatta nei confronti di
una ipotesi di interferimento nei confronti della trattativa in
corso, ma era per sapere quali sarebbero stati o sono gli
intendimenti dell'Amministrazione regionale nei confronti di questa
domanda, perché è questa l'interpretazione letterale della
interpellanza che abbiamo fatto, non di sapere se interferisce o
non interferisce, perché se interferisce, ripeto, non sarebbe stato
sicuramente detto in questa sede, e comunque non credo che ciò
possa fare la Giunta regionale.
L'interpellanza era per sapere se questa domanda poteva avere un
seguito nei confronti di eventuali ipotesi di negatività di
trattativa, per cui la Giunta non poteva ritenersi validamente
protetta da parte della Sitav in base a quelle che sono le
decisioni assunte da questo Consiglio, di conseguenza questa
società avrebbe potuto (in via ipotetica, bene inteso) avere delle
possibilità future di essere interpellata nel caso che. Questo era
il senso della nostra interpellanza.
Pertanto, mentre la ringrazio per quanto ha detto, non mi
ritengo soddisfatto della risposta, perché non era quello il senso
della interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK