Consiglio Regionale della Valle d'Aosta - Oggetto del Consiglio n. 2572 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
RICERCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2572 del 8 giugno 2023 - Resoconto
OGGETTO N. 2572/XVI - Interpellanza: "Intendimenti in merito
alla creazione di un centro unificato di ricerca scientifica
previsto nel DEFR 2021-2023".
Bertin (Presidente) -
Punto n. 42. Illustra
l'interpellanza il consigliere Sammaritani.
Sammaritani (LEGA VDA) -
Parliamo di un punto che fa
riferimento al DEFR, Documento di Economia e Finanza del 2021-2023
che fu approvato il 9 aprile del 2021 al capo "Istruzione e
Università". Questo punto prevedeva testualmente che nel contesto
regionale, essendo presenti diverse fondazioni ed enti dediti alla
ricerca scientifica di base, si provvedesse alla creazione di un
centro unificato di ricerca scientifica che potrebbe rappresentare,
diceva appunto il DEFR, vantaggi in ordine sia a un maggiore
sviluppo dei campi applicativi compresi nella S3, strategia
regionale di specializzazione intelligente, sia riguardo
all'opportunità di declinazione dei progetti di trasferimento
tecnologico. L'ipotesi di realizzazione del polo di innovazione
rappresenterebbe un'economia di scala rispetto al carico
amministrativo e gestionale oggi a carico di ciascun ente e ciò
potrebbe consentire di indirizzare maggiori risorse di sviluppo
nella ricerca e nella specializzazione del personale riguardo ai
processi di progettazione e rendicontazione della spesa,
soprattutto negli ambiti dei cofinanziamenti comunitari con
ricadute più generali sul tessuto produttivo e amministrativo
regionale, sicuramente un intento ragionevole e condivisibile.
Ricordiamo che con una nostra interpellanza sul tema che fu
discussa nella seduta del 7 di ottobre 2021, dello stesso anno,
interpellavamo il Governo per sapere se fossero già state messe in
atto queste azioni concrete per dare attuazione a
quest'intendimento, come abbiamo già detto, condivisibile del DEFR.
Rammentiamo anche che l'assessore Bertschy all'epoca nel
ringraziarci appunto per l'iniziativa - qui nell'iniziativa avevo
riportato testualmente una buona parte del suo intervento, ne farò
un riassunto per velocizzare - diceva chiaramente che era
intendimento del Governo perseguire e raggiungere quest'obiettivo,
che era un obiettivo sfidante, perché era la possibilità di far
fare un salto in avanti alla nostra Regione nell'ambito della
riorganizzazione del territorio, ma anche della competitività del
sistema Valle d'Aosta. "Cosa stiamo facendo - diceva l'assessore
Bertschy - stiamo preparando in termini politici un percorso che ci
porti nei prossimi mesi a condividere, insieme agli attuali enti,
un documento e un progetto di lavoro, che, tra l'altro, sicuramente
condivideremo con voi - questa era una delle promesse - non va
creata un'azione confusa - si diceva correttamente - ma va creata
un'azione ordinata e un percorso chiaro che ci porti in quella
direzione".
Poi c'era una parte un pochino più politichese, se mi permette,
assessore Bertschy, perché si diceva appunto: "di concreto c'è
l'obiettivo politico, rimane concreto e di concreto sul campo c'è
il lavoro che stiamo facendo per arrivare a un primo atto di
indirizzo, che ci permetta anche di aprire un confronto politico
con i gruppi in Consiglio regionale perché il limite della nostra
Regione a volte è che, quando si sfidano i progetti ambiziosi, poi
nascono delle resistenze... ma sono resistenze a volte un po' di
sistema, un po' di territorio", un po' criptica questa parte, anche
se si può abbastanza capire e devo dire che effettivamente
condivido che qualche volta ci sono queste dinamiche sul nostro
territorio ma forse sono dovute anche alla nostra natura, alle
nostre dimensioni anche di grande Paese piuttosto che sicuramente
di metropoli.
Concludeva l'assessore Bertschy dicendo che forse la risposta ci
avrebbe un po' deluso non essendoci ancora niente di essenzialmente
concreto ma che appunto si sarebbe provveduto, come si diceva nella
parte precedente che ho citato, ad avviare questi lavori e a
condividere anche queste fasi con un po' tutto il Consiglio.
Io naturalmente rispondevo che avremmo vigilato su questo stato
di attuazione, anche per il fatto che nel frattempo - per carità,
la normativa è antecedente perché il codice del terzo settore
risale al 2017 - sono sorte delle criticità, come abbiamo visto
anche da notizie di stampa o altre notizie, che fanno riferimento
alle fondazioni e quindi c'è un problema anche di natura tecnica,
interpelliamo l'Assessore competente per sapere se sia stato
realizzato e in quali modalità l'intendimento previsto dal DEFR di
cui parliamo, in caso di mancata totale o parziale realizzazione di
quest'obiettivo quali siano stati gli ostacoli incontrati dal
Governo e quali siano i tempi e gli intendimenti della Giunta per
raggiungerlo e quali siano ancora gli intendimenti del Governo per
superare le problematiche riguardanti gli enti rientranti nella
disciplina prevista, come dicevo prima, dal codice del terzo
settore.
Presidente -
Risponde l'assessore Bertschy.
Bertschy (AV-VdA Unie) -
Grazie collega Sammaritani. Il
bello di rispondere anche a nome di altri colleghi è prendersi la
responsabilità un po' anche dei settori non di propria competenza,
ma con il fine di procedere appunto con quest'obiettivo che è molto
ambizioso.
La mia delega già allora riguardava in particolare l'S3, il
settore della ricerca industriale, con l'obiettivo di migliorare il
sistema e l'organizzazione della ricerca e soprattutto legato al
fatto di poter poi riuscire a dare sia all'attività che si fa con
la ricerca che poi alla possibilità di applicarla sul campo, una
migliore efficienza del sistema per costruire una Regione sempre
più competitiva e capace di raccogliere le sfide che questo
comunque mercato ci presenta.
Unirei le due risposte, le faccio vedere un documento, che poi
le consegnerò, che non ha ancora nulla di ufficiale però credo che
sia utile per continuare l'attività di "vigilanza" ma direi di
confronto politico in particolare rispetto a questo tema. Tra
quella risposta e questa c'è stata anche, come tutti sappiamo, una
crisi politica, una riorganizzazione politica e la necessità di
ripensare e ripresentare anche il lavoro fatto e di
aggiornarlo.
Nelle scorse settimane abbiamo invitato in maniera informale in
Giunta il gruppo che informalmente ha lavorato a questo documento
proprio per presentare una prima attività con l'obiettivo di
arrivare, e vado alle conclusioni per poi raccontare quello che
stiamo facendo, a quel famoso atto di indirizzo che prevederei in
una delibera ma soprattutto la costituzione di un gruppo
interdisciplinare che ci permetta di affrontare tutte le tematiche,
comprese quelle che propone con la quarta domanda, anche le
ricadute rispetto alle modifiche intervenute rispetto al codice del
terzo settore.
"Se sia stato realizzato e con quali modalità l'intendimento
previsto dal DEFR 2021-2023 sopracitato; in mancanza totale o
parziale realizzazione di tale obiettivo, quali siano stati gli
ostacoli incontrati dal Governo e quali siano i tempi e gli
intendimenti della Giunta per raggiungerlo", unirei le due risposte
facendo una veloce presentazione del lavoro che è stato fatto. Da
parte nostra quello che abbiamo messo in campo è cercare,
attraverso il coordinamento del Dipartimento sviluppo economico,
che appunto è quello sul quale ho la delega, di costruire una
fotografia rispetto alle condizioni dei nostri centri di ricerca,
con l'obiettivo di lavorare su qualche cosa di concreto alla fine
di questa prima parte di lavoro. Abbiamo interpellato quattordici
enti, in questa fase non hanno risposto tutti gli enti anche per
motivi che poi avranno modo di dirci nelle prossime riunioni e
nelle quali poi coinvolgeremo, come avevamo poi immaginato di fare
già allora, anche ARPA, che è un soggetto importante e che in
questa seconda fase sicuramente va coinvolto per l'analisi di un
lavoro da fare insieme. Quello che è venuto fuori è quello che più
o meno si conosceva ma adesso lo abbiamo fotografato in maniera
ancora più chiara, da un lato abbiamo enti che stanno ottenendo
risultati di grande eccellenza, anche riconosciuti in ambito
internazionale. Questo vuol dire che abbiamo nei centri un capitale
umano di grande valore che sa costruire anche collaborazioni e
sinergie consolidate con altri Enti; allo stesso tempo lo studio
però ha evidenziato che gli Enti operano - e questa volta
certificandolo - un quadro fortemente frammentato che ne
indebolisce la capacità di ricerca, ne limita la possibilità di
partecipare a bandi nazionali e internazionali e genera
duplicazioni di costi di attività amministrative, perché è evidente
che, per tutta una serie di attività, non lavorando insieme si
rischia questa frammentazione che produce difficoltà. C'è la
necessità per continuare a crescere di stabilizzare una parte di
personale e quindi anche di dotarsi di una struttura finanziaria
maggiormente consolidata. Il trasferimento di tecnologie avviene in
maniera non così importante, la difficoltà è nel coniugare le
attività di ricerca e applicarla con gli ambiti di interesse delle
imprese. Abbiamo fatto un approfondimento su un modello di
governance
cercando di verificare come si poteva cominciare
a immaginare eventualmente un passaggio successivo al fine di
favorire la circolazione di competenza, sfruttare le conseguenti
economie di scala, avere una massa critica adeguata a sostenere in
modo efficiente il sistema della ricerca. Sono stati analizzati,
ovviamente in maniera un po' ambiziosa, l'Eurac di Bolzano, il CIRM
di Losanna e anche altri centri. In esito a quest'analisi sono
emerse tre proposte: il primo modello ha proposto la costruzione di
un ente unico di ricerca regionale mediante la fusione degli
attuali centri di ricerca che confluirebbero in un unico nuovo ente
composto da più dipartimenti. Se da un lato questo modello porta al
consolidamento del sistema, dall'altro, lo svantaggio collegato
all'implementazione di questo modello riguarda la difficoltà a
integrare in un unico ente soggetti molto diversi sia come
dimensioni, sia come modello giuridico e organizzativo, sia come
finalità e compiti, perché tra le cose da sottolineare, e lo
sappiamo... sicuramente condividiamo tutti che è vero che abbiamo
tanti enti che dobbiamo cercare di unire, è vero che portano avanti
tutti progettazioni e in settori diversi, questo da un lato va
raccolto ad oggi come una ricchezza del territorio e un domani non
va ridotto come attività di intervento. Si diceva ancora che alcuni
centri svolgono, oltre all'attività di ricerca, anche attività
istituzionale, commerciale e didattica, quindi anche per attività
assegnate dalla Regione, quindi si prospettano potenziali problemi
di natura giuridica relativi alle deleghe di attuazione di servizi
da parte della Regione, nonché problemi legati alla stabilizzazione
del personale.
Per quanto riguarda il secondo modello, quello di un ente di
ricerca regionale costituito dalla fusione di alcuni centri di
ricerca, permangono le ricadute positive delineate al punto
precedente sebbene limitate a un perimetro più ristretto ma
potenzialmente espandibile in futuro; l'attuazione di questo
modello è realizzabile in tempi più rapidi prevedendo il
trasferimento del personale di ricerca e dell'attività
istituzionale da parte di enti che vi convergono.
Il terzo modello è il modello consortile, che consiste in una
creazione di un nuovo ente che coordina quelli esistenti, ciascuno
dei quali mantiene la sua autonomia funzionale ma opera appunto in
maniera consortile. Questo modello potrebbe essere implementato in
tempi rapidi e con modalità snelle di gestione, tuttavia non sembra
essere la soluzione adatta a risolvere il problema
dell'ottimizzazione dei costi e della frammentazione tra enti ai
quali andrebbe infatti ad aggiungersi il consorzio. Si prospettano
anche problemi nella rendicontazione del personale degli enti
nell'attività dell'ente consortile e nel coordinamento esterno
dell'attività.
In conclusione di questa prima parte di lavoro il percorso
maggiormente efficace continua a essere quello della creazione di
un unico ente di ricerca, che potrebbe essere limitato a una prima
fase federativa ad alcuni enti di ricerca, partendo da qualcuno,
senza immaginare di lavorare su tutti gli attuali enti e le
fondazioni, caratterizzati nell'interesse della collaborazione e
della compatibilità di strutture organizzative e attività, che
potrebbero statutariamente convergere verso una struttura unificata
in tempi un po' più rapidi. Qualora vi fosse una condivisione
politica della proposta, sarà necessario individuare una struttura
regionale e continuare il tavolo di lavoro.
Vengo alla domanda 3, si può condividere questo documento perché
appunto è utile a continuare il confronto politico, l'obiettivo è
passare da questa fase di lavoro non formalizzata a una fase di
lavoro formalizzata attraverso un tavolo che intervenga su tutto il
lavoro che si dovrà fare e anche, ripeto, rispetto alla questione,
per esempio, del codice di terzo settore, che è uno degli altri
elementi da andare a valutare. Mi scuso per la lunghezza della
risposta ma è un tema piuttosto ampio.
Presidente -
La parola al consigliere Restano per mozione
d'ordine.
Restano (GM) -
Chiedo cortesemente, Presidente, se può
chiamare un po' di Consiglieri in aula, sennò dobbiamo chiedere la
verifica del numero legale.
Presidente -
Per la replica, la parola al consigliere
Sammaritani.
Sammaritani (LEGA VDA) -
Grazie assessore Bertschy, mi
riservo naturalmente poi di valutare il documento che lei
gentilmente mi fornirà e la ringrazio.
Devo dire, così in linea generale, che mi sembra che siamo
ancora un po' indietro, lei ha astutamente messo le mani avanti
facendo anche cenno al problema della riorganizzazione politica che
abbiamo vissuto qualche mese fa, va bene, io osservo che grossomodo
poi la struttura del Governo è abbastanza simile a quella
precedente, tanto che è sempre lei che mi risponde, quindi devo
dire che, bene o male, l'interlocutore è lo stesso, ma, al di là di
questo, capisco che ci siano delle difficoltà, sono il primo a
capire l'esistenza di eventuali problemi giuridici quando si vanno
a fondere o a cercare di mettere assieme pezzi che poi alla fine
non sono i pezzi di un puzzle ma sono tessere che a volte non si
incastrano l'una con l'altra, quindi non è sempre così facile,
anzi, però visto che l'intento del DEFR era un intento, come
dicevo, condivisibile e sicuramente che andava nella direzione
della semplificazione e dell'efficientamento di questi enti, che
sono appunto un po' disomogenei, anche se giustamente, come
osservava lei, trattano e fanno cose diverse molto spesso, quindi
non è sempre facile mettere insieme pezzi di questo genere... però
dobbiamo assolutamente andare in quella direzione. Credo che sia
opportuno cercare di accelerare, tanto che in ordine a quelle tre
soluzioni, quei tre modelli ipotetici che lei ci ha esposto, direi
che uno degli elementi fondamentali forse per andare nella linea
giusta è quello anche di considerare la velocità con la quale si
possono realizzare. Forse la soluzione due, quella del centro di
ricerca regionale che pare essere la più veloce, e forse anche
quella che, dal punto di vista tecnico, probabilmente potrebbe dare
meno difficoltà per quanto riguarda l'assemblamento, io credo che
una delle priorità in questi casi diventi anche il tempo, perché
altrimenti davvero noi politici non diamo risposte in tempi
ragionevoli e nemmeno le legislature bastano più, figuriamoci se
poi ci sono dei cambiamenti in corsa.
Noi possiamo dire in questo momento che continueremo a vigilare
come abbiamo già fatto, magari con delle tempistiche un pochino più
brevi, quindi spero che questa iniziativa comunque serva anche a
lei nel suo piccolo a incentivare quest'azione tecnica, ma anche
politica, e che comunque, ribadisco, come era stato promesso fin
dall'altra risposta all'altra iniziativa, poi ci sia un'ampia
condivisione con il Consiglio e con la Commissione competente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK