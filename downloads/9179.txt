Consiglio Regionale della Valle d'Aosta - Oggetto del Consiglio n. 3722 del 6 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3722 del 6 maggio 1988 - Resoconto
OGGETTO N. 3722/VIII - INTERVENTO REGIONALE PER
L'ORGANIZZAZIONE DI UNA MANIFESTAZIONE AERONAUTICA.
(Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Sandri e Baldassarre ed iscritta al
punto 7 dell'ordine del giorno.
INTERROGAZIONE
VENUTI A CONOSCENZA della deliberazione della Giunta regionale
n. 2245 del 12 marzo 1988 "Approvazione ed impegno di spesa per
l'organizzazione della manifestazione "Nuvole, ali, motori" in
collaborazione con l'agenzia dolci futura, di Torino";
CONSTATATO che tale iniziativa non è stata concordata con
l'Aeroclub Valle d'Aosta e che viene preparata senza informare i
responsabili valdostani dell'Aeroporto regionale;
APPRESO che l'esibizione dei paracadutisti è prevista nel tardo
pomeriggio, allorché le condizioni meteorologiche sono abitualmente
negative per la sicurezza di tale sport (vento forte);
EVIDENZIATO l'inutile spreco di denaro pubblico (oltre
400.000.000 di lire) per una iniziativa dagli incerti risvolti
turistici;
I sottoscritti Consiglieri regionali
INTERROGANO
l'Assessore al Turismo, Urbanistica e Beni Culturali per
conoscere:
- i nomi dei proprietari degli amministratori e dei
rappresentanti in Valle d'Aosta della agenzia "Dolci futura" di
Torino, nonché l'elenco delle precedenti iniziative della stessa
agenzia in campo aeronautico;
- quali misure di sicurezza sono state concordate con le
autorità aeroportuali di Aosta;
- se interverranno deltaplani a motore o ultraleggeri a motore e
in che numero;
- quali risvolti turistici siano attesi a fronte di un così alto
investimento di denaro pubblico.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
L'interrogazione vuole conoscere i nomi
dei proprietari della agenzia DOLCI-FUTURA che è stata incaricata
di organizzare la manifestazione. I proprietari dell'agenzia sono
Silvio Dolci, che ne è il Presidente, e Antonio Lama che funge da
Amministratore delegato. Questa agenzia non ha nessun
rappresentante in Valle d'Aosta. In precedenza, essa ha organizzato
iniziative analoghe a Torino, Biella e Milano, per conto della
rivista "Volare" del gruppo editoriale DOMUS, e ne ha organizzata
un'altra anche a Santa Margherita Ligure per conto della ditta
BARBERO S.p.A..
Per rispondere alla seconda domanda posso leggere una
dichiarazione dello Aeroclub, nella quale è detto testualmente:
"Il sottoscritto Gianfranco Martin Perolino, Presidente
dell'Aeroclub... dichiara che nulla osta a che l'agenzia
DOLCI-FUTURA di Torino orga
nizzi sull'aeroporto regionale,
nei giorni 4 e 5 giugno p.v., una manifestazione a carattere
aviatorio. Si rilascia la presente dichiarazione per la richiesta
del notam conseguente".
Le misure di sicurezza sono: collegamento TBT, attrezzature e
servizi antincendio e sanitari all'aeroporto di Aosta.
Mezzi antincendio: 1 estintore a schiuma meccanica da 150 litri,
4 estintori a schiuma CO2 da kg. 60 ciascuno, 4 estintori portatili
a schiuma CO2, 2 estintori portatili a polvere, 4 estintori a
schiuma CO2 da 30 kg., 1 carrello completo di estintore da 200
litri a schiuma, più 2 a polvere da
kg.
60 e 100; autocarro
Mercedes-Benz Unimog, tipo 411-110 a trazione integrale sulle
quattro ruote, munito della regolamentare attrezzatura antincendio,
come prescritto dalle norme del Ministero dei Trasporti. Personale
addetto ai mezzi antincendio: 3 persone. Ambulanza: 1. Altri mezzi
idonei: 3 automezzi per recupero paracadutisti.
In merito alla terza domanda, posso confermare che ci saranno
dei deltaplani a motore, regolarmente autorizzati, il cui numero,
però, è ancora incerto e siamo in attesa di una risposta di
conferma.
Per gli attesi risvolti turistici, l'Assessorato ritiene che una
manifestazione internazionale di questa portata possa avere un
grosso ritorno sull'immagine turistica della Valle d'Aosta, in
quanto noi ci troveremo al centro dell'attenzione europea in tema
di aeroporti dell'arco alpino. Tra i partecipanti ha dato la sua
adesione anche il sindaco di Courchevel, appassionato pilota, che
parteciperà anche ad una tavola rotonda e che a sua volta aveva
esteso l'invito a partecipare alla manifestazione anche al
presidente dell'Aéroclub de France (Rue Galilé a Parigi), nonché a
Daniel Ténéban, direttore generale dell'Aviation Civile (Boulevard
Montparnasse, Paris). Riteniamo, pertanto, che la manifestazione
avrà sicuramente un valido ritorno pubblicitario. Il
direttore-responsabile della manifestazione è l'ing. Egidio
Galbi.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi scuso con l'Assessore Lanièce, ma non
sono molto contento della sua risposta. Non so cosa ne pensi in
merito il Consigliere Baldassarre, che in questo momento non vedo,
ma credo che probabilmente sarà rimasto soddisfatto.
Io non sono rimasto soddisfatto per due ragioni. Innanzitutto
perché non si può sostenere che da queste manifestazioni ci
deriverà un ritorno turistico, specie considerando il notevole
investimento di 400 milioni (IVA compresa), quando sappiamo che per
una analoga manifestazione organizzata qualche tempo fa
dall'Aeroclub è stato speso circa un decimo di questa somma, con un
contributo della Regione limitato a circa 30 milioni.
Questa situazione, già poco chiara, a mio parere si tinge di
ridicolo quando si scopre che esistono già dei collegamenti aerei
con la Valle d'Aosta. Forse l'Assessore non ne è a conoscenza, ma è
sufficiente che legga "La Stampa" del 4 marzo 1988, dove c'è
scritto che l'assemblea dei soci dell'Aeroclub ha delegato Roberto
Collomb a tenere rapporti con la ditta DOLCI-FUTURA, che ha
provveduto a fornire agli interessati tutte le notizie utili.
Stando a quanto è a conoscenza del sottoscritto, risulta che
questa delibera è stata fatta dalla Giunta regionale senza che
nessun membro dell'Aeroclub ne sapesse nulla; però, dato che
l'Aeroclub è incaricato della gestione dell'aeroporto, significa
che questa manifestazione è stata decisa senza averne
l'autorizzazione. Chiedo, pertanto, all'Assessore di indicarci la
data in cui il Presidente dell'Aeroclub ha dato la sua
autorizzazione, che dovrebbe essere sicuramente successiva a quella
della deliberazione approvata dalla Giunta regionale...
(...INTERRUZIONE dell'Assessore LANIECE...)
... Questa deliberazione è stata approvata senza essere certi
che la manifestazione si potesse svolgere nel rispetto delle norme
di sicurezza.
Secondo problema: è un po' difficile riuscire a capire come
questo genere di manifestazioni possa essere utile a far diventare
Aosta l'unico punto di riferimento per le manifestazioni aeree che
si svolgono in tutto l'arco alpino. Credo che anche l'Assessore al
Turismo sappia che Courchevel è di certo un aeroporto più
importante di quello di Aosta ed è accreditato di una tradizione
molto più solida della nostra, tant'è che, ad esempio, è aperto al
traffico commerciale e durante le stagioni turistiche è collegato
con voli di linea direttamente con Parigi. Credo che lo stesso
Assessore sappia che a Sion, cittadina del Cantone Vallese, posta
al di là del Cervino, ogni due anni si svolge una manifestazione
aerea di importanza mondiale, dalla quale conseguono sicuramente
grandi possibilità turistiche, ma ciò è possibile anche perché la
valle di Sion è sufficientemente larga e tale comunque da
consentire lo svolgimento di un certo tipo di manifestazioni
aeree.
L'aeroporto di Aosta, invece, è penalizzato da una serie di
situazioni pratiche legate al territorio, ma è penalizzato
soprattutto dalle montagne che lo circondano. Lei si ricorderà
sicuramente che, quando si svolse la manifestazione aerea per il
venticinquennale dell'aeroporto "Corrado Gex", vennero le "Frecce
tricolori", che però, a detta degli stessi organizzatori, hanno
predisposto l'esibizione un po' a modo loro, per ovviare alla
ristrettezza degli spazi di fuga per quel genere di aeromobili.
Ho poi dei dubbi sul modo in cui è impostata questa
manifestazione, perché, come lei certamente sa, in Italia i
deltaplani a motore sono regolamentati da una legge che autorizza
questi aeromobili, ma rimanda ad un successivo regolamento la
definizione degli aeromobili che possono rientrare in queste
categorie. Però, fino all'adozione del regolamento, che in questo
momento non c'è, l'uso del deltaplano a motore è vietato su tutto
il territorio nazionale. Si contano a decine, infatti, i sequestri
di questi mezzi da parte della Guardia di Finanza e delle altre
forze dell'ordine. Io so, però, che ad Aosta si è già svolta una
manifestazione, alla quale hanno preso parte anche questi
aeromobili, ma non è successo nulla.
Nel programma che ho avuto la fortuna di vedere è previsto un
lancio di paracadutisti per le ore 17 del pomeriggio: tutti sanno
che in Valle d'Aosta, di pomeriggio, esiste un vento trasversale e
che perciò non si è mai fatto un lancio di paracadutisti dopo le
ore 12,00 o le 12,30, proprio per evitare che gli stessi, pur
lanciandosi sulla verticale dell'aeroporto di Aosta, giungano sino
a Châtillon o, viceversa, sino a Villeneuve. Per i paracadutisti
può essere anche piacevole farsi un viaggio attraverso la Valle, ma
sicuramente...
(...INTERRUZIONE dell'Assessore LANIECE...)
... Quelli dell'aeronautica militare chiedono a Chincheré, ex
Consigliere regionale, che si occupa di queste cose, se dopo
mezzogiorno, in Valle d'Aosta, ci si può lanciare sull'aeroporto.
Non ci si può lanciare, altrimenti si vira secondo dove spira il
vento.
Esiste, quindi, tutta una serie di ragioni per cui mi auguro che
questa deliberazione di Giunta possa essere rivista con calma, ma,
soprattutto, che sia predisposta...
(...INTERRUZIONE dell'Assessore LANIECE...)
... in collaborazione con le autorità dell'Aeroclub, perché,
grazie alla loro esperienza, è possibile organizzare una
manifestazione anche utile, ma a dimensione della nostra Regione e
del nostro aeroporto, anche perché, a questi livelli e nella
confusione di personaggi che in questo specifico settore compaiono
e scompaiono, si potrebbe pensare che sotto ci sia qualcosa
d'altro. Per adesso io non lo penso, ma vedremo più in là se ciò
sarà confermato o meno.
PRESIDENTE:
Signori Consiglieri, l'oggetto n. 8 viene
abbinato all'interpellanza iscritta al punto n. 22 e, pertanto, si
passa ora alla trattazione dell'oggetto n. 9.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK