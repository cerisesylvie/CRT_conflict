Consiglio Regionale della Valle d'Aosta - Oggetto del Consiglio n. 4006 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4006 del 3 ottobre 2024 - Resoconto
OGGETTO N. 4006/XVI - Interpellanza: "Motivazioni
dell'abbandono del periodo unico e della mancata attivazione presso
l'Università della Valle d'Aosta di corsi per l'abilitazione degli
insegnanti".
Marguerettaz (Presidente) -
Punto 36 all'ordine del
giorno. Per la presentazione, la parola alla collega Erika
Guichardaz.
Guichardaz E. (PCP) -
Torniamo su una tematica che
avevamo iniziato ad affrontare nello scorso Consiglio, ma per cui
non eravamo arrivati alle risposte a tre quesiti, quindi le cose
che ho chiesto e richiedo all'Assessore sono qual è la motivazione
e l'indicazione data dalla Sovrintendenza rispetto all'abbandono
del periodo unico, qual è la motivazione per cui l'Università della
Valle d'Aosta non ha attivato alcun corso per il conseguimento
dell'abilitazione e le motivazioni dei decreti di rettifica
rispetto alle utilizzazioni o delle utilizzazioni ottenute senza
essere presenti nell'elenco dei convocati.
Presidente -
Per la risposta, la parola all'assessore
Jean-Pierre Guichardaz.
Guichardaz J. (FP-PD) -
Giuro che le rispondo alle
domande questa volta, non faccio premesse o non riporto cose dette
né da me in precedenza e neanche dai miei colleghi, quindi sono
precisissimo perché sennò poi mi si dice che mi perdo nelle
premesse.
"Qual è la motivazione e l'indicazione data dalla
Sovraintendenza rispetto all'abbandono del periodo unico": la
Sovraintendente agli studi, durante la conferenza dei servizi
svoltasi in data 26 agosto 2024 - di cui ho già dato conto alcune
volte -, ha illustrato ai dirigenti scolastici le nuove
disposizioni fornite dal Ministero dell'istruzione e del merito per
l'avvio dell'anno scolastico 2024-2025, sottolineando, tra l'altro,
quanto riportato nel disegno di legge - se lo vuole trovare, l'atto
Camera 1830 - approvato dal Senato in data 17 aprile scorso e in
via definitiva dall'Assemblea generale della Camera qualche giorno
fa, proprio in data 25 settembre 2024 (questa è la novità che non
c'era la volta precedente). Tale DDL recante: "Revisione della
disciplina in materia di valutazione delle studentesse e degli
studenti, di tutela dell'autorevolezza del personale scolastico,
nonché di indirizzi scolastici differenziati", è un titolone
interessante, tra l'altro, precisa che "la valutazione dovrà essere
periodica e finale, primo e secondo periodo. Le modalità di
valutazione saranno definite da specifica ordinanza ministeriale",
quindi finalmente abbiamo un atto che dice che la valutazione dovrà
essere periodica e finale. A tal proposito quindi il Dirigente del
Ministero, che ci aveva anticipato che sarebbe stato emanato questo
DDL, che era presente alla conferenza dei servizi - lo avevamo
invitato - ha comunicato che a breve dovrebbe essere emanata la
suddetta ordinanza, quindi a brevissimo avremo tutte le cose al
loro posto. Nel frattempo, alla luce delle informazioni sopra
riportate, i collegi dei docenti non hanno più adottato la
sperimentazione del cosiddetto "periodo unico", perché magari
l'avrebbero adottato e poi si sarebbero trovati in difficoltà,
deliberando la scansione temporale più rispondente alla realtà
degli studenti, ad esempio, quadrimestre e trimestre, come è
previsto dalla normativa vigente. Questi, ripeto, sono i collegi
dei docenti e quindi rientra anche nell'autonomia piena delle
istituzioni.
"Qual è la motivazione per cui l'Università della Valle d'Aosta
non ha attivato alcun corso per il conseguimento
dell'abilitazione": le do il riscontro che dovevo darle la volta
scorsa, in più glielo completo con un riscontro aggiornato al 27
settembre 2024 e che abbiamo anche già dato alle organizzazioni
scolastiche sindacali che abbiamo incontrato da pochissimo. Nel
mese di ottobre 2023 l'Università della Valle d'Aosta ha valutato,
quale unica soluzione percorribile per contribuire alle nuove
modalità di formazione degli insegnanti, la costituzione di un
centro per l'erogazione di percorsi in forma aggregata, non
prevedendo per l'anno accademico 2023-2024 l'attivazione di
percorsi per specifiche classi di concorso presso l'Ateneo. Tale
decisione è stata assunta tenuto conto delle disposizioni normative
in oggetto e della relativa tempistica di emanazione, della
complessità organizzativa dei percorsi, delle risorse umane e
logistica a disposizione, nonché dei primi dati forniti dalla
Sovraintendenza regionale agli studi sul fabbisogno stimato (perché
non si poteva avere il fabbisogno definitivo) per le possibili
assunzioni di ruolo nelle classi di concorso con graduatorie
esaurite. Sulla base di tutte queste valutazioni, l'Università ha
valutato, come unica soluzione percorribile, quella che sappiamo e
conosciamo ma che le dettaglio. In data 6 novembre 2023 è stato
pertanto costituito il Centro interregionale per la formazione
degli insegnanti secondari, il famoso CIFIS, cui aderiscono, oltre
all'Università della Valle d'Aosta, l'Università di Torino,
l'Università del Piemonte orientale, il Politecnico di Torino,
l'Accademia Albertina di Belle Arti di Torino e l'Accademia Belle
Arti di Cuneo. La proposta di accreditamento dei percorsi del CIFIS
è stata formulata entro la scadenza del 10 novembre 2023 e il 22
aprile 2024 il Ministero ha adottato i decreti di autorizzazione
dei posti e di definizione dei criteri di selezione per
l'attivazione dei percorsi per l'anno accademico 2023-2024, nonché
di individuazione delle riserve per soggetti in possesso di
specifici requisiti. Queste sono le tempistiche: novembre e
l'aprile scorso. In data 17 maggio 2024 è stato quindi emanato
dall'Università di Torino, in qualità di istituzione capofila, il
bando per l'ammissione dei candidati ai percorsi del CIFIS. In
considerazione della complessità dell'iter di attivazione dei nuovi
percorsi, che sta creando peraltro notevoli difficoltà
organizzative a tutte le istituzioni coinvolte, anche a quelle
molto più grosse dell'Università della Valle d'Aosta, questo sia
per le tempistiche, sia per i requisiti imposti, non è stato
possibile prevedere, nel bando di ammissione emanato
dall'Università di Torino per l'anno accademico 2023-2024, una
riserva di posti a favore di candidati residenti in Valle d'Aosta.
Insomma, questa storia è più complicata di quanto si potesse
immaginare e università grosse e strutturate si sono trovate
abbastanza in difficoltà. Come già detto peraltro in risposta a
un'altra interpellanza, quella del 19 settembre scorso, mi pare
fosse del collega Perron, il Ministero dell'Università e della
ricerca non ha ancora fornito indicazioni in merito all'attivazione
dei percorsi di formazione iniziale e abilitazione dei docenti
delle scuole secondarie per l'anno accademico 2024-2025; tra
l'altro, ho visto che ieri o l'altro ieri è uscito finalmente il
concorso per i dirigenti, quindi possiamo applaudire. Nelle more di
disporre di ulteriori informazioni al riguardo, si assicura
l'impegno dell'Università della Valle d'Aosta a richiedere una
riserva di posti a favore di candidati residenti in Valle d'Aosta
nell'ambito dei percorsi che saranno attivati dal CIFIS, nonché a
valutare - questo è stato proprio chiesto specificamente
all'Università - l'erogazione di parte delle attività formative
presso l'Ateneo, un po' come si è fatto con gli altri corsi.
Lei dice: "le motivazioni dei decreti di rettifica rispetto alle
utilizzazioni o delle utilizzazioni ottenute senza essere presenti
nell'elenco dei convocati", io sinceramente non ho capito la
domanda, ma le leggo quello che mi hanno fornito: in merito alle
utilizzazioni da voi citate, si precisa che l'interpellanza fa
riferimento a due casi completamente diversi. Nel primo caso vi è
stato un errore nell'indirizzo di ricezione della domanda e nel
decreto protocollo 16236 del 23 agosto 2024, pubblicato sul sito
istituzionale www.scuole.vda.it nella pagina "Docenti mobilità", le
motivazioni sono dettagliatamente esplicitate, quindi da lì le si
possono ricavare e mi dicono che un caso totalmente diverso si è
verificato per le utilizzazioni di sostegno, per le quali, al
termine della procedura su un posto rimasto disponibile si è
ritenuto opportuno confermare nell'utilizzazione il precedente
docente. Queste sono le risposte che mi hanno dato, poi non mi
chieda ulteriori specifiche perché non saprei dirle altro.
Presidente -
Per la replica, la parola alla collega Erika
Guichardaz.
Guichardaz E. (PCP) -
Siamo più realisti del re e siamo
più a destra del ministro Valditara. Noi addirittura prima che ci
sia la definizione di nuove indicazioni decidiamo già che linea
prendere e questo lo facciamo - e la invito a guardare su
"Orizzonte scuola" - mentre in altre Regioni, Toscana, Emilia e via
dicendo, si fa giusto la scelta opposta, cioè si dice: "Andiamo in
sperimentazione sul periodo unico"...
(intervento dell'assessore Jean-Pierre Guichardaz fuori
microfono)
...lo stanno facendo, quindi io la invito anche ad andare a
vedere se tutti i collegi docenti sono passati all'unanimità, poi
non entro nella questione se è giusto o se è sbagliato, io quello
che dico è che noi addirittura anticipiamo quello che il
Governo...
Allora, la scuola inizia il 1° di settembre, e lo sa benissimo
anche il ministro Valditara immagino, quindi se esce con un decreto
il 25 settembre, l'ordinanza non c'è ancora, noi addirittura lo
anticipiamo, cosa che, secondo me, non è corretta. La invito
veramente a chiedere se tutte le scuole hanno approvato
all'unanimità quel passaggio, perché non mi risulta tale e chiedo
se ha senso andare a smantellare tutto un sistema che da due anni
avevamo appena messo in piedi in via sperimentale e adesso andiamo
di nuovo a smantellarlo, quando altre istituzioni scolastiche in
altre Regioni stanno facendo la scelta opposta. Non è che noi
abbiamo detto: "Quella sperimentazione non ha funzionato", perché,
se fosse stato così, poteva avere un senso. Io dico la
sperimentazione non funziona, allora la abbandoniamo. Noi l'abbiamo
abbandonata perché pensavamo che sarebbe stato approvato un
decreto.
Rispetto alla questione dell'Università, capiamo le difficoltà e
capiamo benissimo il fatto che fosse difficile mettere in piedi
quei percorsi, speriamo che si corra ai ripari almeno per il
prossimo anno scolastico, che ci possa essere in qualche modo una
presa di coscienza di quello che dovranno subire questi insegnanti
che si troveranno a dover girare un po' ovunque, intanto fare
lezione, intanto fare il periodo di prova, e chi più ne ha più ne
metta, in una situazione non certo facile.
Sulla terza domanda, Assessore, io la invito invece ad
analizzare con attenzione quei due casi che lei mi ha citato perché
su quei due casi noi torneremo con degli approfondimenti più
precisi perché chi è stato e chi è nel mondo della scuola sa
benissimo che aver sbagliato l'indirizzo
mail
dove mandare
una domanda piuttosto che non mettere una crocetta in un modulo per
qualcuno ha voluto dire addirittura perdere la possibilità di stare
in una graduatoria regionale, ha voluto dire spostarsi dal suo
posto e andare in posti molto più distanti. Peggio ancora il
pensiero che addirittura la domanda non sia neanche stata spedita e
si invochi la continuità didattica, perché, se invochiamo la
continuità didattica per un insegnante, da qui in avanti la
continuità didattica dovrà esserci per tutti gli insegnanti e molto
probabilmente dovrà esserci anche in modo retroattivo, perché mi
chiedo se solo alcuni ragazzi hanno l'opportunità di vedersi
l'insegnante con continuità o se invece questo
agrément
verrà esteso a tutto il mondo della scuola. Come le ho detto, noi
torneremo su questi due fascicoli, non sapevamo se erano solo
questi due o se ve ne erano altri, la invito solo ad approfondire
perché è gravissimo quello che è accaduto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK