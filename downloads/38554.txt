Consiglio Regionale della Valle d'Aosta - Oggetto del Consiglio n. 2070 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2070 del 11 maggio 2016 - Resoconto
OGGETTO N. 2070/XIV - Interrogazione: "Esiti dell'accordo
transattivo tra Casa da gioco e uno studio legale di Torino in
merito ad un contenzioso con la Sitav".
Follien (Presidente) -
Punto n. 14 dell'ordine del
giorno. Per la risposta, la parola all'Assessore Perron.
Perron (UV) -
Sul punto n. 1, il legale che ha agito
contro la società per ottenere il pagamento dei compensi
professionali è un legale che aveva assistito in passato in una
pluralità di contenziosi, sia di cognizione che di esecuzione
forzata di rilevante interesse economico, facenti parte del
contenzioso importante che lei conosce, Sav-Sitav legato al
passaggio della proprietà della Casa da gioco. Per due di questi
contenziosi, l'attore ha instaurato due procedimenti monitori per
ottenere il pagamento dei propri compensi professionali dalla
Casino S.p.A., dopo la revoca del mandato. Questo è giustificato
dal fatto che erano troppo elevati i compensi professionali
richiesti per la difesa. Il legale di fiducia dell'attore aveva
richiesto il pagamento del credito residuo complessivo del cliente,
quantificato in 909 mila euro oltre a cassa previdenza avvocati,
Iva e interessi moratori. Il Casinò ha instaurato due giudizi di
opposizione dinanzi al tribunale di Torino nei confronti dei
decreti ingiuntivi notificati. A seguito di numerosi contatti tra
le parti, esse si sono determinate a transigere tutto il
contenzioso, sia giudiziale che stragiudiziale, alle seguenti
condizioni: abbandono a spese compensate dei giudizi pendenti:
Casinò, senza nulla riconoscere delle pretese dell'attore, si è
obbligato a corrispondergli a titolo transattivo, in aggiunta a
quanto già oggi corrisposto, l'importo di 460 mila euro, che è un
importo in solo conto capitale. A seguito delle numerose sentenze
favorevoli alla Casa da gioco, Casino S.p.A. ha avviato azioni
legali sia civili che penali contro le società soccombenti e i loro
rappresentanti legali per il recupero delle somme liquidate in
sentenza, tra cui quelle versate al legale procedente nell'ambito
della transazione. Questa è la fotografia della situazione.
Sul punto n. 2: "a quanto ammontino le spese legali affrontate
nell'ultimo triennio", per farle una fotografia in contabilità, i
costi per le spese legali sono inseriti nel conto spese legali e
notarili e il bilancio lo proverà. Gli importi sono questi: anno
2013, 240 mila euro; anno 2014, 269 mila euro; anno 2015, 441 mila
euro; per l'anno 2016 sinora sono 219 mila euro. Di questi,
dell'anno in corso, 164 mila euro sono i compensi pagati a seguito
dell'atto transattivo che le dicevo.
Sul punto n. 3, per farle un quadro sintetico del contenzioso,
nell'ultimo triennio sono giunti a sentenza 31 contenziosi che si
sono conclusi in questo modo: in 24 casi l'azienda ha vinto, in 7
casi c'è stato un accordo conciliativo (l'azienda non è soccombente
in nessun caso). Di questi, ci sono 18 cause di lavoro, l'azienda
ha vinto in 13 casi, non ha perso in nessun caso, e in 5 casi si è
raggiunto un accordo conciliativo. C'è una causa con le
organizzazioni sindacali che si è chiusa con un accordo
conciliativo, ci sono 4 cause contro i fornitori, in 3 casi
l'azienda ha vinto e in un caso si è raggiunto un accordo
conciliativo; c'è una causa di diritto amministrativo dove
l'azienda ha vinto, c'è un contenzioso ex Sitav-Sav di 7 cause
tutte vinte dall'azienda. Questo è il quadro delle cause legali
nell'ultimo triennio.
Presidente -
Per la replica, la parola al Consigliere
Gerandin.
Gerandin (UVP) -
Era per fare un po' il quadro della
situazione per quello che riguarda la parte legata al vecchio
contenzioso relativamente alla vertenza Sitav.
Rispetto alla prima risposta che mi ha dato, Assessore, noi
eravamo a conoscenza che l'avvocato in questione era un consulente,
era il legale dell'azienda, ma eravamo anche a conoscenza di un
accordo che la società aveva sottoscritto con l'avvocato in
questione, un accordo dove tra le altre cose c'era un concordato
per quello che riguardava l'ammontare delle spese. Lei non ha detto
nulla, ma a noi risulta che c'è stata una comunicazione da parte
dell'allora responsabile del Casinò - parlo del dottor Frigerio -
in cui di fatto si decise di interrompere questo tipo di
collaborazione. Lei mi ha dato tanti dati e qualcosa ho preso; le
chiederei se riuscisse magari a darmi il riepilogo. Sarebbe anche
interessante capire qual era il termine economico del concordato
fissato a priori con l'avvocato in questione, i contenuti della
lettera con cui il dottor Frigerio ha rescisso questo tipo di
collaborazione, così almeno avremmo un quadro di raffronto con
quanto emerso nella transazione definitiva, perché a noi risulta
che il concordato di spese fosse minore rispetto alla transazione
fatta dalla società. È chiaro che quando uno interrompe un rapporto
di collaborazione e si ritiene libero...probabilmente questo legale
ha pensato bene di chiedere la tariffazione alla società secondo i
parametri di legge applicati in questi casi.
Sul secondo quesito, se una società negli ultimi quattro anni ha
speso più di 1 milione in cause legali, probabilmente qualcosa da
ripensare all'interno dell'organizzazione della società c'è. Poi è
una società che ha dei fatturati importanti, ma a mio modesto
parere non è giustificabile spendere più di 1 milione per parcelle
legali su contenziosi, tanto più che si tratta di una società
in
house
, vale a dire totalmente a partecipazione pubblica. Che ci
sia 1 milione di spese legali per cause in quattro anni
sinceramente mi preoccupa. Per quello che riguarda i contenziosi,
le chiederei di darmi il dettaglio se riesce, con tanti dipendenti
soprattutto le cause di lavoro emergono, però se riuscissimo ad
andare verso meno contenziosi e probabilmente un po' più di
flessibilità nei rapporti anche di carattere lavorativo,
probabilmente avremmo dei risultati migliori anche per quello che
riguarda i bilanci finali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK