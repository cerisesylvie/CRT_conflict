Consiglio Regionale della Valle d'Aosta - Oggetto del Consiglio n. 39 del 22 settembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 39 del 22 settembre 1983 - Resoconto
OGGETTO N. 39/VIII - PROVVEDIMENTI PER EVITARE ABUSI NELLE
TARIFFE PRATICATE DA ALCUNI ESERCIZI PUBBLICI.
(Interpellanza)
PRESIDENTE:
Do lettura dell'interpellanza presentata dal
Consigliere Berti:
INTERPELLANZA
Rilevato come turisti italiani e stranieri abbiano avuto
motivo di lagnarsi dinanzi alle tariffe eccessive praticate in
alcuni esercizi pubblici - bar e ristoranti - della Valle
d'Aosta;
Osservato che il problema dei prezzi praticati soprattutto in
alcune località turistiche della Regione è stato trattato dalla
stampa quotidiana con accenti sfavorevoli al nostro
turismo;
Considerato che i costi elevati praticati in tanti esercizi
non invogliano certo la potenziale clientela a soggiornare nei
centri turistici valdostani;
INTERPELLA
l'Assessore al Turismo, Urbanistica e Beni Culturali per
sapere se non ritiene opportuno esaminare a fondo il problema
adottando provvedimenti che, pur senza ledere gli interessi locali,
ridimensionino comportamenti discutibili-di tanti operatori
ricorrendo ad azioni repressive in caso di accertati abusi ed a
controlli da parte degli stessi organi di polizia (Guardie di
Finanza, Carabinieri, Pubblica Sicurezza).
PRESIDENTE:
Ha chiesto di parlare il Consigliere Berti;
ne ha facoltà.
BERTI - (Art. e Comm. valdostani):
Allacciandomi
all'intervento del Consigliere Tonino, nella mia interpellanza io
sono entrato più specificamente nel campo dei prezzi, perché la
nostra Regione, purtroppo, non solo talvolta, ma molte volte, viene
presa da esempio dalla stampa nazionale distorcendo, un'immagine
che non le è propria.
Cioè, si dice che la nostra Regione è quella più cara, che il
reddito pro-capite è il più alto. Quest'estate ho letto alcuni
articoli su giornali quotidiani in cui veniva accentuato il
continuo aumento dei prezzi, che dà l'impressione al turista che
qui non ci sia un coordinamento, una garanzia, una certa
livellazione da un esercizio all'altro. Quindi io volevo anche
chiedere se la Consulta del turismo, che era stata formata circa
due anni fa, aveva compiti di controllo o di coordinamento sui
prezzi.
Vorrei appunto sapere dall'Assessore se si può fare qualcosa, se
abbiamo un programma, o se ha già in atto una limitazione sui
prezzi, perché questa lievitazione invece di portare beneficio
all'immagine turistica della nostra Regione crea soltanto delle
difficoltà anche per gli stessi operatori, perché, per quei pochi
disonesti, ne traggono svantaggio tutti gli altri che sono
onesti.
Volevo citare un esempio: quest'estate mi trovavo a Courmayeur,
assieme a un vigile urbano; è arrivata una macchina targata Milano
e ha chiesto il miglior albergo della zona, dove non si superino le
500.000 lire al giorno. Il vigile l'ha indirizzato al "Royal" dove
credo si paghi 130-150.000 Lire; e questo signore gli ha dato
50.000 di mancia perché l'ha mandato in un albergo dove si
spendevano solo 150.000 Lire!
Perciò chiedo se non si può fare qualcosa attraverso la
Consulta, una Commissione che aveva già predisposto l'Assessore
precedente, ma che poi non ha quasi mai funzionato, perché non ne
ho mai sentito parlare e di cui non conosco le competenze e le
finalità.
PRESIDENTE:
Ha chiesto di parlare l'Assessore Borbey; ne
ha facoltà.
BORBEY - (D.C.):
Ci siamo accorti che l'amico Berti in
questi mesi sta girando la Valle d'Aosta per trovare pecche o
possibili errori degli Assessori! In ogni caso ritengo che tutta la
Giunta sia preoccupata per i reclami che vengono dai turisti che
scrivono all'Assessorato competente perché determinati locali hanno
applicato dei prezzi secondo loro non alti in assoluto, ma alti
rispetto al servizio che hanno ottenuto. Però, legalmente,
l'Amministrazione regionale non può fare qualcosa, ha un potere
legale e un potere esecutivo nel predisporre determinate cose,
perché mi sembra ci sia una Commissione prezzi, e i prezzi che
vengono praticati sono tendenzialmente prezzi di listino. Alcune
volte è il servizio che è carente rispetto al prezzo. E' questa
l'attività che ha iniziato il mio predecessore e che io continuerò
con la Consulta del turismo, dopo essermi confrontato con i
colleghi di Giunta e con le forze di maggioranza, circa eventuali
modifiche d'indirizzo, per trovare il sistema di sensibilizzare gli
operatori, affinché il prodotto della Valle d'Aosta, il nostro
prodotto turistico, sia venduto a prezzo idoneo e parallelamente a
quello che è il servizio.
Perché non è vero che la Valle d'Aosta costa di più delle altre
Regioni: questo non lo credo, perché, personalmente, in tutti i
posti dove vado in vacanza pago tanto quanto in Valle d'Aosta.
Ma è necessario trattare bene il cliente e fargli pagare quello
che è giusto in base al servizio che gli dai.
Quindi è un invito che noi accettiamo e senz'altro ci
confronteremo nei prossimi mesi proprio con motivazioni tecniche
che gli esperti in materia ci daranno, forse gli stessi che fanno
parte della Consulta del turismo.
PRESIDENTE:
Ha chiesto di parare il Consigliere Berti; ne
ha facoltà.
BERTI - (Art. e Comm. valdostani):
Mi aspettavo una
risposta un po' più incisiva dall'Assessore; però penso sia chiaro
che la sensibilizzazione si deve fare, però avvalendosi di tutti
gli organismi, dei meccanismi che l'Assessorato possiede, e quindi
anche le organizzazioni sindacali di categoria, le Associazioni
Commercianti, gli esercenti, ecc.. Oltre a sensibilizzare dobbiamo
anche avene un quadro generale del prezzo, perché è vero che in
effetti in Valle d'Aosta non è che si paghi il prodotto più caro
rispetto ad un'altra Regione, però purtroppo certa stampa lo
riporta sotto quell'aspetto e quindi ci crea un'immagine negativa.
Noi dobbiamo superare questo attraverso una sensibilizzazione,
anche una moralizzazione dei prodotti che si devono vendere in
Valle d'Aosta, perché ogni prodotto deve avene un giusto prezzo
secondo anche la località. Non si può pretendere che per esempio a
Courmayeur e Cervinia, perché sono località turistiche rapportate a
livello di Cortina d'Ampezzo, si debba pagare una birra 5.000 Lire,
mentre la stessa birra a Pré-Saint-Didier la si paga 1.000
Lire.
Ma a parte episodi così sporadici, non troviamo nessuna
applicazione perché manca uno strumento per poter definire e
limitare i prezzi.
Io pensavo che attraverso quella Consulta, o comunque qualche
altro organismo, si possa arrivare a far qualcosa.
Comunque speriamo che l'Assessore e la Giunta riescano a
moderare, anche in previsione della stagione invernale, questa
situazione, affinché non dobbiamo più leggere nei giornali che in
Valle d'Aosta sono dei ladri, quando invece questo non è vero.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK