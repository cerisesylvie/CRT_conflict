Consiglio Regionale della Valle d'Aosta - Oggetto del Consiglio n. 16 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 16 del 4 novembre 2020 - Resoconto
OBJET N° 16/XVI - Communications du Président de la
Région.
Bertin (Presidente) -
Possiamo proseguire con l'ordine
del giorno al punto 2. Il Presidente Lavevaz ha chiesto la parola,
ne ha facoltà.
Lavevaz (UV) -
Quest'anno la Commemorazione dei Caduti di
tutte le Guerre del 2 novembre e la celebrazione della Giornata
dell'Unità Nazionale e delle Forze Armate si sono svolte in forma
estremamente ridotta a causa dell'emergenza sanitaria in atto.
Nell'esercizio delle attribuzioni prefettizie ho rappresentato la
Valle d'Aosta alle due celebrazioni che ricordano in ogni caso
momenti importanti della storia della Val d'Aosta, dei suoi caduti
e degli Alpini con i quali condividiamo i valori della montagna e
dell'impegno. Sono due momenti importanti anche per ricordare
l'importanza della coesione e della solidarietà per il Paese nel
suo insieme, ma anche per la nostra regione, i nostri comuni e le
nostre comunità.
Per quanto riguarda invece la situazione pandemica, ne parleremo
nel corso di questo Consiglio in maniera diffusa in risposta alle
varie interpellanze. Io vi volevo solo mettere a conoscenza dei
passaggi che abbiamo avuto negli ultimi giorni, relativamente agli
incontri e alle riunioni della Conferenza Stato-Regioni che abbiamo
avuto nella giornata di domenica, nella giornata di lunedì e ancora
ieri sera.
Le Regioni hanno sostanzialmente chiesto che venissero applicate
misure uniformi su tutto il territorio nazionale, questo
sostanzialmente all'unanimità dei presidenti, e che soprattutto vi
fosse, pubblicando il DPCM, certezza dei tempi e delle risorse
relative ai ristori in particolare. Come sapete, il Governo ha
deciso invece - benché il testo non sia ancora stato pubblicato,
girano delle bozze - di suddividere il territorio nazionale in tre
fasce diverse di criticità, sulla base di dati elaborati dal
Comitato tecnico-scientifico, che tengano conto del combinato
disposto dei fattori di rischio e degli scenari di rischio. I
fattori di rischio sono calcolati su ventuno parametri diversi che
tengono conto della situazione sanitaria, dello stato di
saturazione delle strutture, eccetera; invece, gli scenari di
rischio sono legati al tanto discusso indice RT. Peraltro, il
Governo ha previsto un passaggio diciamo automatico tra uno
scenario di rischio a un altro con un'ordinanza del Ministro della
Salute, sentito il Presidente della Regione. Noi ancora ieri sera
abbiamo,
in extremis
, cercato di fare delle proposte che
adesso vi leggo brevemente.
"Le Regioni rilevano come la seconda ondata della pandemia stia
colpendo in maniera generale tutto il territorio nazionale e
ribadiscono pertanto la richiesta di univoche misure nazionali e in
via integrativa provvedimenti più restrittivi di livello regionale
e locale.
Destano forti perplessità e preoccupazioni le disposizioni di
cui agli articoli 1 bis e 1 ter che comprimono ed esautorano il
ruolo dei compiti delle Regioni e delle Province autonome ponendo
in capo al Governo ogni scelta e decisione sulla base delle
valutazioni svolte dagli organismi tecnici.
Si rende indispensabile instaurare un contraddittorio per
l'esame dei dati con i dipartimenti di prevenzione dei servizi
sanitari regionali, prima dell'adozione degli elenchi delle regioni
di cui alla prevista ordinanza del Ministero della Salute. Non
appaiono infatti chiare le procedure individuate e le modalità con
le quali sono definite le aree e i territori a più alto livello di
rischio e le modalità e le tempistiche con le quali viene
declassificato il livello di rischio. A questo percorso di analisi
dei dati le singole Regioni e Province autonome devono poter
partecipare anche in considerazione della ricaduta delle misure sul
rispettivo territorio.
È indispensabile che contestualmente all'emanazione al DPCM
vengano definite, attraverso un provvedimento di legge, l'ammontare
delle risorse unitamente a modalità e tempi di erogazione delle
stesse, con le quali si procede al ristoro delle attività
economiche che hanno subito limitazioni, sospensioni e/o chiusure.
Con il medesimo provvedimento è necessario introdurre meccanismi di
sospensione dei tributi relativi agli anni fiscali 2020-2021 per le
stesse attività economiche. È infatti assolutamente indispensabile
dare certezze, al fine di scongiurare un effetto depressivo e
conseguenti problemi sociali, assicurando la contemporaneità delle
misure di contenimento dell'epidemia con quelle di sostegno alle
categorie economiche e sociali colpite.
È inoltre necessario prevedere misure normative adeguate e
risorse finanziarie per riconoscere ed estendere i congedi
parentali per tutti i lavoratori dipendenti pubblici e privati e le
misure economiche di conciliazione per i lavoratori autonomi".
Questo è quanto abbiamo richiesto nella conferenza. Siamo in
attesa del testo sottoscritto e definitivo e ovviamente anche della
classificazione della nostra regione. Abbiamo sentito ancora
stamattina il Comitato tecnico-scientifico e le analisi dei dati
sono ancora in corso: la nostra regione risulta essere abbastanza
al limite tra lo scenario 3 e lo scenario 4, quindi dobbiamo
aspettare i risultati del Comitato tecnico-scientifico per sapere
in quale area saremo destinati.
Presidente -
Vedo la richiesta del collega Manfrin, ne ha
facoltà.
Manfrin (LEGA VDA) -
Intervengo perché come gruppo Lega
avremmo ritenuto opportuno un passaggio all'interno di questo
Consiglio nel merito di una misura che non è mai stata adottata in
tempo di pace in Valle d'Aosta, come il coprifuoco che è stato così
definito dalle stesse parole del Presidente, ma passaggi di questo
tipo non ne sono stati fatti e non mi pare che vi siano iniziative
da parte dei colleghi inerenti appunto il coprifuoco, quindi non
ritengo che si possa rispondere durante queste due giornate di
Consiglio nel merito delle domande che la dichiarazione e
l'ordinanza che è stata emanata, con tutti i vari dubbi che ne
conseguono, originano. Ho trovato particolarmente strano che non si
intervenisse su questo, quindi inviterei eventualmente anche il
Presidente a intervenire.
Questa non è una comunicazione sulle non comunicazioni, lo dico
ai colleghi che erano in Conferenza dei Capigruppo, è semplicemente
un modo per discutere e intervenire anche nel merito di quello che
è stato detto dal Presidente attualmente rispetto al confronto con
lo Stato e con le Regione per la situazione di emergenza sanitaria
che si è venuta a creare.
Lei Presidente ha appena detto che ha richiesto uniformità di
applicazione sui territori, è stato chiesto dalle Regioni
uniformità di applicazione sui territori delle disposizioni, però
lei è stato il primo a contravvenire le modalità di applicazione,
perché mi pare che la Valle d'Aosta sia una delle poche eccezioni
che hanno deciso di applicare questa ordinanza coprifuoco, quindi
se lei ha chiesto uniformità e tutte le Regioni hanno chiesto
uniformità, evidentemente c'è una non uniformità che parte già
dalla Valle d'Aosta.
Peraltro, rispetto alle bozze che circolano e continuano a
circolare, di cui non abbiamo certezza, non abbiamo elementi per
definire, ma definiamo quello che al momento conosciamo, pare che
addirittura l'ordinanza della Valle d'Aosta sia più draconiana
rispetto a quella che invece sarebbe intenzione di essere emanata
da parte del Governo con i famigerati DPCM, che incontrano
peraltro, così come l'ordinanza che lei ha emanato, Presidente, una
forte criticità dal punto di vista giuridico, non essendo atti
aventi forza di legge e andando a interpretare, abbiamo esaminato
anche tutti i riferimenti legislativi che lei ha inserito
all'interno dell'ordinanza, andando a citare tutta una serie di
riferimenti che abbiamo trovato veramente molto
borderline
,
ma pare che addirittura lei abbia applicato un'ordinanza ancora più
severa rispetto a quelle che sono le disposizioni che sarebbero
state applicate o saranno applicate a livello nazionale.
Lei ha appena detto che non le sono chiare le modalità di
classificazione e che avete avuto un confronto con il Comitato
tecnico-scientifico nel merito appunto di queste classificazioni
delle regioni. Io ieri guardavo le trasmissioni dove c'erano i
rappresentanti scientifici del Comitato tecnico-scientifico che
dicevo una cosa molto semplice, dicevano che i dati che loro hanno
sono quelli che gli forniscono le Regioni. Queste sono le
dichiarazioni che sono state fatte in trasmissioni di rilievo
nazionale e io a questo mi attengo, quindi evidentemente non sono
chiare a nessuno le classificazioni. Probabilmente delle
classificazioni avremo modo di parlarne oggi con delle iniziative
consiliari, così approfondiremo anche l'argomento, però è chiaro
che quello che avevamo detto durante la prima seduta rimane valido.
Non so se lo rammenta, perché ricordo che lei era di fronte a me e
prendeva appunti in quel momento, le avevamo detto, le avevamo
suggerito e l'avevamo pregata di fare in modo di non considerare la
Valle d'Aosta e la sua comunità, che ha una specificità
assolutamente differente rispetto a tutte le altre realtà
regionali, come una delle tante regioni, ma considerare la Valle
d'Aosta e le sue particolarità locali in maniera differente, perché
- e ricordo benissimo che le feci questo esempio - è evidente che
se si ammala una famiglia a Rhêmes, l'indice RT schizzerà verso
l'alto, ma se sono presenti quattro o cinque positivi a Rhêmes su
un totale di ottantuno abitanti, evidentemente non sarà come se si
ammalano duecentomila persone nella città di Milano. È chiaro che
avere un parametro che possa definire in maniera oggettiva, non
soltanto sulla base delle percentuali ma anche sulla base dei
numeri specifici del contagio e dei dati che vengono forniti
rispetto alle nostre comunità, sarà assolutamente utile e
interessante.
Il gong segnala che sono trascorsi cinque minuti dall'inizio
dell'intervento del consigliere Manfrin.
Presidente, il Regolamento interno non definisce il tempo di
intervento; cinque minuti in realtà no, perché non è definito nel
Regolamento, c'è scritto "alcuni brevi interventi", quindi chiedo a
lei lumi sul prosieguo.
Presidente -
Collega, la invito a chiudere nel più breve
tempo possibile.
Manfrin (LEGA VDA) -
Va bene. Allora io concludo dicendo,
Presidente, che se effettivamente questo deve essere un luogo di
dibattito e di confronto, anche su temi che non sono ricompresi
all'interno delle iniziative, è piuttosto palese che questo
Consiglio e il gruppo che rappresento non potevano sapere, non
potevano conoscere le decisioni che lei avrebbe preso il giorno di
deposito delle iniziative, né il giorno di eventuali iniziative
future, quindi la pregherei eventualmente di prendere la parola e
di spiegarci come ha maturato e sulla base di quali dati lei ha
fatto la scelta di questa ordinanza, in maniera da poterne mettere
a conoscenza non soltanto questa aula ma anche i valdostani.
Presidente -
Ci sono altre richieste di intervento?
Collega Aggravi ne ha facoltà.
Aggravi (LEGA VDA) -
Un brevissimo intervento sulla base
di quello che è stato il
compte rendu
che il Presidente ci
ha fatto e soprattutto su quelle che sono state le richieste delle
Regioni. Io direi anche un invito perché siamo tutti in attesa, e
il Presidente più di tutti immagino, di avere in mano la versione
finale di quello che sarà il provvedimento del presidente Conte. Io
quello che le chiedo Presidente, proprio in considerazione delle
osservazioni che le Regioni hanno fatto e in considerazione di
tutta una serie di esperienze di cui comunque dobbiamo fare frutto
rispetto alla prima ondata, rispetto al primo
lockdown,
io
mi auguro che poi l'applicazione di tutta una serie di dubbi che
spesso questi DPCM hanno generato o comunque spazi che questi DPCM
hanno generato, e faccio un esempio concreto che è stato il cruccio
della prima ondata, quello dei generi essenziali o comunque quello
che erano le attività essenziali. Perché dico questo? Perché
dobbiamo pensare che sì, sicuramente ci sono i ristori che potranno
arrivare, poi ovviamente io mi auguro che di monopattini non ne
vediamo più, però al di là di questo io mi auguro che ci sia
un'attenzione verso determinate categorie rispetto ad altre; lo
dico espressamente anche per il carattere di vigilanza che lei
riveste nelle sue funzioni.
La grande distribuzione nella chiusura totale della prima parte
dell'anno è stata in parte avvantaggiata rispetto a delle altre
attività che sono state obbligate a chiudere. C'era una situazione
comunque di difficoltà, siamo in una situazione a ridosso di quella
che era la possibilità di recuperare quanto si era perso dal punto
di vista economico e direi anche sociale, perché la salute
economica si riveste della salute sociale delle persone, quindi
anche in forza della commissione o del comitato che ha costituito
per decreto, poi sicuramente in questo Consiglio e nei prossimi
approfondiremo in maniera puntuale quella scelta forse anche
suggerita da una proposta di legge, in particolare l'articolo 2 che
abbiamo proposto e che si può anche ben sposare con la sua scelta,
io penso che la declinazione poi locale, visto che siamo e ci
diciamo tutti autonomisti, possa tener conto di queste situazioni,
proprio per evitare che una nuova chiusura, ancorché parziale, che
deve salvare la vita a tutti rischi poi in realtà di non salvarla o
la salvi solo a metà; come diceva in una battuta un famoso
dirigente d'azienda "con tutte queste regole rischiamo di morire
sanissimi", perché ovviamente salviamo da un lato le nostre vite,
ma le nostre vite sono anche fatte di economia e soprattutto,
vedendo i ristori che sono arrivati dallo Stato centrale e comunque
anche i ristori che arrivano da questo Palazzo, che comunque sia
purtroppo, siamo tutti fallibili, non saranno mai completi e non
riusciranno mai a chiudere tutte quelle che sono le falle che si
creano in una situazione emergenziale come questa, è bene che si
tenga conto anche di queste specificità, soprattutto se questa
volta c'è un comitato
ad hoc
, una commissione ad hoc che
deve aiutare il coordinamento e le prese delle decisioni.
Dico questo perché a volte delle polemiche o comunque delle
battute anche banali che giustamente anche lo stato di stress fanno
dire alle persone, nascondono una parte di verità, perché comunque
sia vedere chiusa la propria attività economica, e chiedo scusa se
sono più dalla parte di chi rischia, però in questo momento
sicuramente chi ha un lavoro ce l'ha
in primis
perché
qualcuno rischia del proprio, se quella persona ha delle difficoltà
ovviamente poi tutto il sistema salta.
Quindi è un auspicio, ma noi saremo comunque, come abbiamo già
fatto, pronti a vigilare e vedremo anche quelle che sono le novità
che il Governo centrale ci presenterà oggi, speriamo.
Presidente -
Ha chiesto la parola il collega Distort, ne
ha facoltà.
Distort (LEGA VDA) -
Mi rivolgo a lei presidente Lavevaz
condividendo con lei alcune riflessioni che dai banchi della
opposizione, attraverso le mie parole, le vengono rivolte come
suggestioni, con lo spirito collaborativo che è tipico della
competitività tra maggioranza e opposizione.
Prima riflessione: qual è il senso delle limitazioni. L'essere
umano ha bisogno di avere un senso. Questo vale a livello
nazionale, ma vale tantissimo nella nostra dimensione, nella nostra
realtà dove la condivisione delle idee e degli stati d'animo ha
proprio una misura molto più a contatto della persona, quindi è
estremamente importante avere il senso, la chiarezza e che venga
trasmesso, venga comunicato il senso delle limitazioni.
Che senso ha un coprifuoco alle 22:00 piuttosto che alle 20:00?
Che senso ha il coprifuoco? Che senso ha pensare di ridurre certe
attività? Si tratta di capire e di diffondere la chiarezza sul
senso. L'uomo nel momento in cui ha una chiarezza sul senso, riesce
ad accettare le situazioni. La differenza tra noi e gli animali,
come dice Konrad Lorenz, è che l'animale non riesce a
razionalizzare, quindi avverte il dolore e la contrarietà in
maniera assoluta. L'essere umano riflette, razionalizza e dà un
senso. È come il medico nel momento in cui dice "lo sto facendo per
il tuo bene": lo capiamo, anche la disinfezione di una ferita in
una situazione di dolore. Primo pensiero quindi il senso.
Secondo: dobbiamo far valere il senso della nostra autonomia. Su
questo glielo diremo sotto tutti i punti di vista, sotto i punti di
vista dell'opposizione come sotto i punti di vista della
collaborazione e dello sprone. Osi! Osi, dobbiamo far valere il
peso della nostra autonomia e da questo discendono alcuni
sottopunti.
Primo. Il fattore RT è l'elemento fondamentale chiaramente e
lei, proprio per la sua formazione accademica, ha perfettamente
dimestichezza con il campo matematico, quindi si renderà
perfettamente conto. È estremamente importante che per il nostro
territorio questo si declini in modo diverso, in base ai principi
matematici, perché se questo si fonda sulla statistica e a sua
volta la statistica si fonda su operazioni matematiche, la
dimensione del campione di riferimento è fondamentale. Il fatto di
avere un Presidente della Regione laureato in fisica dovrebbe
rallegrare e rasserenare, quindi le dico: faccia ricorso, faccia
sentire la sua voce nell'ottica dell'autonomia, ma anche
nell'ottica della logica matematica: è estremamente importante per
il nostro territorio. Così come gli attraversamenti dei comuni: noi
abbiamo un territorio estremamente frastagliato, con piccole
dimensioni dei comuni. Per andare a Villeneuve noi attraversiamo
quattro Comuni, però facciamo uno spostamento di dieci
chilometri!
Altro fatto. Noi dobbiamo avere chiarezza sui protocolli d'uso e
approfondimenti, approfondimenti anche nostri da proporre e da
contendere con il Governo centrale. È estremamente importante
analizzare, approfondire buone pratiche. Ad esempio, sulla
sanificazione non esiste chiarezza a livello normativo. Noi almeno
a livello regionale potremmo avere questa chiarezza, perché una
corretta sanificazione ci permette delle condizioni di sicurezza
nei confronti della trasmissione epidemiologica decisamente
superiori rispetto a una mascherina, e abbiamo un medico presente
in Giunta che penso lo possa confermare. Quindi è estremamente
importante come vengono eseguite le sanificazioni e codificate.
Eseguire i controlli. I controlli servono anche per risolvere
delle situazioni di disparità dal punto di vista della
meritocrazia. Ci sono attività che applicano tutta una serie di
misure, altre che non lo fanno. È importante che si eseguano questi
controlli. Questi controlli oltretutto si estendono non solo alle
attività, assolutamente, ma anche agli spazi pubblici perché è lì
il
vulnus
: il grande vulnus è nello spazio pubblico. Perché
nelle attività c'è comunque una figura di presidio: l'imprenditore,
il datore di lavoro, la persona che ha tutto l'interesse a che non
venga multato e che non venga penalizzato. Quindi questo è
importante. Per l'attività di controllo è importante avere un
organismo numericamente adeguato, quindi anche pensare al
coinvolgimento delle Forze Armate in una sana attività di
controllo, non per l'istituzione di uno stato di polizia, ma per la
condivisione tra corpi sociali.
Tutto questo è una grande ambizione, ma noi dobbiamo puntare in
alto. In questo è estremamente importante che tra maggioranza e
opposizione ci sia un dialogo di informazione: non si commetta
l'errore precedente, che è giustificato dal fatto della novità
della crisi, di avere tutta una parte di questo Consiglio che viene
a sapere le cose dagli organi di stampa. Deve esserci una
comunicazione immediata.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
I miei colleghi hanno già detto
tutto ciò che doveva essere detto, per cui sarò velocissima. Volevo
solo rivolgere un appello al Presidente: purtroppo non abbiamo
assolutamente esercitato come Valle d'Aosta la nostra autonomia nei
confronti di Roma. In tutto il periodo precedente la Valle d'Aosta
è rimasta inerte, è rimasta ferma e non ha esercitato le
prerogative della propria autonomia. Abbiamo visto invece che cosa
è stato fatto dalla Provincia di Bolzano, abbiamo visto il quadro
normativo che comunque loro hanno portato avanti esercitando
legittimamente le loro facoltà statutarie. Noi purtroppo vediamo la
Valle d'Aosta da troppo tempo supina nei confronti di Roma.
Io la invito a cercare di esercitare una forza differente nei
confronti del Consiglio dei ministri, di farsi sentire esattamente
come hanno detto i nostri colleghi, anche perché purtroppo sappiamo
che qui in Valle d'Aosta non solo non abbiamo esercitato le nostre
funzioni di autonomia, ma non abbiamo fatto nemmeno l'essenziale.
Parlo al plurale, chiaramente però sappiamo che le responsabilità
sono di chi governa, visto che chi è all'opposizione non ha nessun
tipo di potere.
La sanità non è stata adeguata e oggi purtroppo raccogliamo i
frutti di tutto ciò che non è stato fatto in tutti questi anni e
soprattutto nel periodo che va dalla prima emergenza all'emergenza
attuale. Adesso la situazione è gravissima e purtroppo chi fa le
spese di tutto questo sono i comuni cittadini che si ritrovano in
una situazione di
lockdown,
semi lockdown o quello che sarà
e quindi pagheranno uno scotto pesantissimo per l'inefficienza
della politica.
Presidente -
Vi sono altre richieste? Se non vi sono
altre richieste, passo la parola al Presidente della Regione.
Lavevaz (UV) -
Io ringrazio i colleghi per le suggestioni
e le indicazioni che sono state date. Per quanto riguarda
l'ordinanza che abbiamo approvato la settimana scorsa, questa
deriva - lo posso assicurare nella maniera più assoluta - da
un'analisi dei dati che è stata fatta in maniera molto critica e
molto analitica rispetto sia alla situazione generale, quindi di
come vengono elaborati i dati del RT in particolare, ma anche nello
specifico della situazione relativa alla nostra regione, dove
ovviamente e giustamente, come è stato detto, le situazioni sono
molto diverse, molto diversificate all'interno del territorio
regionale.
Va detto però che questo RT ha ovviamente una base scientifica
legata a indici statistici, ma anche una base medica che è relativa
al numero dei tamponi che vengono fatti; il numero dei tamponi che
vengono fatti ha dietro anche tutta una serie di problematiche
legate al fatto di come questi tamponi vengono fatti, nel senso che
si possono fare dei tamponi o per
screening
del territorio,
oppure per sospetta diagnosi, ad esempio.
Nel nostro caso si stanno utilizzando tantissimo - questo è un
dato che a livello generale, a livello nazionale ci vede ai primi
posti - come numero di tamponi effettuati rispetto alla
popolazione. Si stanno usando tantissimo i tamponi antigenici, i
cosiddetti tamponi rapidi, perché hanno delle risposte rapide per
quanto riguarda il risultato e questo permette di avere delle
risposte immediate sulla possibile individuazione di un focolaio
piuttosto che zone da controllare. Quindi molti dei tamponi che
vengono fatti sono anche tamponi di conferma: intendo che i tamponi
molecolari, quelli che rientrano negli indici statistici, vengono
fatti a conferma dei tamponi antigienici.
Tornando alla questione dell'ordinanza, non c'è una
contraddizione sulla richiesta che in Conferenza delle Regioni è
stata fatta da tutte le Regioni. Devo dire che la richiesta è stata
fatta soprattutto dalle Regioni che in questo momento hanno degli
indici di rischio e delle situazioni che sono migliori della
nostra, parlo soprattutto delle Regioni del Sud, perché giustamente
i ragionamenti che i presidenti e i governatori hanno fatto è che è
una questione probabilmente di tempo, perché sulla bontà degli
indici statistici abbiamo discusso lungamente, vi assicuro, anche
all'interno della conferenza su come devono essere considerati o
meno, quindi abbiamo cercato di fare dei ragionamenti, e qua vengo
anche a quanto detto dal collega Distort, sui dati che non sono
statistici, perché ci sono dei dati che sono statistici, ci sono
dei dati che sono relativi e altri che sono assoluti. Parlo, ad
esempio, della situazione del tasso di saturazione degli ospedali:
questo è un dato oggettivo, non è un dato statistico e, ahimè, la
nostra regione, come tante altre, sono su soglie che iniziano a
essere indicate come critiche per la presa di iniziative di
limitazione.
Questo è il primo punto che abbiamo preso in esame per le scelte
che abbiamo fatto, ma non solo: c'è un documento importante che è
il piano di gestione della pandemia, che è stato aggiornato di
recente e approvato dalla Conferenza delle Regioni ad inizio
ottobre, che dà delle indicazioni molto precise; e non sono
suggerimenti, ma sono indicazioni che le Regioni si sono impegnate
a seguire sulle iniziative da intraprendere nel momento in cui la
regione si trovi in situazioni di rischio di un certo tipo. Anche
qui si può discutere sugli indici che vengono utilizzati per
definire se una regione è in fascia 3 piuttosto che in fascia 4, ma
i ragionamenti che abbiamo fatto sono - al di là dei dati
statistici - di guardare alla situazione oggettiva della nostra
regione. La situazione oggettiva è che comunque iniziavamo a essere
in una situazione critica per quanto riguarda il tasso di
saturazione del sistema sanitario. Quindi l'ordinanza è stata presa
a seguito di questo documento che le Regioni, in maniera
contestuale, si sono impegnate a seguire.
Per quanto riguarda i suggerimenti del collega Distort, apprezzo
le indicazioni e condivido anche la necessità di maggiore
chiarezza. Anche di questo ne abbiamo parlato all'interno della
Giunta e dei diversi organismi che sono interessati nella gestione
di questa crisi e stiamo cercando di migliorare da questo punto di
vista, mettendo in campo delle iniziative che permettano un
maggiore coinvolgimento anche della popolazione, perché
effettivamente in situazioni di grande tensione anche emotiva e
sociale, come quella che una pandemia di questo tipo crea, la
necessità di avere delle informazioni chiare ritengo che sia
assolutamente fondamentale.
L'ultima cosa. Il coinvolgimento delle Forze Armate di fatto è
già stato avviato, abbiamo già un certo numero di medici che sono
utilizzati già da questa settimana all'interno del
drive-in
che è stato istituito nella zona della Pépinière. Peraltro, questa
mattina il generale Spreafico mi ha detto che ci sono probabilmente
altre disponibilità di medici delle Forze Armate, quindi da questo
punto di vista c'è un'ottima collaborazione e sono apporti di
assoluto valore e di assoluta necessità in questo momento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK