Consiglio Regionale della Valle d'Aosta - Oggetto del Consiglio n. 3980 del 25 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3980 del 25 novembre 1992 - Resoconto
OGGETTO N. 3980/IX Informazioni sull'appartenenza dei
consiglieri regionali della Valle d'Aosta a logge massoniche.
(Iscrizione di nuovo oggetto all'ordine del giorno e reiezione
di risoluzione)
Presidente
In relazione alla richiesta formulata dal
Consigliere Bondaz (Oggetto n. 3963/IX), invita il consiglio a
deliberare di procedere all'immediata discussione e alla decisione
sull'argomento in oggetto, che riveste carattere di
urgenza.
Pongo in votazione l'iscrizione di tale risoluzione:
Esito della votazione:
Presenti: 29
Votanti: 29
Favorevoli: 28
Contrari: 1
Il Consiglio approva.
Presidente
Ha chiesto la parola il Consigliere
Bondaz.
Bondaz (DC)
Non ho niente di particolare da
illustrare, solamente che questa mozione è stata approvata da altri
Consigli regionali.
Presidente
Ha chiesto la parola il Consigliere
Gremmo.
Gremmo (UAP)
L'unico muratore che c'è nella mia
famiglia è mio papà, ma fa il muratore nel senso che mette su i
muri ed anche se non è più tanto giovane lo sa ancora fare. Nella
massoneria generalmente entrano persone intelligenti e di ampio
equilibrio perché esiste una selezione di valori per cui nessuno mi
ha mai chiesto di aderire alla massoneria. Non avrei quindi
difficoltà a titolo personale di dichiarare tale
appartenenza.
Io la considero però un errore politico e non capisco come mai
Bondaz si è imbarcato in questo discorso. L'altra sera Cossiga in
televisione, ha fatto un intervento che mi permetto di ripetere
qui, anche se non ho certamente la sua oratoria. Ha ricordato come
il fatto di "dichiarare di non appartenere a questo", non è altro
che un inizio di dichiarazioni delle "non appartenenze" e
facilmente può diventare un elenco troppo lungo.
Sulla massoneria ho letto diversi libri, ma uno che mi ha
colpito molto è quello scritto in piemontese tradotto in italiano
da Augusto Monti che era un esponente del partito comunista. Quando
a Torino nel secondo Consiglio comunale c'è stata una discussione
tra l'appartenenza di Zanone alla massoneria, io ho fatto lo stesso
intervento ricordando ai colleghi come uno dei massimi testi di
letteratura in piemontese è questo
"Don pipeta à l'asilè.."
che racconta le vicende della massoneria nella Torino dell'800
tradotto in italiano da un comunista collaboratore con l'Unità.
Questo romanzo sulla massoneria è tutta un'esaltazione della
lotta per l'affermazione di diritti umani e di libertà.
Io non so perché a me arriva la rivista che s'intitola "Iran",
una volta era una rivista massonica oggi ha cambiato titolo, io la
conservo e la leggo come profano e vi trovo una serie di articoli
sui valori dei colori, dei numeri e qualche articolo di storia,
però non compare mai il nome di Licio Gelli e di nessuno che abbia
trafficato, ma c'è il nome di Garibaldi, (anche se non è tra le mie
amicizie...) e non credo che dietro a Garibaldi ci fosse qualche
complotto.
Io non ho mai approfondito la storia delle logge massoniche in
Valle, ma so che gran parte della cultura illuministica in qualche
modo si deve anche alla massoneria.
Leggendo questa rivista trovo un sodalizio dove c'è un interesse
alla speculazione isoterica, storica, ma non trovo niente di
anormale. Per quello che ne so io, quando un regime dittatoriale va
al potere, la prima cosa che fa, mette fuori legge la
massoneria.
È capitato in Russia, in Italia con il fascismo e con il
nazismo, poi si cominciano a costruire scenari di complotti.
Io sono abbonato anche a riviste di neo-fascisti per
documentarmi. Questi costruiscono tutta una serie di strane teorie
e complotti mondiali in cui entra l'ebraismo e la massoneria.
Questi scenari torbidi servono per giustificare dei tentativi
autoritari.
La massoneria per quello che ho capito io, è un'associazione
pienamente legale perché ha una sede a Roma (la villa del Vascello)
dove si riuniscono pubblicamente persone che ritengono di credere
in certi valori, è un'associazione che vanta dei grossi meriti, per
chi crede nei valori della storia d'Italia, ma la massoneria in
quanto tale, proprio perché perseguitata dal fascismo, ha dato un
contributo di non poco conto nella battaglia per la resistenza.
Io voglio ricordare che il simbolo di giustizia e libertà, che
era la squadra fiammeggiante, è un simbolo tipicamente massonico e
nella storia del pensiero politico molti massoni hanno dato alla
lotta per la democrazia del nostro paese, dei grossi
contributi.
Chiedere in modo persecutorio una specie di crocifigge per cui
essere massonici è considerato censurabile, io credo non faccia
onore ad un Consiglio che vuole rappresentare l'uomo libero.
Il discorso che è stato montato, dell'intreccio tra delinquenza
e massoneria, io lo smonto sempre dicendo che a Milano la DC è
inquisita come il PDS e il PSI per la storia della tangentopoli,
però questi partiti sono incriminati. Se si attuasse lo stesso
principio, siccome in Calabria, alcuni massoni erano delinquenti,
tutta la massoneria è delinquenza, se si porta avanti questo
discorso se a Milano alcuni del PDS, della DC e del PSI rubavano,
vorrebbe dire che tutti erano ladri e siccome non è vero perché qui
ci sono persone anche oneste, questi teoremi non li possiamo
accettare neanche nella massoneria.
Io non sono iscritto a nessuna associazione; ma allora perché
non chiedere ad ognuno in quale associazione è iscritto? No, non si
può imporre in modo implicito un censimento dei massoni come se
fossero qualcosa di diverso. Io non me la sento di accettare.
Anche alcuni settori della Chiesa hanno avviato un dialogo con
la massoneria, in fondo Gesù Cristo architetto dell'universo è una
spiritualità universale. Non facciamo i razzisti, abbiamo appena
votato una mozione contro il razzismo; il razzismo culturale è
cominciato quando si è cominciato a dire che se uno non la pensava
come me bisognava impedirgli di pensare. Siccome noi non siamo
razzisti, la prima forma da respingere di razzismo è quella di
censurare se uno appartiene ad un'associazione piuttosto che
un'altra.
Se uno fa delle illegalità va in galera, ma non è comunque
compito nostro. Il nostro compito è quello di rispettarci a vicenda
e di capire le identità culturali di ciascuno. La massoneria ha una
radice culturale rispettabile come quella cristiana, come quella
socialista, liberale, di un comunismo rinnovato, di una destra
democratica ed ha tutto il diritto di esistere.
Voglio solo citare brevemente un episodio avvenuto nel biellese.
Gli operai socialisti dell'inizio secolo avevano elevato ad un
eretico "Dolcino" un obelisco alto 12 metri fatto saltare poi dai
fascisti ed io nel 1973 con pochi altri abbiamo posato una pietra
di ricordo sull'obelisco di fra Dolcino, eretico bruciato dalla
chiesa nel '300. Quando il movimento biellese mise all'inizio del
secolo, l'obelisco alto 12 metri con le bandiere rosse e nere in
ricordo della lotta da lui sostenuta per la libertà, assieme alle
bandiere del movimento operaio c'erano i labari delle logge
massoniche, perché la massoneria è sempre stata dalla parte del
progresso.
Poi i fascisti nel 1927 hanno fatto saltare questo obelisco con
la dinamite e su questa pietra noi abbiamo messo una piccola lapide
con una targa di natura evangelica, ed io quell'anno nell'occasione
della nascita di mio figlio, ho voluto dargli questo nome.
Si dà atto che, dalle ore 19,50, presiede il Vicepresidente
Stévenin.
Presidente
Ha chiesto la parola il Consigliere Bich.
Bich (GM)
Condivido in
toto
l'intervento del
Consigliere Gremmo. La discussione su questo tema mi sembra
importante e sarebbe bene ci fosse anche la Stampa per captare
questi segnali.
Non mi sembra a caso che assieme alla risoluzione presentata dal
Consigliere Bondaz, sia stata presentata anche la risoluzione
contro le forme di intolleranza razzista e antisemita che in questi
giorni stanno insanguinando alcune zone d'Europa.
In effetti la proscrizione verso certe forme di associazionismo
va avanti di pari passo, ed è curiosa la risoluzione che viene
ripresentata dal Consigliere Bondaz, perché va a toccare solo le
logge massoniche, ma non va a toccare certe forme di
associazionismo religioso o para religioso di cui magari egli è a
conoscenza diretta; ma queste non vengono considerate come
turbative della vita pubblica.
La risoluzione posta così è un po' provocatoria e vuole
inficiare in qualche modo l'articolo 17 e 18 della Costituzione che
prevede delle garanzie molto precise per l'associazionismo.
L'appartenenza ad associazioni di questo tipo o ad altre forme
può e deve essere manifestata nelle forme dovute e volute dalla
legge e non certamente in forza da una risoluzione presentata dal
Consigliere Bondaz, in un pomeriggio di mezzo autunno. Proprio per
questo, proprio perché si tende ad isolare una parte e a colpirla e
perché si intende in qualche modo aprire una specie di caccia alla
streghe che non posso condividere, perché oggi è per questo, per le
cosiddette logge massoniche, domani potrà essere per chi è di
religione israelitica, domani ancora per altre professioni
religiose, altri giorni per associazioni diverse, altri ancora per
diverse culture.
È un metodo che va respinto fin dall'inizio e non può essere
assolutamente accettato.
Altra cosa invece è la degenerazione di queste forme associative
che a volte possono essere in netto contrasto con la legge, ma che
spetta alle autorità giudiziarie intervenire.
Proprio per far sì che la risoluzione non sia centrata
unicamente su aspetti, come diceva, il Consigliere Gremmo, che in
passato hanno dato man libera a certe forme autoritarie, io ho
proposto un emendamento che delibera di invitare i singoli
consiglieri a dichiarare per iscritto entro la fine del corrente
mese la loro appartenenza ad organizzazioni segrete od occulte di
qualsiasi tipo.
Questo perché l'organizzazione segreta ed occulta è un elemento
che infrange sia l'articolo 17 e 18 della Costituzione e siano i
vari consiglieri a valutare la loro appartenenza.
Se questo emendamento non verrà accettato io mi asterrò sulla
risoluzione presentata dal Consigliere Bondaz.
Presidente
Ha chiesto la parola il Consigliere
Bondaz.
Bondaz (DC)
Io ho l'impressione che si sia andato oltre,
rispetto alla mia modesta richiesta. Si sono fatti discorsi di
carattere culturale che nulla hanno a che vedere con questa
proposta che è stata votata unanimemente dall'assemblea regionale
siciliana e quindi mi stupisce che in quest'aula si abbiano
preoccupazioni di questo tipo.
La richiesta è molto semplice, le associazioni sono tutelate
dalla Costituzione e sono libere per cui non esiste il problema
come non dovrebbe essere un problema dichiarare di essere iscritto
alla massoneria o ad essere iscritto alla
"Opus Dei"
. Non
vogliamo censurare nessuno perché sono libere scelte. Inoltre non è
un obbligo comunicare tale posizione, ma è un invito che viene
rivolto ai consiglieri. Per questo non accetto l'accusa di essere
contro la democrazia o di ledere la democrazia. C'è qualcuno
probabilmente che ha la coda di paglia e che non vuole
l'approvazione di questa mozione. L'emendamento del Consigliere
Bich è risibile, perché non si può dichiarare l'appartenenza ad
organizzazioni segrete che sono vietate dalla costituzione.
Presidente
Ha chiesto la parola il Consigliere
Milanesio.
Milanesio (PSI)
Questo argomento sta debordando in un
tema che effettivamente meriterebbe una trattazione più ampia sui
meriti della massoneria e credo che il consigliere Gremmo abbia
fatto un intervento tale da farlo considerare un fratello
onorario.
Vorrei però dire che in un momento in cui noi chiediamo la
trasparenza a quelli che dobbiamo nominare revisori dei conti (i
quali devono dichiarare se sono iscritti ad un partito politico ed
inoltre è stato deciso che lo devono fare anche coloro che
rivolgono una domanda per ricoprire un incarico su mandato del
Consiglio regionale), credo che allo stesso titolo, e solo a quel
titolo, sia ben chiaro, si possa anche chiedere se appartengono
alla massoneria.
Certamente non per creare delle liste di prescrizione e sotto
questo profilo concordo con quanto detto dal Consigliere Bondaz.
L'emendamento presentato dal Presidente Bich, chiede "l'iscrizione
ad associazioni segrete od occulte di qualsiasi tipo". Se vogliamo
aggiungere dopo la massoneria, l'Opus Dei, mi va benissimo, ma è
chiaro che se qualcuno fa parte di un'associazione segreta ed
occulta, non lo dichiarerà perché non solo viola la Costituzione,
ma la legge di Pubblica Sicurezza; mentre credo che non ci sia
niente di trascendentale se qualche Consigliere dichiara di
appartenere alla massoneria.
In riferimento all'inchiesta che sta facendo il giudice Cordova
con i suoi collaboratori sulle logge massoniche, ricordo che il
gran maestro non ha avuto nessuna difficoltà a rendere pubblici gli
elenchi della massoneria. Con queste considerazioni io sono
favorevole a votare la risoluzione del Consigliere Bondaz.
Presidente
Ha chiesto la parola il Presidente
Bich.
Bich (GM)
Vorrei fare una rettifica sull'emendamento
presentato e cioè: "di invitare i singoli consiglieri a dichiarare
per iscritto entro la fine del corrente mese la loro non
appartenenza ad associazioni segrete od occulte di qualsiasi
tipo".
Presidente
Ha chiesto la parola l'Assessore
all'Industria, Commercio e Artigianato Mafrica.
Mafrica (PCI-PDS)
Io proponevo una modifica all'ordine
del giorno del Consigliere Bondaz, di questo tipo: togliere il
primo punto delle premesse in cui c'è un collegamento tra
l'appartenenza alle logge massoniche e le indagini delle autorità
giudiziarie ed aggiungere invece nel secondo punto delle premesse
il collegamento con il fatto che ci possano essere delle logge
segrete. Quindi:
"Valutate le notizie giornalistiche, in cui si dà ampio risalto
all'esistenza, nell'ambito della massoneria, di logge aperte e di
logge segrete. "
Presidente
Ha chiesto la parola il Consigliere
Milanesio.
Milanesio (PSI)
L'emendamento presentato da Mafrica,
mi sembra interessante. Vorrei però dire che le associazioni
massoniche non sono associazioni segrete, quindi se uno dichiara di
non appartenere ad una associazione segreta, non ha dichiarato di
non appartenere alla massoneria. Ci sono le logge coperte che sono
associazioni segrete perché altrimenti sarebbero già fuori legge:
in questo senso è impropria quindi la formulazione che ha fatto il
Presidente Bich.
Presidente
Ha chiesto la parola il Consigliere
Bondaz.
Bondaz (DC)
Io accetto l'emendamento presentato dal
Consigliere Mafrica.
Presidente
Ha chiesto la parola il Consigliere
Gremmo.
Gremmo (UAP)
Io continuo a pensare che il terreno su cui
ci si sta avviando è sicuramente scivoloso perché nel momento in
cui presenterò la dichiarazione, dichiarerò il falso perché dirò di
essere ebreo, di essere massone, di essere negro eccetera. Ho la
sensazione che le liste di proscrizione cominciano dalle piccole
cose. Al Tribunale di Milano, esiste un procedimento penale nei
confronti del Senatore Umberto Bossi e del Direttore dell'Europeo
Feltri perché questi personaggi mi hanno definito "losco ebreo
piemontese". Loro hanno ritenuto che il fatto di essere direttore
di un giornale ebraico e di voler difendere un'identità culturale
configurasse una dimensione in qualche modo negativa. Qui ci stiamo
avviando sullo stesso terreno, cioè io non so quanto l'opinione
pubblica coglierà da questo dibattito, ma molte volte conta
l'immagine che ne esce più che la sostanza.
Qui nessuno chiede quanti di noi sono iscritti all'associazione
podisti della Valle, perché è naturale che tale iscrizione sarebbe
ininfluente, ma se si chiede se si è iscritti alla massoneria vuole
dire che probabilmente questo è un fatto negativo. Siccome tutti
abbiamo ammesso che l'associazionismo massonico è legale e lecito
perché allora vogliamo sollevare il problema?
Sui dollari è raffigurata la piramide massonica, quindi dovremmo
non usare più i dollari perché con tale raffigurazione sosteniamo
la massoneria! Allora ci incamminiamo veramente su un terreno in
cui si accetta di ammazzare ebrei, massoni e i diversi e questo è
stato già fatto e non mi sembra che sia né cristiano né tantomeno
democratico.
Il Consiglio regionale dovrebbe avere il coraggio di invitare il
prof. Mola che è il maggiore storico della massoneria, affinché ci
faccia chiarezza sui contributi della massoneria al progresso della
società. Non ho sentito dal consigliere Bondaz, un argomento che
giustificasse questa sua presa di posizione.
Io contesto fortemente il terreno delle persecuzioni, perché le
stelle gialle agli ebrei sono cominciate così. È come se venisse
considerato elemento di giudizio il fatto di appartenere ad una
religione piuttosto che ad un'altra. Facciamo allora l'elenco di
tutti i battezzati o tutti quelli che da giovani sono stati
pionieri dell'unità.
Tutto questo non ha senso perché non fa onore a noi stessi
iniziare questo tipo di discorso senza avere, almeno, verificato ed
essere a conoscenza di maggiori elementi.
Presidente
Ha chiesto la parola il Consigliere
Rusci.
Rusci (PRI)
Io non so quali sono stati i motivi
ispiratori del Consigliere Bondaz. Certo è che poi dallo sviluppo
della discussione avvenuta in Consiglio regionale, ci si è trovati
di fronte all'argomento della libertà dei singoli individui.
Partendo da questa semplice considerazione che massoneria non vuole
dire segretezza e non vuole dire né copertura né essere fuori legge
e facendo un'altra considerazione che attraverso la massoneria si
sono formati o ad essa hanno partecipato il fior fiore degli uomini
di cultura e dell'economia nazionale ed internazionale, e che è
possibile conoscere, con un minimo di riservatezza, l'appartenenza
a questo tipo di associazione, come l'appartenenza ad ogni altra
varia forma di associazione come il Rotary, o l'amico del cavallo
eccetera, io dico che la negatività non spiegata era insita nelle
premesse.
Questo tipo di discorso è pericoloso perché non ci si potrebbe
poi stupire se qualcuno pensasse di presentare al Consiglio una
risoluzione per "amore di trasparenza" nella quale si invitino in
termini burocratici, i consiglieri a dichiarare, numero, nome,
cognome e taglia della propria amante. Fin'ora nessuno ci ha mai
chiesto le nostre credenze religiose, se si è cattolici piuttosto
che protestanti e atei piuttosto che praticanti. Tutto questo è
molto pericoloso ed io non voterò questo tipo di risoluzione.
Credo che le scelte del singolo attengano alla sfera delle
valutazioni dello stesso. L'appartenenza alla massoneria non è da
considerarsi né meritevole né una negatività, sicuramente il voler
far dire ad un Consigliere regionale della propria appartenenza,
significa iniziare un percorso che non sappiamo dove ci
porterà.
Presidente
Ha chiesto la parola il Presidente Bich.
Bich (GM)
Ritiro l'emendamento.
Presidente
Ha chiesto la parola l'Assessore
all'Industria, Commercio e Artigianato Mafrica.
Mafrica (PCI-PDS)
Ritiro anch'io
l'emendamento.
Presidente
Ha chiesto la parola il Presidente della
Giunta Lanivi.
Lanivi (GM)
Solo per fare alcune valutazioni. Credo che
questo argomento non sia argomento che debba richiedere ubbidienze
né di partito né di schieramento, quindi ognuno secondo le proprie
considerazioni si può esprimere liberamente. Per quanto mi riguarda
io mi asterrò su questa risoluzione.
Presidente
Ha chiesto la parola il Consigliere
Milanesio.
Milanesio (PSI)
Io propongo l'emendamento che
Mafrica ha ritirato. Io non voterei a favore della risoluzione se
manca l'emendamento in questione.
Presidente
Do lettura e pongo quindi in votazione
la risoluzione con l'emendamento presentato dal Consigliere
Milanesio:
Risoluzione Il Consiglio regionale della Valle
d'Aosta
Valutate le notizie giornalistiche in cui si dà ampio risalto
alla esistenza nell'ambito della Massoneria di logge aperte e di
logge segrete;
Constatata la necessità di una trasparente informazione a questo
riguardo anche da parte e soprattutto dei consiglieri
regionali;
Delibera
di invitare i singoli consiglieri a dichiarare per iscritto
entro la fine del corrente mese la loro appartenenza o meno a logge
massoniche;
Da mandato
alla Presidenza del Consiglio di ricevere tali informative e di
divulgare agli organi di stampa.
Presidente
Il Consigliere Milanesio a nome dei gruppi
PSI, della DC e dell'UAP richiede, ai sensi dell'articolo 71 del
Regolamento interno, la votazione a scrutinio segreto.
Esito della votazione:
Presenti: 27
Votanti: 16
Favorevoli: 12
Contrari: 4
Astenuti: 11 (Agnesod, Bich, Cout, Lanivi, Lavoyer, Louvin,
Marcoz, Perrin, Stévenin, Vallet e Viérin).
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK