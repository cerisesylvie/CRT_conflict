Consiglio Regionale della Valle d'Aosta - Oggetto del Consiglio n. 187 del 13 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 187 del 13 gennaio 2021 - Resoconto
OBJET N° 187/XVI - Communications du Président de la
Région.
Bertin (Presidente) -
Possiamo passare al punto n. 2
all'ordine del giorno. Ha chiesto la parola il presidente Lavevaz,
ne ha facoltà.
Lavevaz (UV) -
Buongiorno a tutti e buon anno. Come di
consueto, utilizzo un po' la possibilità all'interno delle
comunicazioni per fare il punto un po' sulle diverse
interlocuzioni, in particolare con lo Stato, che ci sono in queste
settimane, in particolare relativamente ovviamente alla gestione
della pandemia, questo al di là poi di tutte le iniziative
specifiche che ci sono anche in questo Consiglio e nelle quali ci
sarà la possibilità di approfondire alcuni aspetti nello
specifico.
Com'è noto, in questi giorni sono in corso le interlocuzioni per
la predisposizione del nuovo DPCM, che entrerà in vigore il 16
gennaio, abbiamo avuto una prima riunione con il ministro Boccia e
con il ministro Speranza nella mattinata di lunedì, una riunione
ancora del tutto interlocutoria, nella quale però ci è stata fatta
presente quale fosse l'intenzione sostanzialmente del Governo
nazionale per la gestione dell'emergenza dei prossimi mesi. Si è
partiti dal presupposto che il nuovo aumento abbastanza
regolarmente diffuso su tutto il territorio nazionale dei nuovi
contagi richiede, a detta ovviamente del CTS, e quindi della parte
scientifica e medica, ma anche dal Governo - e indubbiamente è una
questione condivisa anche dalle Regioni -, una rinnovata attenzione
e la necessità sicuramente di mantenere alta l'attenzione sulle
misure di prevenzione. La curva dell'ormai iniziata terza andata va
in tutti i modi possibili appiattita e allungata nei suoi effetti,
ancor più per il fatto che ovviamente questa arriva nel pieno di
una campagna vaccinale che indubbiamente è senza precedenti. Tutte
le misure che vengono ancora proposte, quindi vanno ovviamente, a
detta della parte scientifica, nella direzione di mitigare il più
possibile la recrudescenza e la violenza della recrudescenza di
questa terza ondata per il fatto che ci troviamo nel pieno della
campagna vaccinale.
In sostanza, come avete avuto modo già sicuramente di sentire
sugli organi di stampa e sulle notizie che sono trapelate,
l'impostazione dovrebbe rimanere sostanzialmente quella attuale,
quindi con una divisione degli scenari di rischio regione per
regione a seconda della situazione della pandemia. Finalmente
sembrerebbe che vengano inserite delle facilitazioni almeno - cosa
che abbiamo chiesto già da qualche mese - nei passaggi almeno tra
uno scenario e l'altro, senza che le cose si allunghino per diverse
settimane soprattutto quando i dati migliorano.
Sempre nell'ottica di una maggior prudenza, sono stati rivisti
al ribasso già all'inizio di questa settimana, anzi alla fine della
scorsa a dire il vero, i limiti di Rt per il passaggio da uno
scenario all'altro. Come sapete, il passaggio tra scenario 2 e
scenario 3 e tra scenario 1 e scenario 2 era 1,25 per il passaggio
tra giallo e arancione e 1,50 (parlo di indice Rt) per il passaggio
da arancione a giallo. Questi indici sono stati abbassati quindi
ora è sufficiente un Rt pari a 1 per passare da scenario giallo a
scenario arancione e un Rt pari a 1,25 per il passaggio da scenario
arancione a scenario rosso.
Oltre a questo, sono stati proposti - ma, a dire il vero, sono
ancora in fase di discussione - ulteriori metodi di passaggio che
hanno chiamato automatici ma non so quanto automatici siano;
comunque, per i passaggi in particolare nella zona arancione, è
stato proposto dal Comitato scientifico un passaggio automatico
legato all'incidenza dei positivi, dei contagiati. La proposta è un
passaggio automatico in arancione nel caso in cui la Regione abbia
un indice pari a 250 contagi a settimana ogni 100 mila abitanti.
Questa è una cosa che non è stata ovviamente richiesta né dal
Governo, né dalle Regioni, quindi è una discussione aperta ma che
sostanzialmente le Regioni hanno un pochettino bocciato.
L'altro aspetto, questo invece proposto dal Comitato
tecnico-scientifico, è un passaggio in automatico in arancione nel
caso in cui la Regione sia classificata come scenario di rischio
alto. Voi sapete che c'è l'indice Rt, che è una cosa, e poi ci sono
i famosi 21 parametri che concorrono insieme a classificare lo
scenario di rischio della regione, che può essere basso, moderato o
alto. La proposta che sarà discussa domani è quella nel caso in cui
la regione sia classificata a rischio alto per i 21 scenari, a
prescindere quindi dal Rt, che questa sia inserita in zona
arancione.
Verranno probabilmente riproposte anche le limitazioni di
spostamento tra regioni e anche tra regioni gialle, questo è stato
uno degli aspetti un pochettino più criticati dalle Regioni e
questo, al di là di quello che si deciderà sul tema specifico,
parlo di impianti di risalita, e al di là dello scenario e della
situazione pandemica della nostra regione, sarà il vero problema
sul quale bisognerà ragionare per una possibile apertura degli
impianti, perché è di tutta evidenza che diventa difficile
immaginare un'apertura degli impianti, se la situazione sanitaria
ce lo permette, nel momento in cui siano vietati gli spostamenti
tra regioni, questo è di tutta evidenza e per ragioni anche
banalmente economiche.
Altro aspetto che è stato proposto, anche questo criticato dalle
Regioni - dalle notizie sembrerebbe che su questo ci sia la
possibilità di rientrare... -, è la questione dei week-end
arancioni, quindi il Governo intendeva riproporre sostanzialmente
l'impostazione natalizia dei 15 giorni delle feste natalizie, cioè
a prescindere dalla situazione pandemica della singola regione,
quindi anche se la regione si trovasse in una situazione da
scenario 2, anzi, da scenario 1 con una zonizzazione gialla per
intenderci, nei week-end, come sapete e come ricordate nel periodo
delle vacanze, automaticamente si piombava di nuovo nella zona
arancione con tutte le conseguenze, in particolare ovviamente per
le attività di ristorazione, che dovevano aprire, chiudere, fare le
forniture e poi trovarsi nell'impossibilità di poter lavorare nel
week-end. Su questo la partita è aperta, abbiamo peraltro un
incontro ulteriore domani mattina, quindi vi chiedo scusa fin d'ora
se domani mattina mi assenterò qualche momento per seguire i lavori
della Conferenza delle Regioni, però con la fine del Consiglio di
domani avrò comunque delle notizie in più sicuramente da
fornirvi.
L'altro aspetto che è ancora in discussione è quello del divieto
dell'asporto dopo le ore 18:00 per i bar, anche questa è una cosa
in discussione che però vedremo a cosa porterà nella versione
definitiva nel DPCM che verrà presentato venerdì.
Questi sono un po' gli scenari, come dicevo, su molti di questi
aspetti la partita è ancora aperta, con domani mattina avremo,
diciamo, la chiusura della situazione.
L'altra comunicazione che vi faccio ma è cosa ben nota è che
oggi si riunirà la Consulta per decidere in merito alla sospensiva
della nostra legge n. 11, quindi anche su questo già nella giornata
di oggi avremo notizie in merito almeno alla sospensiva.
Ultima cosa: vi è stata consegnata una borraccia, che è un
omaggio che è stato fatto dal Celva insieme a CVA, è un'iniziativa,
credo, che fosse legata a un evento che doveva svolgersi durante
l'anno scorso che poi è stato annullato per cause Covid e quindi il
Celva ci omaggia di questa borraccia.
Presidente -
Vedo prenotato il collega Aggravi a cui
passo la parola.
Aggravi (LEGA VDA) -
Due domande: la prima riguardo
appunto al rapporto che ci ha appena fatto per sapere, visto che
dalle notizie dei giornali in parte era emerso, se qualche
Regione... o comunque c'è stata anche una comunicazione da parte
del Governo riguardo all'eventuale revisione del sistema dei 21
parametri... perché si era discusso, o comunque anche era emerso
dalle notizie una valutazione di una revisione di questa
parametrizzazione.
Vorrei poi sapere se nel corso degli incontri avuti è emersa
anche una possibilità di gestione di macroaree e mi spiego: la
Valle d'Aosta, essendo tipicamente piccola, è svantaggiata per
definizione, il ragionamento è più economico, se vogliamo, che di
gestione della crisi, perché realtà molto più grandi, pensiamo al
vicino Piemonte, hanno avuto dei fenomeni soprattutto in
corrispondenza della fine della settimana, dove ovviamente chi è
nella città si è potuto spostare nelle seconde case vicine in
località che sono anche concorrenti rispetto alla nostra realtà.
Volevo quindi sapere se questo tema era stato oggetto di
discussione.
Visto che l'ultima volta ci eravamo lasciati con quest'attesa,
vorrei sapere se ci sono novità sulla visita del ministro Boccia
dato che si è parlato, si parlerà e si è anche scritto sui giornali
di Paritetica, se appunto sappiamo quando il ministro Boccia, al di
là di tuonare simpatiche parole nei confronti della Regione, ci
degnerà della sua attenzione.
Presidente -
Ha chiesto la parola il collega Manfrin, ne
ha facoltà.
Manfrin (LEGA VDA) -
Ringrazio il Presidente per le
comunicazioni di cui ha voluto mettere a conoscenza quest'Aula,
però mi trovo per la terza o quarta volta credo a ricordare
all'interno di quest'aula gli impegni che sono stati presi, impegni
che noi avevamo sollecitato durante la prima seduta di questo
Consiglio e che sostanzialmente consistevano nel riunire la
Conferenza dei Capigruppo perlomeno, se non tutta l'Aula, e
riferire nel merito di ordinanze che dovessero riguardare la
questione Covid. La volta scorsa lei, Presidente, ci ha detto che
c'era stato un incontro di fronte alla macchinetta del caffè,
quindi sostanzialmente si poteva giudicare quello come incontro
avvenuto, in realtà io non ho avuto modo di replicare la volta
scorsa ma ero lì davanti e lei mi ha detto: "adesso facciamo
conferenza stampa, facciamo un'ordinanza", quindi non è che ci ha
messo a conoscenza in maniera scientifica, ci ha solo annunciato
che avrebbe fatto la conferenza stampa. Abbiamo visto e abbiamo
potuto apprendere durante la pausa e lo
stop
del periodo
natalizio e che riguarda il Capodanno di ordinanze che hanno
applicato alcune disposizioni nazionali e hanno adottato ovviamente
le disposizioni regionali, abbiamo preso visione delle ordinanze
che sono state fatte in questo periodo, nulla è stato comunicato a
questo Consiglio, nulla è stato comunicato alla Conferenza dei
Capigruppo. Sinceramente ritenevamo, così come lei ha concordato,
che gli impegni presi dovessero essere poi portati a termine e
invece ci troviamo per l'ennesima volta a prendere atto del fatto
che questi impegni non sono stati esperiti.
Le chiederei, Presidente, quindi di rispettare quanto lei
ovviamente ci ha promesso, quanto lei ha annunciato a quest'Aula,
perché se effettivamente lei ricopre l'incarico di Presidente della
Giunta, le ricordo che la Regione non è rappresentata solo da
questa maggioranza ma c'è un'ampia parte di Valdostani che ha
riposto la sua fiducia anche in altri suoi rappresentanti e
perlomeno avere delle notizie prima che vengano pubblicate sui
giornali sarebbe buona norma e regola.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Io vorrei anche sapere un attimino
che aria tira a Roma sul discorso dell'apertura degli impianti
visto e considerato che ovviamente, nel momento in cui non c'è la
possibilità di passaggio tra le regioni, per noi la questione
dell'apertura degli impianti è assolutamente antieconomica e
dovrete fare poi delle scelte differenti, però, nel momento in cui
anche dovessero aprire le regioni, se non ci danno poi comunque la
possibilità di aprire gli impianti, in ogni caso il problema è
duplice. Vorremmo pertanto anche sapere un attimino se tutte le
pressioni, le sollecitazioni che sono state fatte anche a Roma da
parte della Lega per tutelare la montagna, per tutelare tutte le
nostre realtà che si basano fondamentalmente sullo sci stanno
smuovendo un qualche cosa oppure il Governo continua comunque a non
sentirci.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Mi aggrego, come ormai di consuetudine,
presidente Lavevaz, nel ricordarle se possibile di avvisarci prima
delle ordinanze, di fare magari una Conferenza dei Capigruppo, ma,
oltre questo, ci terrei a sottolineare nel suo discorso due
questioni: la prima, lei ha parlato di bar da asporto dopo le ore
18:00, la stessa regola vale anche per i ristoranti o solo per i
bar? Perché leggiamo sulla carta stampata varie
interpretazioni.
Dall'altra parte capisco bene la situazione per quanto riguarda
gli impianti e credo che sia giusto prendere una decisione, magari
domani potremo ridiscuterne dopo questo incontro del Presidente in
Conferenza Stato-Regioni. Ricordo che vi sono numerose attività
sulle piste da sci che oggi non possono aprire semplicemente perché
gli impianti sono chiusi ma sono delle attività che da DPCM
potrebbero aprire ma si trovavano isolate, quindi si potrebbe
iniziare a ragionare anche su questo tema per capire se vi sono
delle possibilità per evitare una chiusura forzata legata agli
impianti.
Presidente -
Ha chiesto la parola il collega segretario
Distort, ne ha facoltà.
Distort (LEGAV DA) -
Lei, presidente Lavevaz, ha
anticipato che ci sarà un ulteriore incontro domani che permetterà
ulteriori chiarimenti e, di conseguenza, si potrebbe avere uno
scenario un po' più completo rispetto a quanto esposto in questa
mattinata. Vorrei però chiedere che aria tira su un certo
argomento, un argomento che per mio DNA legato alle dinamiche del
mondo imprenditoriale... io non tendo a essere particolarmente
sensibile alla priorità dei regimi di aiuto, di contributo, di
risarcimento, di ristoro, però è assolutamente e drammaticamente
vero che tutto il comparto economico del nostro territorio legato
alle attività economiche di montagna è in una situazione ormai
drammatica. Noi sappiamo perfettamente quanto il fatturato di tutto
quell'indotto sia sostanzialmente impostato sull'attività degli
impianti di sci, sia imperniato sulle attività degli impianti
sciistici soprattutto nel periodo appena trascorso. Noi quindi ci
troviamo con gli imprenditori del nostro territorio che sono in una
situazione allarmante. È estremamente necessario, urgente poter
confortare questo settore con notizie le più chiare possibili, le
più attendibili possibili relative alle previsioni dei cosiddetti
"ristori".
Presidente -
Ha chiesto la parola il consigliere Brunod,
ne ha facoltà.
Brunod (LEGA VDA) -
Io volevo intervenire in merito anche
all'articolo che è uscito ieri in base al quale il Governo sta
valutando delle possibili ipotesi di apertura in merito allo sci
alpinismo: un tema che in quest'ultimo periodo è stato molto
dibattuto, un tema molto caldo, dove c'è stato molto interesse.
Volevo quindi un po' chiedere se per caso ad oggi avete qualche
valutazione e considerazione in più in merito per tranquillizzare
tutto questo settore, che comunque, con i dovuti modi, avrebbe una
grande voglia di rimettersi in pista. Con quest'apertura delle
piste quindi, che al momento non sappiamo come sarà, magari si
potrebbero trovare delle soluzioni dove con maggiore sicurezza
poter permettere con buon senso la pratica di quest'attività.
Presidente -
Ha chiesto la parola il presidente Lavevaz,
ne ha facoltà.
Lavevaz (UV) -
Grazie anche per le domande che permettono
di far chiarezza su alcuni aspetti che sono sicuramente oggetto di
grande discussione poi in questi giorni.
Cerco di andare per ordine: relativamente alle richieste del
collega Aggravi sulla questione delle macroaree, in effetti è stato
oggetto di alcune discussioni già credo nel corso dell'elaborazione
del DPCM di novembre in realtà, perché in effetti è un aspetto che
potrebbe permettere almeno qualche micro spostamento anche
infra-regionale anche nelle situazioni almeno di parità di scenario
fra regione e regione, però questo non è stato sostanzialmente poi
inserito nel DPCM e quindi è rimasto un pochettino lettera
morta.
Sulla questione degli indici anche questo è stato oggetto di
discussione ed è stato oggetto anche di una proposta formale da
parte della Conferenza delle Regioni, una richiesta di
semplificazione di questi 21 parametri, di questi famosi 21 indici;
in realtà, nella situazione attuale e nell'elaborazione dei
report
settimanali attuali si usa assolutamente ancora
l'impostazione dei 21 indici.
La proposta che si sta facendo è di inserire addirittura qualche
indice in più per il passaggio automatico ma non nella
semplificazione dei 21 parametri, e questo lo capisco che non sia
una scelta ovviamente politica ma una scelta tecnica, perché i 21
parametri sono stati elaborati già alla fine della prima ondata dal
Comitato tecnico-scientifico e quindi diventa difficile per la
politica dire: "facciamo delle scelte diverse sull'analisi della
situazione sanitaria" se il Comitato tecnico-scientifico non lo
ritiene.
Sulla questione degli impianti, quindi di cosa succederà,
effettivamente su questo c'è un grosso punto interrogativo, perché,
al di là della questione spostamenti, una posizione chiara
sull'apertura o non apertura degli impianti al momento non c'è,
quindi anche questo sarà sicuramente oggetto della discussione di
domani e domani avrò qualche notizia in più.
È chiaro che anche il fatto di aver abbassato gli indici per il
passaggio da giallo ad arancione in particolare, perché comunque il
protocollo che era stato elaborato dalle Regioni prevedeva la
possibilità ovviamente di apertura e di sciare solo in zona gialla,
abbassa anche la possibilità di sciare. È stata fatta quindi anche
una proposta da parte degli Assessori competenti, del gruppo di
lavoro tecnico e politico delle Regioni con stazioni sciistiche di
valutare l'opportunità nei protocolli di inserire la possibilità di
sciare anche in zona arancione, però questo è sempre collegato
ovviamente alla questione degli spostamenti perché poi sempre lì
torniamo.
Peraltro adesso dalle notizie che ho, che sono tutto del tutto
informali e tutte da valutare, sembrerebbe che una delle Regioni a
rischio per il passaggio in zona arancione, al di là del fatto che
può esserci anche la Valle d'Aosta, perché comunque avevamo un Rt
di 1,06, in questo momento c'è il Piemonte, che è messo un
pochettino peggio di noi. Il Piemonte quindi ha delle buone
possibilità o, meglio, ha delle possibilità maggiori rispetto alle
nostre già nella prossima settimana di passare in zona arancione.
Questo quindi comunque impedirebbe ulteriori aggiornamenti anche
sulla questione dell'apertura.
Mi collego a questo con l'ultima domanda del collega Brunod
sulla questione dello sci alpinismo, perché è collegata agli
impianti, in qualche modo almeno nei ragionamenti che stiamo
cercando di fare, perché ovviamente sullo sci alpinismo è stata
molto criticata l'imposizione dell'accompagnamento della guida
almeno nella prima fase, ma questa è una scelta che è nata
all'interno dell'unità di supporto da un'indicazione dei sanitari
per questioni che vi avevo già anche illustrato relative a un
rischio di carico delle strutture sanitarie, della difficoltà di
gestire un eventuale evento valanghivo, eccetera.
Ovviamente sono ragionamenti che all'interno dell'unità di
supporto facciamo e facciamo regolarmente, lo abbiamo fatto anche
nell'ultima riunione che abbiamo fatto venerdì in cui abbiamo preso
in considerazione la possibilità di togliere quest'obbligo, perché
non sapevamo ancora in realtà venerdì mattina se avremmo dovuto
fare una nuova ordinanza o no, perché eravamo ancora in fase di
attesa della validazione dei dati, però il ragionamento che si è
fatto è che l'ordinanza comunque aveva un orizzonte temporale ormai
molto vicino, che era quello del 15, cioè di dopodomani, e
soprattutto eravamo a venerdì e lo siamo ancora oggi in una fase di
rischio alto per quanto riguarda le valanghe. L'unità di supporto
quindi ha suggerito una revisione di questo aspetto di
accompagnamento delle guide per lo sci alpinismo al 15, quindi a
dopodomani, e quindi questa sarà una valutazione che verrà
fatta.
Ho collegato questo aspetto alla questione degli impianti,
perché è una valutazione che si farà nel momento in cui ci dovesse
essere il divieto o l'impossibilità di apertura delle piste per
l'attività di sci da discesa. Quello che si ipotizzava con
l'assessore Bertschy era di valutare, almeno su alcuni impianti, di
dare la possibilità di fare lo sci alpinismo proprio per dare una
mano anche a quelle attività che sono - per venire alla domanda
della collega Spelgatti - sulle piste e quindi nell'impossibilità
di poter lavorare. È chiaro che lo sci alpinismo non porta certo i
flussi dello sci alpino, però potrebbe permettere almeno a queste
attività che sono sulle piste di poter lavorare, ovviamente se
siamo nella condizione di poter aprire.
Venendo invece alle questioni sottoposte dal collega Carrel, la
richiesta del Governo di divieto di asporto dopo le ore 18:00 è
solo relativa ai bar, anche se in realtà - e questa è una questione
che è stata posta nella riunione da alcune Regioni - c'è un
problema, anzi, questa è una cosa che è stata sollevata dai Comuni,
dall'ANCI: ci sono dei codici Ateco che, in realtà, sono a cavallo
diciamo dell'attività di bar e ristorante, quindi diventa difficile
a volte discernere l'attività di bar dall'attività di ristorante,
pertanto questo è uno degli aspetti - quindi la domanda è
pertinente - che va approfondito laddove si decida di vietare
l'asporto, perché si rischia di imporre delle chiusure
ulteriori.
Venendo invece alle sollecitazioni del collega Distort, è chiaro
che tutta la questione delle attività economiche non è oggetto
nello specifico di queste riunioni che stiamo facendo, ma viene
fuori ovviamente regolarmente, perché tutte le Regioni sollecitano
gli aspetti legati ai ristori e a tutto quanto è quello che si deve
fare per cercare di risolvere, o comunque cercare di evitare il più
possibile che la crisi economica diventi per molti una crisi
irreversibile, quindi che porti a delle chiusure.
Sulla situazione economica quindi, come sapete, c'è tutto il
capitolo aperto dei ristori, che ovviamente non è sul tavolo
attualmente delle Regioni, che continuamente sollecitano attenzioni
particolari su questo. Ieri c'è stata una lettera a firma del
presidente Bonaccini proprio nello specifico al Governo sulle
attività di montagna, quindi un'attenzione specifica nei ristori
che tenga conto ovviamente delle perdite, in particolare nei
periodi di dicembre e gennaio, che per la montagna, è inutile
dirlo, sono fra i momenti più importanti a livello di attività e a
livello di fatturato. Su questo quindi c'è una grande attenzione da
parte delle Regioni e dei solleciti continui al Governo, però al
momento notizie certe non ci sono e le avremo nel momento in cui il
famoso Ristori 5 avrà la sua definizione conclusiva.
Infine la richiesta corretta del collega Manfrin della
sollecitazione della mia mancata convocazione della Capigruppo,
effettivamente è un impegno che mi ero preso, non ho ritenuto di
chiedere la convocazione della Capigruppo, perché non posso
convocare io la Capigruppo, per il semplice motivo che
sostanzialmente le ordinanze che abbiamo fatto da inizio dicembre
in poi sono tutte ordinanze che sono assolutamente nello stesso
solco, nel senso che, in seguito alla situazione della pandemia,
alla situazione degli indici, si vanno a riapplicare le regole che
avevamo definito, quindi per uno scenario e per l'altro. Questo
quindi è il motivo per il quale non ho ritenuto di chiedere di
convocare la Capigruppo: perché non ritenevo ci fossero novità
particolari su queste ordinanze, però su quella che faremo in
questa settimana probabilmente dovremo impostare le cose in modo
diverso perché, al di là del fatto che con la fine della settimana
sapremo se la nostra legge è sospesa o meno e quindi anche proprio
l'impostazione dell'ordinanza dovrà essere fatta in modo diverso,
anche il DPCM sarà nuovo e quindi l'impostazione dovrà essere
giocoforza diversa.
Presidente -
Ha chiesto la parola il consigliere Aggravi
per il secondo intervento, ne ha facoltà.
Aggravi (LEGA VDA) -
Chiedo scusa se sono noioso,
presidente Lavevaz, ma notizie da Boccia?
Presidente -
Per integrazione alla risposta, la parola al
presidente della Regione Lavevaz.
Lavevaz (UV) -
Chiedo scusa, non avevo preso bene gli
appunti, mi era scappato Boccia. Allora la disponibilità del
Ministro è tuttora presente, eravamo rimasti di sentirci poi dopo
la nomina della Paritetica, quindi il Ministro è tuttora
disponibile a venire in visita in Valle e quindi adesso vedremo di
fissare poi una data da qua a fine mese, salvo quello che potrà
succedere a Roma in questi giorni ma questo lo vedremo nei prossimi
giorni.
Presidente -
Non vedo altre richieste di intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK