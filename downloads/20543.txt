Consiglio Regionale della Valle d'Aosta - Oggetto del Consiglio n. 553 del 22 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 553 del 22 aprile 2004 - Resoconto
OGGETTO N. 553/XII - Valutazione sull'operato del Direttore
generale della Casa da gioco di Saint-Vincent. (Interpellanza)
Interpellanza
Considerato il difficile momento di mercato che colpisce la
Casa da Gioco di Saint-Vincent;
Evidenziato il calo sensibile di presenze registrato
nell'ultimo periodo di gestione;
Preso atto della delicata situazione creatasi dall'indagine
della magistratura nella quale l'immagine del Casinò non ne
giova;
Considerate le dichiarazioni dell'Assessore che ritiene in
dirittura d'arrivo la trattativa per l'acquisto del Grand Hotel
Billia;
Evidenziate le dichiarazioni dello stesso che anticipano dopo
il deficit del 2003 anche uno sbilancio d'esercizio molto
probabilmente anche per il 2004;
Considerato che è stato completamente rinnovato il consiglio
di amministrazione mentre è rimasto in carica il direttore generale
responsabile dei bilanci della Gestione Straordinaria del Casinò
prima e della nuova Casinò S.p.A. oggi;
Considerata la necessità di un rilancio immediato della Casa
da Gioco attraverso un nuovo piano di sviluppo con nuove risorse e
nuove strategie;
i sottoscritti Consiglieri regionali
Interpellano
l'Assessore competente al fine di conoscere:
1) quale giudizio esprime sulla gestione della Casa da Gioco
attuata dall'attuale direttore generale;
2) quali sono i motivi che hanno indotto il Consiglio di
Amministrazione a congelare di fatto il ruolo del direttore
generale;
3) se non ritiene centrale, nel rilancio della Casa da Gioco
la figura del direttore generale quale responsabile del nuovo piano
di sviluppo necessario all'azienda.
F.to: Lattanzi - Tibaldi
Presidente - La parola al Consigliere Lattanzi.
Lattanzi (CdL) - Questa interpellanza, per i rinvii continui,
potrebbe sembrare datata, invece l'Assessore sa perfettamente che è
diventata di assoluta attualità - nella vita ci vuole anche un po'
di fortuna...! - proprio per le decisioni in materia di Casinò da
lui annunciate in queste ultime settimane.
Voglio subito dire che il primo quesito,
"quale giudizio
esprime sulla gestione della casa da gioco attuata dall'attuale
direttore generale"
, è una domanda provocatoria, perché
conosciamo tutti i giudizi che sono stati espressi sulla gestione
di questi ultimi anni, anzitutto da noi come opposizione. Per la
verità, per qualche anno vi è stata una copertura politica, ma i
bilanci in rosso per tutti questi anni avevano già dato un giudizio
sulla gestione dell'attuale direttore generale. Dico per inciso che
non ho assolutamente nulla contro il Dott. Roberto Trentaz come
persona, sto parlando del Direttore generale della casa da gioco,
che ha sistematicamente presentato dei bilanci - è vero in un
momento di mercato particolare -, ha prodotto dei dati
sistematicamente in rosso che, come consiglio di amministrazione,
noi abbiamo dovuto ripianare e, quando altre case da gioco
crescevano, la nostra, purtroppo, perdeva quote di mercato.
Voglio invece affrontare i due quesiti che ritengo importanti,
proprio alla luce di quelle comunicazioni che l'Assessore ci ha
fatto in queste settimane. Il primo riguarda i motivi che hanno
indotto il Consiglio di Amministrazione a congelare di fatto il
ruolo del direttore generale. Abbiamo appreso dall'Assessore la
notizia che si passerebbe da una struttura verticale ad una
struttura orizzontale, così si è espresso spiegando quali potevano
essere le prospettive di riorganizzazione del consiglio di
amministrazione neo-eletto. Noi vorremmo capire bene che
funzionalità ha questa scelta, perché ogni azienda in crisi che ha
un radicale cambiamento, come quello che ha avuto e che auspichiamo
avrà la casa da gioco - cito per ultima la "Fiat" -, ha anche un
cambio gestionale, cioè un'azienda in crisi si presenta con un
piano industriale, con una serie di innovazioni nell'organigramma,
ma le modificazioni dello stesso sono funzionali al progetto
industriale che si presenta. Noi invece riteniamo che, non avendo
mai visto il progetto industriale e stando ancora qui ad aspettare
in ansia la presentazione del progetto di sviluppo, sia quanto meno
anomalo cambiare la "macchina" senza aver definito qual è la
direzione. Noi quindi chiediamo, visto che di fatto si è congelato
questo ruolo nell'organigramma della casa da gioco, quali sono le
motivazioni alla base di questa scelta. Vorremmo sapere se non
ritiene centrale nel rilancio della casa da gioco la figura del
direttore generale quale responsabile del nuovo piano di sviluppo
necessario all'azienda rispetto all'azionista, ai sindacati, agli
istituti che dovranno sostenere finanziariamente questo rilancio.
Abbiamo visto con "Parmalat" il ruolo del Dott. Bondi, con "Fiat"
il ruolo del nuovo amministratore delegato, figure che si assumono
in prima persona la responsabilità di raggiungere questi obiettivi.
Abbiamo avuto invece la percezione che la frammentazione delle
responsabilità ci possa portare, con il nuovo progetto di sviluppo
- se mai riusciremo a vederlo -, a delle responsabilità
rimbalzanti: mentre è chiaro che la casa da gioco deve essere
rilanciata, non vorremmo che, da qui a qualche anno, vi fosse un
rimbalzo di responsabilità proprio per la frammentazione delle
stesse, passando da questa organizzazione verticale ad una
orizzontale. Questo anche perché la nomina di un direttore generale
non precluderebbe la ripartizione orizzontale delle deleghe
operative, che verrebbero così a far capo a 5 consigli di
amministrazione, per i quali sarà molto difficile stabilire una
linea di demarcazione fra una competenza e l'altra. Questa è una
perplessità che è stata sollevata anche dai sindacati quando hanno
chiesto chi sarebbero stati i loro interlocutori; ora, qualcuno gli
risponderà: "parlerete con chi si occupa del personale", ma così
non sarà, perché i sindacati dovranno confrontarsi non solo sulle
questioni del personale, ma anche sulle scelte strategiche che il
consiglio di amministrazione, che si comporrà di 5 manager, dovrà
realizzare. Chiediamo all'Assessore di fare chiarezza su questa
scelta, in modo da comprendere bene il funzionamento futuro di
questa macchina organizzativa e manageriale, ribadendo la nostra
perplessità che si siano modificati la carrozzeria, il motore, le
gomme, ma che non si sia ancora deciso se si va a Roma o in Africa,
perché, a seconda della destinazione, cambia il tipo di carrozzeria
di cui si ha bisogno. Vorremmo dunque sapere che tipo di struttura
state costruendo, per andare dove.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Avrei innanzitutto due parole da spendere in
termini di fortuna, forse è appropriato parlando di Casinò, ma devo
dire la verità: sicuramente auguro ogni bene al Consigliere
Lattanzi ma, anche se fosse stato presente, non avremmo mosso la
classifica, perché le interpellanze sono tutte uguali! Non è
questione di fortuna, è che dite sempre le stesse cose e, da un
certo punto di vista, chiederei che si passasse dal dire al fare!
Sicuramente è un invito che ha una valenza comune, quindi chi si
sente più investito di questo... però, d'altra parte, con tutta una
serie di interventi capisco che le professionalità in Valle d'Aosta
in termini di Casinò sono molte. Credo che dovremmo chiedere al
legislatore nazionale di aprire più casinò, perché con tutti questi
direttori generali che parlano, con tutte queste competenze che
anche quest'aula riesce a manifestare, credo che ci si possa
avviare... perché ognuno ha in tasca una soluzione, ha delle
competenze, cioè l'Italia è uno Stato di allenatori di calcio e la
Valle d'Aosta è una Regione di amministratori di casinò, ognuno
credo che abbia qualcosa da spendere. Su queste competenze avrei
qualche dubbio...
(interruzione del Consigliere Lattanzi, fuori
microfono)
... il sogno è una condizione individuale, per cui ognuno sogna
quello che vuole, a meno che non vi siano dei "diktat" dove vi è
un'impostazione.
Detto questo, devo ripercorrere l'interpellanza nelle sue
premesse, perché presentandola il Consigliere Lattanzi ha ampliato
molto il tema, ma vorrei fare alcune puntualizzazioni perché non
vorrei dare certe cose per acquisite. Nell'ambito
dell'interpellanza si parla di
"un momento di mercato che
colpisce la casa da gioco"
, come altre case da gioco, poi
vedremo in che misura; di fronte a delle situazioni di difficoltà,
chi è più bravo reagisce e chi non reagisce perde delle quote di
mercato.
"Evidenziato il calo sensibile di presenze registrato
nell'ultimo periodo di gestione"
: ormai il calo di presenze è
abbastanza costante nel tempo, quindi non è qualcosa che riguarda
l'ultimo periodo. Vi è poi qualcosa di estemporaneo, si dice:
"preso atto della delicata situazione creatasi dall'indagine
della Magistratura nella quale l'immagine del Casinò non ne
giova"
. Ovviamente, la Magistratura interviene su questioni di
ordine penale che afferiscono a responsabilità individuali, non
possiamo pensare di estendere la responsabilità penale su tutto un
comparto. Lì sono d'accordo con il pensiero del Consigliere
Lattanzi: gli ultimi episodi mi hanno sconcertato, mi riferisco
agli ammanchi di cassa su cui è necessario approfondire.
Si parla di un deficit del 2003: non ho visto il bilancio di
tale anno perché non credo sia ancora stato predisposto, quindi non
mi pare opportuno parlare di deficit; ho visto la diminuzione di
ricavi, ma questo è un altro discorso. Quando si dice:
"uno
sbilancio d'esercizio anche per il 2004"
, ripeto: io non ho
ancora visto il bilancio, ma non mi pare che nella gestione
ordinaria vi siano deficit nel 2003, vi è una diminuzione di
ricavi. Se poi emergono delle poste straordinarie che porteranno il
bilancio del Casinò in perdita, questo lo sa il Consigliere
Lattanzi, io aspetto la bozza di bilancio che verrà presentata agli
azionisti. Nell'ambito del 2004, ho la decade, non abbiamo una
perdita in valore assoluto di ricavi, anzi, alla seconda decade del
mese di aprile abbiamo 1.454.928 euro in più rispetto al 2003. È
pur vero che le ultime 3 decadi hanno visto costantemente perdere
rispetto al 2003, per cui, parlando di gioco di azzardo e di
calcolo delle probabilità, i ragionamenti vanno sempre fatti su
tempi e su archi temporali maggiori. È chiaro che è inopportuno
avere delle esaltazioni gridando ad aumenti di ricavi, come è
inopportuno fasciarsi la testa; è pur vero - ripeto - che
nell'ultimo mese il raffronto ha visto costantemente perdere
rispetto alle decadi precedenti. Chiederei quindi un po' più di
prudenza nell'analizzare questa situazione.
Entrando nel merito dell'interpellanza, il Consigliere Lattanzi
ha già definito la prima una domanda provocatoria; è ovvio, anche
perché il direttore generale non è un interlocutore del Consiglio
regionale, della Giunta o dell'Assessore, ma è un interlocutore del
consiglio di amministrazione. Noi nominiamo, in virtù di una legge
regionale approvata da questo Consiglio, un consiglio di
amministrazione che, secondo lo statuto della società - inviterei a
ripercorrere tale statuto -, ha la competenza di nominare il
direttore e i dirigenti, per cui se qualcuno deve dare un giudizio
del direttore generale, questo "qualcuno" è il consiglio di
amministrazione; noi in quest'aula dobbiamo dare un giudizio sul
consiglio di amministrazione, che è quello che deve perseguire gli
obiettivi e le linee guida fissate dall'azionista. L'azionista,
ovviamente, parla nelle sedi opportune, che sono le assemblee;
tutto il resto ha un po' il sapore di "aria fritta".
Si chiede:
"quali sono i motivi che hanno indotto il
Consiglio di amministrazione a congelare di fatto il ruolo del
direttore generale"
. Il consiglio di amministrazione è entrato
in carica il 1° gennaio e ovviamente aveva il compito di monitorare
e presidiare tutte le attività insite nell'ambito della casa da
gioco. A fronte di questo, il consiglio di amministrazione - non
l'Assessore - ha parlato di organizzazioni orizzontali, piuttosto
che verticali; l'Assessore ha solo ricordato quello che il
consiglio di amministrazione ha evidenziato. Cosa ha evidenziato il
consiglio di amministrazione? Una concentrazione di potere
decisionale in una figura che nel tempo aveva rivestito il ruolo di
amministratore delegato e di direttore generale. Questo tipo di
concentrazione di fatto non aveva permesso quello che il consiglio
di amministrazione invece intende perseguire: uno sviluppo di una
pluralità di competenze che possano andare a presidiare delle aree
strategiche dell'ambito del Casinò. Sotto alcuni aspetti, quindi,
il consiglio di amministrazione ha ritenuto di proporre
un'organizzazione in cui vi è un rafforzamento di aree e di
direzioni già esistenti e l'introduzione di aree che, oggi come
oggi, non sono presidiate come si aspetta il consiglio di
amministrazione. A fronte delle aree tipiche - quelle del
personale, del contenzioso, delle manifestazioni -, quindi vi è da
rafforzare l'area dove si produce: la Direzione giochi. È un
qualcosa che è emerso in un confronto sereno e pacato anche con i
sindacati, abbiamo la necessità di avere una regia, cioè un
rafforzamento di quell'area e, anche in virtù delle discussioni che
abbiamo avuto all'interno di questo Consiglio, un rafforzamento
dell'area amministrativa, che è un'area un po' particolare: è
un'area amministrativa di un casinò. Ricordo che, per definizione,
il gioco di azzardo è illegale, vi sono delle attività che possono
essere ricondotte nell'alveo della legalità se vengono fatte in
determinati ambienti autorizzati, appunto i casinò. Ecco che è un
amministrativo che non deve essere competente esclusivamente in
materia di partita doppia, ma deve essere una figura che ha delle
competenze specifiche di casinò, quindi essere un finanziere - non
un militare, ma un soggetto competente di finanza - e nel contempo
un soggetto con competenze in materia di antiriciclaggio, in
materia di gioco, un soggetto in grado di gestire nella legalità
un'attività particolare. Quello che il Consigliere Lattanzi chiama
"congelamento" è un progetto di riorganizzazione; come in qualsiasi
struttura che sta affrontando una riorganizzazione, non si vanno ad
assumere iniziative straordinarie, ma si fa un'attività di
ordinaria amministrazione. Mi pare che non vi sia nulla di
straordinario, quindi il congelamento è una fase. Ricordo, come ho
detto all'inizio: il 1° gennaio, quindi sono 3 mesi.
Oggi vi è un consiglio di amministrazione, e mi ha fatto piacere
che sia stato riconosciuto da parte delle forze lavoro che è
presente in azienda, che va nelle sale giochi e nelle aree
amministrative. Si tratta quindi di persone che si stanno
adoperando per cercare di dare quel contributo che l'azionista ha
richiesto. Devo anche esprimere pubblicamente un apprezzamento per
persone che qualcuno ha definito: "le persone giuste al posto
sbagliato"; vi è un'assunzione di responsabilità che deriva dalla
disponibilità ad assumere deleghe in proprio, in modo da avere una
trasmissione diretta e immediata fra dirigenti e organo
amministrativo, in modo tale da creare questo collegamento. Non
sottovaluterei una cosa di questo genere ed è chiaro che anche per
queste persone questo rappresenta una scommessa, perché questo tipo
di attività non è un'attività che esula dal concetto del rischio di
impresa. L'attività del Casinò è un'attività imprenditoriale,
quindi la gestione delle risorse finanziarie e umane non ha come
risultato un risultato scontato, ma può avere successo o
insuccesso. Qui invece qualcuno dà per scontato tutta una serie di
cose, che il Casinò sia un qualcosa che automaticamente genera
risorse. Non è vero.
Quando al terzo punto si parla di
"piano di sviluppo
necessario all'azienda"
, è ovvio che tutto quello che si sta
facendo deve avere come obiettivo contestuale quello di definire un
piano, non vorrei entrare nell'equivoco... un piano aziendale...
quindi, ad un certo punto, dice: come voglio organizzare l'azienda?
Anche lì abbiamo tutta una serie di iniziative che risalgono ormai
a tanti anni fa. La costruzione di una sala giochi davanti
all'attuale Casinò, che possa permettere lo sviluppo di una serie
di attività sui giochi elettronici, non la dobbiamo inventare oggi,
è nata purtroppo tanti anni fa e il mio rammarico è che non vi sia
questa fase di esordio, questo sì, ma credo che il flusso dei
rientri economici, dell'impiego sia una conseguenza di questa
riorganizzazione... per cui la determinazione di tempi certi, di
piani economici e finanziari relativi e poter misurare via via dei
ritorni. Ritengo che un confronto sereno su questo tipo di
argomento possa evitare di tornare sempre sulle stesse cose. Anche
lì, finita questa fase, dovremo andare a individuare un percorso
dove il Consiglio si misura sui risultati che vengono ottenuti, per
cui vi sono in azienda dei momenti in cui si progetta e dei momenti
in cui si monitorizzano nel corso del tempo i risultati, per
evitare di trovarsi al consuntivo a dover dire che non si sono
ottenuti risultati. Queste sono nozioni elementari di contabilità
industriale, ma siamo costretti a fare questo, in modo che a quel
punto non parleremo più dell'effimero, ma di qualcosa più puntuale.
Evito di criticare i processi alle intenzioni; a questo punto,
delineate le linee guida, dobbiamo aspettare i risultati, per dare
a queste persone l'opportunità di lavorare. Nelle parole del
Consigliere Lattanzi ho individuato una critica dell'operato di
qualcuno che non ha ancora operato, questo è semplicistico e
prematuro, se l'atteggiamento è di criticare tutto e tutti...
sicuramente ci sarà qualche "ciambella" che viene fuori senza il
"buco", allora lei alzerà il ditino per dire: "ma io l'avevo
detto!". Sì, ma ha detto tante altre cose, se dobbiamo contare
tutte le cose sbagliate che vengono dette, rischiamo di essere
ingenerosi nei giudizi.
Termino dicendo, in merito al terzo punto, che il consiglio di
amministrazione riuscirà a definire un piano aziendale, degli
obiettivi che non siano ciclopici, ma anzi propedeutici al piano di
sviluppo che non ha tutti i tasselli già definiti. Anche qui, nelle
premesse, si dice che l'acquisizione del Billia è cosa fatta, ma
non è così. Ho detto che abbiamo preso delle decisioni come Giunta,
abbiamo dato mandato di proseguire la trattativa, ma le trattative
si compongono di due soggetti: chi vuole comprare e chi vuole
vendere. Ricordo, siccome il Consigliere Lattanzi è attento alle
indagini della Magistratura, che, nell'ambito di questa trattativa,
i soggetti sono molto presenti nelle aule di tribunale, quindi
tutto ha una sua definizione. Facendo già un piano aziendale,
facendo già l'ordinaria amministrazione molto bene, diamo già una
risposta a tutta la comunità di Saint-Vincent, all'azienda, ai
consiglieri regionali, alla Valle d'Aosta intera.
Si dà atto che, dalle ore 11,35, riassume la presidenza il
Presidente Perron.
Président - La parole au Conseiller Lattanzi.
Lattanzi (CdL) - Lei ha ragione, Assessore, quando dice che noi,
dell'opposizione, non abbiamo una grande fantasia nel ripetere in
continuazione dei quesiti. Devo dire che lei non ha una grande
fantasia a darci delle risposte, perché ci costringe a fare
ulteriori quesiti e devo anche dire che, ogni volta che la
sentiamo, il livello della fiducia che abbiamo nelle sue risposte
cala, perché è indubbio che quando lei si è insediato qui... Si,
c'era quando lei si è insediato qui, c'era la fiducia! Voglio dire,
al di là delle capacità personali che erano riconosciute anche alla
Giunta precedente e all'Assessore e, quindi, al di là del giudizio
sulle persone, era riconosciuta una fiducia dovuta a chi si insedia
di buona volontà, uomo di buona volontà, e dice: "ma io adesso
prendo in mano delle situazioni e le voglio mettere a posto", devo
dire che, a distanza ormai quasi di un anno - fra un po' faremo il
compleanno! - non solo i problemi che lei ha trovato e che aveva la
buona volontà di risolvere non si sono risolti, ma devo dire che
lei ha dato un buon contributo a complicarli!
Situazione di mercato: è vero che è difficile per il Casinò di
Saint-Vincent, ma come lei mi insegna - essendo un professore in
economia o commercialista, comunque che fa delle lezioni di
contabilità -, il mercato c'è per tutti e a un costante calo di
presenze - come lei ha ribadito, purtroppo - altre aziende non
rilevano lo stesso calo di introiti e di presenze, mentre la nostra
casa da gioco continua ad avere questa "emorragia" di presenze, è
evidente che manca una strategia aziendale, ma questo lo sappiamo
tutti!
Un riferimento che lei ha fatto alla Magistratura, riprendendo
la mia premessa, quella di dire che evidentemente le indagini della
Magistratura su furti, ammanchi, cattive gestioni non fanno bene,
pur essendoci la responsabilità soggettiva, non fanno bene
all'intera immagine dell'azienda. Mi permetto di dire che io, di
Magistratura, me ne occupo quando questa si occupa di me e,
fortunatamente, recentemente ha archiviato qualcosa che era stato
nei giornali e chi l'aveva scritto è stato radiato dall'Albo tra
l'altro! L'unica cosa di cui io mi occupo, quando mi occupo di
Magistratura, è quando la Magistratura si occupa di me: nella mia
vita è successo una volta sola e spero Iddio che non succeda più!
Ammanchi, furti: lei mi insegna, azionista che ci rappresenta tutti
quanti, lei ci insegna, come azionista e soprattutto come
commercialista, che quando in un'azienda vi sono dei furti,
l'amministratore delegato dovrebbe intervenire, alla luce delle
ispezioni interne, delle inchieste interne. Non sto parlando della
Magistratura, dovrebbero arrivarci i processi che non hanno
funzionato, soprattutto quando gli ammanchi sono continuativi e
ripetuti, perché qui non è che stiamo parlando di ammanchi che
succedono una volta ogni 10 anni! Una volta ogni 10 anni entra la
Finanza e porta via i faldoni, perché, ripetutamente, succedono
cose che non dovrebbero succedere!
Se il Consiglio di Amministrazione non si assume le
responsabilità della gestione dei controlli, io dico: visto che non
abbiamo più il Direttore generale, cosa facciamo, tagliamo la testa
all'azionista, che è lei? Perché se non c'è nessuno che controlla,
chi è che dovrebbe controllare i controllori? L'azionista, chi ha
messo il capitale e, in questo caso, lei, a nome di tutti noi
Valdostani, quindi se lei mette il capitale e non controlla cosa
succede nella sua azienda, essendo azionista per il 99%, dovrebbe
essere lei, il primo responsabile! Faccia qualcosa perché non chi
ha nominato il Padre eterno, ma chi ha nominato lei... lei li ha
nominati, lei li ha indicati, faccia i controlli! Diventa difficile
perché arriviamo al punto dell'organizzazione trasversale
verticale-orizzontale.
Due parole sui dati da lei fornitici... lei non aveva tempo e
purtroppo io ho solo 6 minuti! Bilancio 2003; lei diceva: "ho
annunciato meno ricavi". Io chiedo scusa, ho capito male, mi pareva
che parlassimo di 9 milioni di euro del 2002 di deficit e lei
annunciava che anche il 2003 probabilmente avrebbe chiuso con un
deficit, quindi io chiedo scusa se ho capito male, mi andrò a
rivedere le dichiarazioni registrate, avevo capito che, avendo
discusso dei 9 milioni di euro di deficit del 2002, lei ci stesse
annunciando un deficit...
Bilancio del Casinò: non faccia il gioco delle 3 carte! Anche
sul 2004 sappiamo che i primi 3 mesi sono andati giustamente in
pari con il 2003; io rilevo soltanto che il 2003 è stato uno degli
anni più disastrosi, quindi, andando in pari con un disastro,
sempre di disastro si parla!
Veniamo alla "favoletta" del Consiglio di Amministrazione che,
nella sua piena autonomia e libertà, dovrebbe nominare le
persone... lei ha già messo dei paletti, come Giunta, non più
quelli che hanno gestito il passato, compreso credo l'attuale
Direttore generale, quello "congelato", immagino, no? Allora, lei
sa perfettamente che non può venire in quest'aula a raccontarci che
lei, come azionista, ha fatto semplicemente le nomine e qui,
adesso, è in dolce attesa di vedere nominati, magari conoscendolo
anche lei - come noi! - dai giornali: il Direttore amministrativo,
il Direttore responsabile della gestione e poi, magari, il
Direttore Marketing e poi il Direttore di tutte quelle nomine che
servono per riempire le caselle che sono state ideate, ma che sono
ancora vuote! Non ci venga a raccontare questa "favoletta", perché
sappiamo perfettamente... questo è un insulto all'intelligenza del
Consiglio regionale, ma anche ai Valdostani tutti, che il Consiglio
di Amministrazione lo ha nominato lei e evidentemente non lo
abbiamo nominato noi!
Secondo: quelle nomine verranno fatte certamente ascoltando
l'azionista di riferimento, perché se non saranno graditi alla
società i suoi dati di riferimento, dubito che qualche signore
potrà essere nominato; quindi non ci venga a raccontare la
"favoletta" che qui, lei, è in dolce attesa di aspettare che i
"manager" le comunichino il nome dell'illuminato o "unto dal
Signore", perché di "unto dal Signore" qui, in Italia, ce n'è uno
solo, e basta e avanza!
Adesso non ridiamo più. Giudizio. Io chiedo però qualche minuto
perché la risposta è stata lunga e controbattere tutte le risposte
che ha dato l'Assessore è difficile! Giudizio sul concetto di
amministrazione e gestione e giudizio politico. Lei, quando si è
presentato qui, si è presentato con una Giunta che è la continuità
di un assetto di Centro-Sinistra valdostano "Union" più "DS" per
adesso, poi vediamo se gli amici della "Fédération" riusciranno a
infilarsi anche loro, ma per il momento una continuità che è quella
di assumersi una responsabilità di una continuità anche politica.
Il giochino di dire: "quello che hanno fatto quelli, prima, non mi
compete"... le ricordo che lei era Presidente dell'"Union" quando
l'allora Presidente della Giunta sosteneva il Direttore generale,
ripianava i debiti a colpi di maggioranza, cioè se qualcuno ha
fatto qualcosa non mi risulta che l'attuale professore Dino Viérin
- allora Presidente della Giunta - l'abbia potuto fare in estrema
solitudine perché l'appoggio politico lei glielo dava, o no? Mi
vuol dire che ha gestito 15 anni la Regione senza il suo appoggio
politico? Allora non facciamo il gioco delle 3 carte, che quando
Dino Viérin fa le cose buone siete tutti padri e madri dei progetti
che hanno fatto e quando, secondo lei, Dino Viérin qualcosa che non
andava bene non l'ha fatto allora lei è "orfano", quell'operazione
lì è "orfana", il "padre" è solo Dino Viérin!
Non va bene, non va bene per correttezza politica, perché lei
siede nella sede di Gino Agnesod che era il suo predecessore, di
cui lei è la continuità, le competenze invece del Presidente della
Giunta le ha invece prese in carico lei, quindi non facciamo il
gioco delle 3 carte, perlomeno con noi dell'opposizione! Noi
consideriamo lei, per quanto riguarda la "questione Casinò", il
successore politico del Presidente Dino Viérin. Non faccia il gioco
delle 3 carte, perché, o non condivideva prima - e lo doveva dire!
- o ha condiviso ed è stato zitto e ha condiviso, e quindi oggi
sostenga quella situazione! Non può venire a raccontare che il
Direttore generale... adesso mettiamo i paletti e non lo nominiamo
più! L'ha tenuto in piedi per 10 anni anche lei!
Direttore generale: se è "congelato", qualcuno mi deve spiegare
se la motivazione, se il ruolo del Direttore generale è un'attimino
in "normale amministrazione", qualcuno mi spieghi, perché noi
paghiamo un Direttore generale che non fa più il Direttore
generale, l'Amministratore delegato, ma lo paghiamo come prima!
Qualcuno me lo vuol spiegare? Perché quel Direttore generale, quel
ruolo, a quel ruolo sono stati definiti dei compensi da Direttore
generale e da Amministratore delegato. Allora, o lo sta facendo, è
nel pieno delle sue funzioni, e quindi lo state pagando per quello
che sta facendo, o non lo sta più facendo e quindi, qui, la Corte
dei Conti dovrebbe venire a vedere come stiamo spendendo i soldi
dei contribuenti valdostani! Qui non mi venga a raccontare che
adesso il Direttore generale è in "normale amministrazione"! Quel
ruolo non era di normale amministrazione: era di gestione, di
assunzioni di responsabilità da Amministratore delegato a Direttore
generale, il compenso era per questo ruolo!
Credo che qui vi sia qualcosa da chiarire. Non possiamo pagare
le persone per fare gli amministratori delegati e direttori
generali e fargli fare la contabilità di cassa! Me l'ha detto lei,
sta portando avanti la normale amministrazione! Allora, io non pago
in maniera straordinaria un signore che fa il contabile in una
normale amministrazione, non so nelle sue aziende, nelle mie no!
Lei ha parlato di riorganizzazione che va nella direzione di...,
avendo preso atto di una concentrazione di poteri in un
decentramento di poteri. Il decentramento di poteri - e qui torno
di nuovo al discorso che non condivido assolutamente, che prima si
fa l'analisi della struttura -, si capisce come potrebbe funzionare
bene la macchina, come si potrebbero affrontare le difficoltà di
mercato, quali potrebbero essere le strategie e poi, quando abbiamo
fatto tutta questa analisi e abbiamo definito gli uomini, abbiamo
messo le caselle, abbiamo definito le strategie, ci diamo anche un
obiettivo e un piano industriale: non è così!
Lei mi potrà venire a insegnare come si fanno i bilanci, e io
piego la testa umilmente, però mi perdoni e mi consenta: io non
riesco ad acquisire, nella mia cultura, che un'azienda prima
definisca quanti soldi ci dividiamo, chi fa questo, chi fa quello,
e poi decida quanto investire per poi dire per dove andare e ben
adesso lo decidiamo, perché, se devo andare ad affrontare una
strategia del mercato aggressiva, ho bisogno di definire bilanci,
ho bisogno di definire strutture, ho bisogno di risorse umane, ho
bisogno di stipendi di un certo tipo! Se voglio ottenere certi
obiettivi in "management", si dice che vi sono 2 filosofie: chi
parte dalle risorse per arrivare agli obiettivi, chi parte dagli
obiettivi e definisce le risorse, e poi sfrutta le risorse per
arrivare agli obiettivi. Io sono della seconda scuola, perché tutti
quelli che hanno seguito la prima sono falliti! Sono tutti falliti!
Che cosa ho, vediamo cosa possiamo fare... sono tutti morti!
Finisco con una cosa un po' delicata, Assessore. Le dico, con
grande franchezza, siamo... il nostro gruppo è fortemente
preoccupato, perché, al di là di questi mesi che sono passati
purtroppo inutilmente in una faida - che dobbiamo ancora capire che
inizio ha e che fine avrà! -, quello che ci preoccupa, e lo dico
subito, lo dico in maniera che rimanga scritto, non per dire io
l'avevo detto insieme a tante altre cose che dico ogni tanto, ma
questo lo dico con coscienza, Assessore, il gioco al massacro sta
diventando pericoloso! Allora, se dobbiamo privatizzare il Casinò,
lo dobbiamo privatizzare ai valori massimi di mercato. Se la
strategia è quella di girare sull'organizzazione, sui nomi, sul
"tira e molla" per far crollare il Casinò, e lo dico con grande
franchezza, per fare un'introduzione di privatizzazione, una
vendita di azioni al minor prezzo possibile, io dico che noi non
siamo d'accordo! Lo dice chi è stato per la privatizzazione e lo è
tutt'ora, ma in maniera pulita, il gioco sporco non piace!
Non faccio processo di intenzioni; io dico: lancio una teoria.
Se la strategia è quella di massacrare il Casinò, per poi
presentare bilanci tra 1 o 2 anni - che sono la metà di quelli di
oggi -, per valorizzare alla metà le azioni di oggi per un subentro
di un privato che compra a un prezzo migliore di quello che
pagherebbe oggi il Casinò, noi non siamo d'accordo, mentre se entra
oggi e paga... i Valdostani ringraziano!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK