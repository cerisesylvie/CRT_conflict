Consiglio Regionale della Valle d'Aosta - Oggetto del Consiglio n. 2186 del 8 giugno 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2186 del 8 giugno 2016 - Resoconto
OGGETTO N. 2186/XIV - Interpellanza: "Adozione di nuovi
indirizzi per il rinnovo delle convenzioni per la pratica
dell'eliski".
Rosset (Presidente) -
Punto 29 all'ordine del giorno. Per
l'illustrazione la parola al Consigliere Roscio.
Roscio (ALPE) -
Ritorniamo su questa questione che è la
disciplina del volo alpino nelle nostre valli, di cui avevamo già
discusso alcune volte in passato, per riportare un tema che ci
sembra piuttosto d'attualità, in quanto recentemente alcune
convenzioni che sono in essere tra i comuni e gli operatori che
stanno praticando questa attività, sono scadute, per cui bisogna
provvedere al loro rinnovo.
In questa questione, ovviamente, la maggiore competenza spetta
ai comuni che sono i diretti interessati, però la legge regionale
precisa che i comuni si muovono in base a una convenzione tipo
predisposta dalla Regione, per cui, siccome sono successe alcune
cose recentemente, è stato fatto presente - anche tramite dei
comitati di cittadini che si sono organizzati - il rischio che può
comportare il mantenimento, così come sono, di queste convenzioni.
Oltretutto, credo proprio che anche gli operatori abbiano
manifestato l'esigenza di alcuni rinnovi.
Siccome le popolazioni cominciano ad essere divise e soprattutto
nelle piccole comunità queste divisioni poi portano a delle
tensioni che non sono auspicabili, senza voler prendere una
posizione pro o contro l'attività, noi con questa interpellanza
vorremmo chiedere se sia intenzione del Governo cominciare a fare
dei ragionamenti per prendere in considerazione tutte le posizioni
dei portatori di interesse, in modo che queste tensioni non si
acuiscano portando a delle lacerazioni nella collettività.
Questo anche in funzione dello sviluppo che possono avere i
territori. Quello che viene contestato, è che se si mantiene una
monocultura di sviluppo, se si fa esercita esclusivamente
un'attività e si orienta tutto per fare solo un'attività, altre
opportunità che potrebbero essere sviluppate, che potrebbero essere
anche interessanti per le collettività locali, rischiano di
scomparire. L'esempio tipico è quello che contrappone
l'escursionismo e lo sci alpinismo alla pratica dell'eliski.
È possibile trovare una modalità di coesistenza, per cui
un'attività non escluda l'altra e alla fine si trovi un punto di
equilibrio, in modo che chi opera operi bene, nel rispetto delle
regole e della sicurezza, ovviamente, ma senza interferire nelle
altre attività? Ritengo che questo modo di procedere andrebbe a
beneficio di tutti. Oltretutto, di attualità e di interesse è anche
il fatto che recentemente, già in passato, alcune Regioni avevano
normato questa attività, credo in maniera abbastanza più
restrittiva rispetto alla nostra legge, ma altre Regioni - mi viene
in mente la Regione Piemonte - hanno cominciato a discutere una
legge che va a regolamentare maggiormente questa attività, quindi
noi vorremmo sapere quali siano le intenzioni del Governo a questo
proposito.
Presidente -
Ha chiesto la parola l'Assessore
Marguerettaz. Ne ha facoltà.
Marguerettaz (UV) -
Ringrazio il collega Roscio- e non è
un ringraziamento di maniera - per l'interpellanza, anche perché,
così come è formulata, mi pare di leggere una sostanziale
valutazione positiva di questa attività, nel senso che non c'è una
preclusione ideologica nei confronti dell'eliski.
Nell'interpellanza si chiede cosa farà il Governo per mantenere
questa attività. Per cui, mi complimento, perché è esattamente il
nostro pensiero: riteniamo che l'eliski fatto in un certo modo, con
certe garanzie, sia un'opportunità che dà delle possibilità a delle
vallate, a dei comprensori.
Giustamente il collega Roscio evidenzia che ci sono delle
convenzioni che sono in scadenza; direi in modo più preciso che sei
su sette sono in scadenza nel 2016. Questo è un tema che ha
occupato l'Amministrazione regionale e i sindaci interessati ormai
da diversi mesi, mi verrebbe da dire da anni; il tema è stato
addirittura lanciato da alcuni sindaci prima della scadenza della
precedente legislatura. Sono state veramente numerose le riunioni
con l'UVGAM, con il CELVA per poter arrivare a condividere una
delibera di Giunta che vada a migliorare l'interpretazione della
legge. Quindi, già rispondendo alla seconda domanda, a questo punto
non pare vi sia la necessità di intervenire sulla legge, ma si
ritiene che la nuova formulazione della delibera possa essere
sufficiente per migliorare e puntualizzare tutta una serie di
posizioni.
Una convenzione sostanzialmente già in larga parte condivisa,
perlomeno nei punti più importanti, prevede i seguenti temi: la
responsabilità dei soggetti accompagnatori (guide, aspiranti guide,
maestri di sci) e della guida esperta coordinatrice a terra del
servizio; le modalità di effettuazione del servizio, nel rispetto
delle regole ENAC sui luoghi di atterraggio e partenza; le modalità
di svolgimento dell'attività in volo e a terra; i requisiti minimi
delle macchine; requisiti del concessionario; oneri del
concessionario; tariffe e orari.
Oltre all'aggiornamento della convenzione, si intende dare una
più moderna attuazione della legge regionale n. 15/88 con
indicazioni più definite e chiare per regolamentare un settore che
opera in ambiente sensibile e difficile, questo credo sia capito da
tutti.
La nuova deliberazione quindi, oltre a riportare quanto
esplicitato in convenzione, sempre in attuazione della legge n. 15,
ha l'ambizione di: rendere più chiare e precise le cartografie
esistenti; chiarire le modalità di istruttoria per la modifica o
aggiornamento delle mappe dell'eliski che indicano punti di
partenza di posa, rotte di volo, aree di divieto della pratica
dell'eliski e le aree di salvaguardia della fauna; georeferenziare
nel medio termine tutte le mappe relative all'eliski; definire la
gestione dell'elisuperficie e base di partenza; specificare meglio
l'eventuale unione di più comprensori; normare la gestione dei dati
statistici delle attività.
Si segnala che la nuova deliberazione chiarisce la possibilità
prevista in legge di gestire punti di partenza adiacenti alle
strutture alberghiere di eccellenza ubicate in Valle d'Aosta, al
fine di limitare l'attività "mordi e fuggi" da località poste al di
fuori della valle e di stimolare invece pacchetti turistici
completamente fruibili all'interno della valle.
Credo che la collega Morelli conosca bene tutta una serie di
problemi di questo tipo che hanno avuto certi comprensori, che
richiedevano la possibilità di dare delle risposte a questi
turisti, cercando di evitare di far fare dei salti da una località
all'altra e di complicare la gestione.
Quindi, collega Roscio, stiamo lavorando, siamo credo nelle fasi
finali; come le ho detto, questo è un tema molto delicato, ma a cui
teniamo in modo particolare. Sono moderatamente soddisfatto, adesso
la soddisfazione finale sarà quando ci sarà l'okay da parte di
tutti per il percorso che è stato fatto, che va nella direzione di
mantenere le specificità di un ambiente sensibile, ma senza perdere
delle occasioni di lavoro per un settore per noi molto interessante
e molto importante.
Presidente -
Ha chiesto la parola il Consigliere Roscio,
ne ha facoltà.
Roscio (ALPE) -
Grazie anche all'Assessore per la
risposta. Lei, Assessore, potrebbe insegnare a una volpe, ma mi
mette in bocca parole che io non ho detto e considerazioni che non
ho espresso. Il fatto di non avere una preclusione ideologica
all'inizio, non vuol dire che noi siamo a priori a favore di
attività come l'eliski, semplicemente cerchiamo di fare dei
ragionamenti senza porre dei vincoli dal punto di vista
ideologico.
Dalla sua risposta, però, emerge che il percorso che è stato
seguito va invece nella direzione opposta della nostra
interpellanza, perché- senza voler entrare nei dettagli tecnici
come le rotte, i punti di decollo o altre questioni - lei nella
risposta mi ha appena detto che il ragionamento è stato fatto
esclusivamente con un portatore di interesse: l'UVGAM e il CELVA.
Il CELVA rappresenta i comuni, ma dalla nostra interpellanza è
emerso che all'interno delle comunità ci sono delle voci
discordanti, che si stanno organizzando in comitati. Noi
auspichiamo che non sarebbe male ascoltare questi soggetti, perché
tra questi c'è gente che fa attività alberghiera, gestori di rifugi
alpini, per cui forse ascoltare anche queste voci e prendere in
considerazione le loro istanze, ma non per escludere qualcuno, ma
per eventualmente provare a vedere, in un territorio che lei ha
definito sensibile e difficile, se attività diverse possano
coesistere. Ovviamente se io punto esclusivamente su uno,
immediatamente escludo l'altro.
Noi auspichiamo che comunque, prima della scrittura definitiva
della delibera, si ascoltino tutte le opinioni, non solo
alcune.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK