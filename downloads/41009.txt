Consiglio Regionale della Valle d'Aosta - Oggetto del Consiglio n. 248 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 248 del 20 dicembre 2018 - Resoconto
OGGETTO N. 248/XV - Interpellanza: "Intendimenti in merito
all'utilizzo dei capannoni attualmente in disuso di proprietà di
Vallée d'Aoste Structure".
Distort (Presidente) -
Punto 15 dell'ordine del giorno.
La parola alla consigliera Nasso per l'illustrazione.
Nasso (M5S) -
Ho scritto questa interpellanza, depositata
il 26 ottobre, perché sono venuta a conoscenza, attraverso
un'attività ispettiva, che alcune aziende valdostane, di cui non
farò il nome, le quali avrebbero il desiderio di affittare
capannoni a uso produttivo o commerciale e quindi di mantenere la
loro sede in Valle d'Aosta, a causa di criticità varie e questioni
meramente burocratiche si sono trovate costrette a fare la scelta
di spostarsi e ricercare fuori dalla nostra regione una struttura
per la loro azienda. Questo personalmente l'ho trovato
inaccettabile e davvero preoccupante, e credo che meriti una
profonda riflessione da parte di questo Consiglio tutto.
Sono sotto gli occhi di tutti noi i capannoni disseminati sul
territorio valdostano. Per esempio si vedono bene lungo la strada
statale o nella zona adiacente alla fabbrica Cogne, ed è evidente
che alcuni di questi sono in disuso e talvolta in stato di
abbandono. Tralasciando la questione estetica, che non è oggetto di
questa interpellanza, ma che meriterebbe anch'essa una riflessione,
ci tengo a sottolineare che deve essere interesse di questo
Consiglio tutelare le aziende produttive e commerciali valdostane,
soprattutto quelle con sede nella nostra regione e che rendono
quindi vivi il commercio e le attività produttive.
Lo dico perché dovrebbe essere ovvio che, se un'azienda florida
valdostana, che dà lavoro a diverse persone, avesse bisogno di una
struttura ai fini lavorativi e la Regione ne avesse molteplici a
disposizione, dovrebbe esserci collaborazione tra Valle d'Aosta e
azienda. Quando dico collaborazione, non intendo la messa a
disposizione di un eventuale capannone e stop, ma intendo un
regolare contratto d'affitto congruo. Sembrerebbe ovvio, ma così
non è.
Come ho detto prima, sono moltissimi i capannoni di Vallée
d'Aoste Structure vuoti, in disuso e che talvolta versano in
condizioni di degrado che potrebbero essere utilizzati per aziende
valdostane di ogni tipo: commerciale, artigianale, produttivo.
Aggiungo che Vallée d'Aoste Structure è una società controllata
dalla Regione autonoma Valle d'Aosta, soggetta ad attività di
direzione e coordinamento di Finaosta S.p.A., e che è definita
un'azienda per la valorizzazione del patrimonio immobiliare a
destinazione produttiva in Valle d'Aosta e che una destinazione
produttiva può anche essere declinata in un'azione commerciale: una
non esclude l'altra. È per questi motivi che chiedo quali siano gli
intendimenti da parte di questo nuovo Governo in merito
all'utilizzo dei capannoni a oggi in disuso di proprietà di Vallée
d'Aoste Structure e quali siano i criteri con cui la stessa dà in
uso o meno i capannoni.
Presidente -
La parola all'assessore Testolin per la
risposta.
Testolin (UV) -
In risposta all'interpellanza ora
presentata darò lettura degli aspetti più tecnici, riservandomi in
chiusura di fare qualche considerazione puntuale in merito a quelle
che sono state declinate come delle criticità che lei porta alla
mia conoscenza, ma che erano già presenti probabilmente nei mesi
scorsi o comunque precedentemente.
"Quali sono gli intendimenti del Governo regionale in merito
all'utilizzo dei capannoni ad oggi in disuso di proprietà di VdA
Structure". Prima di parlare di quelli che in modo generico vengono
definiti nell'interpellanza capannoni in disuso, vale la pena di
ricordare che il compito di VdA Structure è di far incontrare la
domanda di locazione degli spazi pubblici a uso produttivo e
commerciale da parte delle imprese con l'offerta immobiliare del
patrimonio pubblico disponibile. Ovviamente ciò deve avvenire in
condizioni di trasparenza, economicità dell'azione pubblica e nel
rispetto delle garanzie prestate dal locatario, compito
assolutamente non semplice. Occorre evidenziare che il patrimonio
immobiliare che negli anni la Regione ha trasferito a VdA Structure
è quanto mai vario ed eterogeneo, facendone parte sia fabbricati di
recente costruzione che veri e propri reliquati industriali. A
questi si sono aggiunti nel recente passato una serie di fabbricati
agricoli. Sono numerosi i fabbricati che necessitano di consistenti
migliorie funzionali e interventi di messa a norma e di
adeguamento. A fronte di tale stato di fatto la società sta
intervenendo, da un lato con un piano di dismissioni degli immobili
non più strategici e redditizi, dei quali si è fatto cenno anche
nel testo dell'interpellanza relativamente a una
tranche
già
autorizzata, e dall'altra con un piano di lavori finanziato ai
sensi della legge regionale n. 10 del 2004, oggetto di un capitolo
nella relazione illustrativa annuale che viene inviata al Consiglio
regionale, nel quale sono evidenziati i principali interventi di
manutenzione da eseguire sugli immobili nell'esercizio successivo e
la strategia da seguire per gli immobili non locati. Qua faccio un
piccolo inciso: ieri abbiamo presentato, ad esempio,
un'implementazione di immobili che possono essere inseriti nella
lista di quelli possibilmente da dismettere con appositi bandi,
proprio per razionalizzare il patrimonio immobiliare della
società.
Come è facile da comprendere, nessun capannone in disuso può
essere affidato da VdA Structure, se non possiede i requisiti a
base di norma per poter eventualmente essere affidato in tutta
sicurezza. In questi lavori spesso si sommano le personalizzazioni
che la società deve affrontare per rispondere alle esigenze
dell'impresa industriale che va a insediarsi. Per abbattere i tempi
e i costi a carico della società è abituale la verifica se tali
lavori possano essere svolti direttamente dall'impresa, con
successiva decurtazione degli oneri sostenuti dai canoni della
futura locazione, quindi cercando di trovare delle sinergie o delle
maggiori elasticità nell'affidamento e nella conclusione anche
degli affitti. È in atto una riflessione sul modello gestionale
degli immobili regionali attraverso VdA Structure nell'ambito del
tavolo di lavoro istituito con una deliberazione della Giunta
regionale di cui abbiamo parlato anche ieri e che sta cercando di
dare delle soluzioni tecnico-amministrative, che possono permettere
una maggiore possibilità di intervento e un maggiore snellimento di
tutta una serie di procedure anche per VdA Structure, in modo da
efficientarla e renderla complessivamente più solida da un punto di
vista economico, andando a razionalizzare le spese e le incidenze
delle stesse sul conto economico.
"Quali siano i criteri con cui VdA Structure dà in uso o meno i
capannoni". I criteri seguiti da VdA Structure per la concessione
dei propri immobili discendono necessariamente dalla deliberazione
del Consiglio regionale n. 2625 del 5 aprile 2007, indirizzi
strategici previsti dall'articolo 4 della legge regionale n. 10,
nella parte dedicata agli scopi e obiettivi in base ai quali VdA
Structure dovrà operare. Si evidenzia quanto segue. VdA Structure
organizzerà e svolgerà la propria attività in modo da: valorizzare
i beni immobili conferiti, salvaguardandone la destinazione
produttiva; accrescere l'efficienza nella gestione dei beni
immobili e di conseguenza creare occasioni di consolidamento nello
sviluppo delle iniziative imprenditoriali ospitate negli immobili;
favorire le condizioni per ricadute positive in termini
occupazionali sul tessuto produttivo locale; utilizzare per la
locazione dei beni immobili procedure conformi alla normativa
vigente; assicurare trasparenza e parità di trattamento nel
comportamento nei confronti dei conduttori, fatta eccezione per i
beni utilizzati dall'Amministrazione regionale per lo svolgimento
delle sue attività; applicare locazione e affitti competitivi e
concorrenziali con le realtà produttive limitrofe e omogenee.
Per quanto riguarda l'insediamento di attività industriali e
artigianali, la competente struttura dell'Assessorato alle finanze,
attività produttive e artigianato, in ottemperanza agli indirizzi
strategici fissati dal Consiglio regionale con la determinazione n.
2625 del 2007 già citata, ha elaborato e applica una disciplina in
materia di insediamento produttivo e si avvale della collaborazione
delle società regionali Finaosta e VdA Structure. La prima per
quanto riguarda gli aspetti valutativi sul piano di impresa, la
seconda per quanto attiene all'aspetto immobiliare dell'operazione
di insediamento, anche tenuto conto delle condizioni in cui si
trova il fabbricato di interesse espresse nel precedente punto
dell'interrogazione. Giova ricordare che, rispetto alla disciplina
di insediamento precedentemente in uso, la nuova procedura ha
ampliato la tipologia di attività produttive insediabili, inserendo
nuovi codici ATECO compatibili con la strategia di specializzazione
intelligente che la Regione si è data e introducendo una nuova
categoria di attività ricomprese nel settore del terziario e dei
servizi dell'industria, per i quali è previsto un percorso
autorizzativo semplificato.
Nei riguardi dell'insediamento di attività commerciali, che
esulano quindi dalle competenze dell'Assessorato alle finanze,
attività produttive e artigianato, VdA Structure possiede autonomia
gestionale dei beni societari aventi tale destinazione d'uso, ai
sensi del proprio statuto e con l'obiettivo della valorizzazione
del patrimonio immobiliare. In tale azione ovviamente, oltre a fare
riferimento alla disciplina urbanistica e alle destinazioni d'uso
previste per zone omogenee, deve adottare proprie regole interne
per la disciplina della gestione del patrimonio conferito e
segnatamente l'allocazione del bene nel rispetto dei principi di
congruità, trasparenza ed efficienza onde assicurare, analogamente
a quanto previsto per i beni a destinazione produttiva, la parità
di trattamento nei confronti di tutti i potenziali conduttori degli
immobili. Questo solo per dimostrare la situazione all'interno
della quale si lavora.
Ogni azienda che chiede di potersi insediare ha delle esigenze
specifiche che devono trovare una collimanza con le situazioni
oggettive, sia dell'immobile sia della zona di riferimento rispetto
alle attività che bisogna andare a fare. C'è sempre stata nel
tempo, anche se non ho seguito direttamente questo tipo di
situazioni, l'attenzione da parte di VdA Structure a cercare di far
collimare le esigenze di chi vuole affittare con le esigenze della
società, anche perché questo è il suo lavoro, il suo
business
ed è qualcosa che può portare dei benefici alla
società nel suo complesso, oltre a mantenere con lo scopo
principale il lavoro e le attività produttive nella nostra
regione.
Al di là dell'interpellanza, che è utile e serve per quadrare il
problema nel suo complesso, io credo che un'interlocuzione diretta
con la società, coinvolgendo eventualmente l'Assessorato per quelle
che possono essere delle iniziative a supporto o di intermediazione
anche per delle questioni che possono essere utili, è assolutamente
ben accetta e opportuna, nel senso di dare delle risposte concrete
a chi ha bisogno, nel limite dei vincoli che non dipendono
direttamente magari dall'Amministrazione regionale, perché sono
dettati invece dai piani regolatori regionali e quant'altro. Quindi
piena disponibilità a valutare questo tipo di situazione, se ci
fosse necessità di farlo.
Presidente -
La parola alla consigliera Nasso per la
replica.
Nasso (M5S) -
Grazie, Assessore. È vero che ho presentato
questa interpellanza a ottobre, quindi è cambiato l'assessore, ma è
una problematica che dura da anni. Come ho detto prima, ho
intervistato alcune aziende che mi hanno raccontato che spesso
hanno avuto dei problemi a relazionarsi con l'ente competente. Non
posso dirmi, quindi, del tutto soddisfatta per la parte della sua
risposta più di indirizzo politico. Tutte le parti tecniche sono
assolutamente ben accette. Non è possibile e non possono essere
delle trafile burocratiche o dei cavilli procedurali a spezzare le
gambe di quelle aziende che ancora camminano bene e da sole.
Una delle ditte che ho intervistato per capire meglio la
problematica è un'azienda sana, con circa una ventina di
dipendenti, che si è trovata le porte chiuse quando voleva
affittare delle strutture in Valle d'Aosta. Ovviamente questa
sembra una banalità perché, come mi ha raccontato lei, ci sono
tutte le trafile burocratiche e tutta la procedura da seguire, però
il messaggio che passa è che la Regione non aiuta e questo non è
corretto, ma si può benissimo lavorare in tale direzione tutti
insieme. Abbiamo scherzato prima sul fatto dei tavoli: va bene
anche una panchina, basta che se ne parli.
Non l'ho detto prima, ma la dicotomia potrebbe anche essere
quella che non si trovano aziende disposte a comprare o ad
affittare capannoni, perché qualcuno potrebbe pensare: perché
affittare o prendere in uso un capannone in stato di degrado? Ma i
capannoni vicini alla Cogne sono stati edificati, non si sa per
quale azienda produttiva, con tutte le norme antisismiche e non
sono ancora stati affittati. Se non si trova un artigiano o
un'industria disponibile ad affittarli, il pensiero di lasciarli lì
per più di vent'anni mi inquieta e poi magari fra vent'anni ce ne
preoccuperemo.
Aggiungo che purtroppo, e riporto un'altra esperienza, so per
certo che queste aziende che ho intervistato stanno cercando oggi
di spostare la loro sede fuori dalla Valle d'Aosta. Hanno già
valutato alcuni preventivi di capannoni nel Canavese o addirittura
oltre il tunnel del Monte Bianco, a Sallanches. Perché sono
costrette a guardarsi intorno? Per l'impossibilità di trovarne uno
qui. Loro
in primis
vorrebbero restare e immaginiamo il
disagio anche solo per i dipendenti che dovrebbero spostarsi e che
sicuramente non potrebbero farlo per questioni economiche o
familiari.
Continuerò a vigilare su questa tematica e chiedo se è possibile
avere la risposta per iscritto, per continuare a collaborare con le
aziende che ho intervistato finora.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK