Consiglio Regionale della Valle d'Aosta - Oggetto del Consiglio n. 1199 del 9 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1199 del 9 marzo 2005 - Resoconto
OGGETTO N. 1199/XII - Caccia al cinghiale all'interno di
un'azienda agri-turistico-venatoria. (Interpellanza)
Interpellanza
Richiamata la propria interpellanza titolata "Realizzazione
di azienda agri-turistico-venatoria per svezzamento di lepri
riprodotte in cattività" discussa in occasione del Consiglio
regionale del 23/9/1998 (oggetto n. 87/XI);
Appreso che dopo aver abbandonato l'idea di istituire il tiro
al bersaglio delle lepri, la ditta che ha locato i terreni
regionali in località Fonteil del Comune di Quart avrebbe
l'intenzione di gestire a pagamento la caccia al cinghiale, con
cani adeguatamente addestrati, all'interno di una zona
recintata;
Rilevato che il tipo di caccia proposto, così come quello
originariamente previsto, è del tutto estraneo ad ogni etica
sportiva e alla tradizione della caccia di montagna presente nella
nostra Regione;
Creduto che tale tipo di attività presenti caratteristiche
più commerciali che di impresa agricola;
Osservato che, nel frattempo, la ditta conduttrice ha
effettuato e sta realizzando opere di "bonifica" dei
luoghi;
Evidenziato che la recinzione dei terreni locati potrebbe
interrompere l'esercizio di un passaggio ad uso pubblico da sempre
utilizzato dagli abitanti della località;
il sottoscritto Consigliere regionale
Interpella
l'Assessore competente per sapere:
1) da chi, come e in osservanza di quali normative è stata
ora autorizzata la caccia al cinghiale, all'interno di un recinto,
nell'azienda agri-turistico-venatoria della località Fonteil, a
Quart;
2) di quali contributi regionali l'azienda ha beneficiato e
potrà beneficiare;
3) se l'Amministrazione regionale si sia già attivata o
intenda attivarsi per verificare la regolarità complessiva
dell'iniziativa ed il mantenimento dei diritti di passaggio
pubblico nella località.
F.to: Curtaz
Président - La parole au Conseiller Curtaz.
Curtaz (Arc-VA) - Il nostro gruppo torna su una vicenda che ci
aveva interessato ormai un bel po' di tempo fa, perché una
iniziativa ispettiva in ordine alla realizzazione di questa azienda
agrituristico-venatoria venne inoltrata dal sottoscritto il 23
settembre 1998. All'epoca si immaginava - eravamo e siamo sulla
collina di Quart - di realizzare un allevamento di lepri in
cattività, per poi utilizzarle in un tipo di caccia che avevamo
definito come una sorta di tiro al bersaglio: un modello direi
antipatico, che non ha nulla a che fare né con una certa etica
rispetto all'esercizio della caccia, né con le tradizioni venatorie
valdostane. Poi, per ragioni che non sappiamo, ma che avevamo
accolto con un certo sollievo, questa iniziativa non si era
realizzata.
Ora ci sembra che gli stessi gestori di questa area intendano
riprendere una iniziativa che per certi versi apparirebbe analoga,
forse sostituendo le lepri con i cinghiali. Non so se le
informazioni in nostro possesso sono corrette anche rispetto a
questo aspetto, soprattutto chiederei all'Assessore, a chiarimento,
se questo tipo di caccia viene effettuato in un ambito territoriale
recintato e, se così fosse, da cosa è autorizzato, perché a me
risulterebbe vietata la caccia ad un animale in recinto, forse
verrà chiamata in un altro modo, ma mi sembra che non abbia a che
fare con la caccia. A questi problemi si associano altre due
questioni: la prima è quella di capire di quali contributi
l'azienda in questione ha beneficiato e potrà beneficiare, perché a
nostro giudizio può essere discutibile che l'ente pubblico
contribuisca ad un'attività che non convince per le modalità con
cui verrebbe praticata. C'è poi un problema più specifico:
nell'azienda sono state fatte delle opere di bonifica, queste opere
eventualmente associate alla recinzione potrebbero interrompere un
passaggio pubblico o comunque una servitù ad uso pubblico, quindi
sarebbe per noi interessante sapere come verrebbe risolto questo
problema.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Allo stato attuale della pratica, all'interno
dei terreni siti in località Fonteil nel Comune di Quart, terreni
di proprietà dell'Amministrazione regionale affittati a Imelda
Peloso in data 6 settembre 1995 per attività ad indirizzo
faunistico venatorio, non è autorizzata, né ha luogo alcuna
attività venatoria al di fuori di quella regolamentata dal
calendario venatorio, per cui è un'area a tutti gli effetti a tutta
la rimanente parte del territorio regionale.
Preciso che i terreni suddetti non sono attualmente destinati ad
azienda agrituristico-venatoria, né ad altro istituto faunistico,
poiché non esiste alcun atto istitutivo adottato dalla Giunta in
tal senso, pur essendoci stata negli anni passati una procedura che
portava l'istituzione di questa azienda agrituristico-venatoria,
istituzione venuta meno per carenza di un requisito fondamentale,
cioè le dimensioni in ettari. Su questi terreni invece è stata
avanzata una proposta di istituzione di un'area di addestramento
cani, proposta che è stata approvata con deliberazione di Giunta
del 22 novembre 2004, n. 4192, che è stata pubblicata all'Albo
pretorio del Comune di Quart e che avrà un seguito in conseguenza
delle eventuali osservazioni che perverranno.
Qual è la normativa?... chiede il collega Curtaz... La normativa
è la legge n. 157/1992, la legge regionale n. 64/1994, ed è il
vigente piano faunistico venatorio che prevede al capitolo 4.6
l'istituzione di aree per l'addestramento, l'allenamento, le gare
dei cani da caccia su fauna selvatica autoctona o di allevamento:
questo nell'ottica di allenare i cacciatori ed evitare a tutela
della fauna degli spargimenti di sangue inutili. È un obbligo
l'istituzione di queste aree, anche se in Valle d'Aosta per tanti
motivi c'è stata difficoltà ad istituirle. Le stesse aree indicate
a titolo indicativo nel piano faunistico non sono state realizzate,
perché questo capitolo 4.6 definisce cosa sono le zone di
addestramento, allenamento e gare dei cani, cosa sono le zone di
sgambamento, ipotizza 3 aree di zone di sgambamento in media, bassa
e alta Valle. Quando parla di "zone di addestramento", "allenamento
cani", dice che tali proposte rivestono unicamente carattere
indicativo e potranno essere tradotte in pratica solo previo
assenso dei proprietari interessati.
Il piano prevedeva appunto indicativamente un'area per cani da
ferma in zona Morgonaz di Quart e un'altra a Emarèse, un'area per
cani da seguito fra Saint-Nicolas e Villeneuve e una quarta nella
zona di Verrayes; l'unica in funzione è questa per i cani da ferma
nel Comune di Quart, non è stata realizzata quella di Emarèse e non
si farà, è in fase di istituzione un'area per segugi a Saint-Pierre
non nella zona indicata fra Saint-Nicolas e Villeneuve, ma un'altra
zona che è stata individuata su una consorteria del Comune di
Saint-Pierre, il quale ha dato l'autorizzazione in questo senso.
Quelle indicate nel piano faunistico erano zone all'epoca ritenute
idonee che però o non hanno avuto il consenso dei proprietari
oppure hanno avuto altri problemi di tipo burocratico che hanno
impedito loro di decollare. Quest'area di cui stiamo parlando
adesso ha la peculiarità di permettere tutto l'anno
l'addestramento, l'allenamento e le gare dei cani da caccia su
fauna selvatica cacciabile di allevamento, con lo scopo di ottenere
cani più preparati e disciplinati.
Attualmente gli appassionati cacciatori valdostani devono
recarsi fuori Valle se vogliono addestrare nel corso dell'anno i
loro cani e obiettivamente questo avviene per pochi cacciatori che
possono permetterselo, che hanno il tempo, la possibilità anche
economica per farlo. Nella zona di addestramento in oggetto non è
prevista, così come dettano le modalità di utilizzo della stessa,
la caccia al cinghiale. Mi pare che nelle premesse
dell'interpellanza il collega Curtaz ipotizzi che si vada alla
caccia al cinghiale: non è così, non è la caccia al cinghiale, né
tanto meno la caccia a pagamento. L'abbattimento degli esemplari di
cinghiale utilizzati per l'addestramento verrà effettuato da parte
del concessionario o da persona individuata dallo stesso solo per
permettere il "turn over" degli animali al di fuori dell'attività
di addestramento dei cani. All'interno dell'area recintata ci sono
3 zone recintate, una che comprende tutti i 25 ettari, un'area di
allevamento di cinghiali e una zona di addestramento dei cani per i
cinghiali, e fuori dalla zona di addestramento dei cani e per i
cinghiali rimarrà l'allenamento dei cani per la lepre: questo mi
pare che il collega Curtaz lo escludesse.
Si fa presente che dal mondo venatorio sono pervenute 2
richieste di istituzioni di aree di addestramento dei cani: la
prima non è stata realizzata a seguito dell'opposizione presentata
dai cacciatori e la seconda è in fase di autorizzazione, appunto
quella di Saint-Pierre, e attualmente l'unica area di addestramento
istituita è sita nel Comune di Quart e gestita dall'ENCI.
Rispetto alla seconda questione, attualmente la proprietaria non
ha beneficiato di alcun contributo, nella proposta di istituzione
di cui alla deliberazione citata è stato specificato che la
gestione dell'area in questione non comporta oneri a carico
dell'Amministrazione. Preciso che la signora Peloso è imprenditore
agricolo e, come tale, al contrario, può accedere ad eventuali
contributi previsti nel settore agricolo per interventi connessi
all'agricoltura. Nell'area non interessata dalla zona recintata si
stanno ultimando dei lavori, ho avuto modo di vederli
personalmente, per irrigazione a pioggia e sistemazione dei
terreni, lavori che riguarderanno l'azienda agricola che fa parte
della proprietà regionale, ma che non si sovrappone a quella di cui
stiamo parlando, per cui non c'è alcun contributo previsto per
l'area di cui stiamo parlando.
Rispetto al problema posto al terzo punto, questa pratica è
stata valutata da tutti gli uffici competenti, dalla Sovrintendenza
alla forestazione; si fa presente che l'area è sottoposta a vincolo
di cui alla legge regionale n. 98, normative sulle aree boscate, e
ai sensi del decreto legislativo n. 490/1999 T.U. delle
disposizioni legislative in materia di beni culturali e ambientali,
e che sono state acquisite da parte dell'interessata
l'autorizzazione della Direzione foreste e del Servizio beni
paesaggistici. Per quanto riguarda gli aspetti faunistici
l'interessata ha seguito le indicazioni tecniche fornite dagli
uffici competenti, conformando le modalità di conduzione dell'area
ad esse.
Nel progetto di istituzione dell'area di addestramento cani è
prevista la realizzazione da parte del concessionario di una nuova
servitù di passaggio in sostituzione di quella esistente lungo il
confine a monte. A questo proposito ho avuto il piacere di parlare
con un proprietario che si lamentava di questa nuova proposta di
servitù di passaggio che, secondo le indicazioni progettuali, si
sarebbe svolta sulla parte sud-est dell'area, il proprietario aveva
timore che così come progettata non si raggiungessero i terreni di
sua proprietà e di altri proprietari. Abbiamo organizzato un
sopralluogo con gli uffici competenti, la settimana scorsa, e mi
risulta che è stato spiegato che comunque verrà garantito l'accesso
carraio a queste proprietà, per cui non dovrebbero esserci
problemi, anche se c'è una discrepanza fra il progetto presentato
agli atti e i terreni di proprietà di questi agricoltori
interessati. Sono convinto che il problema della servitù di
passaggio si risolverà senza alcun'altra conseguenza.
Concludo dicendo che sono dell'idea che o utilizziamo questa
proposta oppure difficilmente riusciremo a trovare qui altre aree
idonee, soprattutto altri soggetti disponibili a gestire questo
sistema, che è, sì, in parte commerciale - in questo caso la
remunerazione è costituita da un tesseramento all'associazione che
gestirà il tutto - ma è fondamentalmente un'attività che serve al
sistema della caccia in Valle d'Aosta, perché, come riconosciuto
dagli stessi cacciatori, troppe volte si assiste a fenomeni che non
sono consoni - se posso definirla così - all'etica professionale
del cacciatore. Le fotografie che sono state pubblicate ultimamente
sui giornali o in televisione sono sintomo di una impreparazione da
parte dei cacciatori, perché le regole del cacciatore non scritte
dicono che non si possono abbandonare tracce di sangue sulla neve,
né tanto meno delle specie in giro per il bosco ferite e tali da
portare delle conseguenze negative a tutto il sistema.
Sono dell'idea che questo progetto - di cui darò copia
all'interpellante - abbia tutti i requisiti per poter essere
controllato dal sistema della Direzione dell'Assessorato. Ci sono
tutti i presupposti perché sia svolto in modo serio, ci sono le
garanzie tali per le quali se non vengono rispettate le condizioni
richieste, verrà revocato il tutto. Essendo stato lungo e
approfondito dai vari uffici l'iter della pratica, ripeto, sono
convinto che debba avere un seguito positivo.
Président - La parole au Conseiller Curtaz.
Curtaz (Arc-VA) - Ringrazio l'Assessore perché la sua risposta è
stata particolarmente ampia e particolareggiata, tuttavia ho avuto
difficoltà a capire alcuni passaggi e gli chiederò se confermerà un
ragionamento che adesso vado a fare, in modo che ci sia
comprensione rispetto all'iniziativa. Prendo atto - così
accantoniamo subito il problema della servitù - che sarebbe stata
individuato un passaggio alternativo e quant'anche questo
risultasse insoddisfacente per alcuni proprietari, in corso d'opera
si cercherà di fare in modo che tutti passino. Mi sembra questa la
risposta dell'Assessore. Questo l'ho capito correttamente? Va
bene.
Quello che temo, invece, di non aver capito troppo bene, sono
altre due cose. Lei ha parlato di una triplice recinzione. Ci sarà
una recinzione complessiva di tutta la zona - 25 ettari -, domanda
che le faccio: le opere di miglioramento fondiario a scopo agricolo
sono all'interno di questi 25 ettari o sono all'esterno? Sono
all'esterno. Va bene. Appunto vorrei capire se i contributi sono
stati concessi per dei lavori fatti all'esterno di questa area
recintata oppure se all'interno della recinzione più ampia; se lei
sarà in grado di dirlo in una brevissima replica che le venga
consentita dalla Presidenza bene, altrimenti me lo potrà far sapere
in sedi diverse.
Soprattutto a me è sfuggita, dalla sua risposta, la relazione
che c'è fra il discorso dell'addestramento dei cani e l'allevamento
dei cinghiali, non ho capito se queste due iniziative sono
parallele oppure se le due iniziative vengono utilizzate
nell'ambito dello stesso addestramento. Il cinghiale che viene
allevato in quella azienda viene commercializzato perché la carne
viene venduta o viene utilizzato solo per addestrare il cane alle
battute di caccia? Ipotesi due! Ma l'ipotesi due a me non piace,
perché trovo che sia un sistema molto discutibile. Capisco che i
cani debbano essere allenati, ma può essere anche un modo per
incrudelire nei confronti di un animale come il cinghiale, che in
questo caso non avrebbe neanche la possibilità di sfuggire al suo
destino, trovandosi all'interno di un recinto. Siamo sempre pronti
a parlare di "etica del cacciatore", ma mi chiedo quale etica ci
sia in questo caso! L'animale ha una possibilità molto teorica che
è quella di scappare e di non essere raggiunto, né dai cani, né
dalle pallottole dei cacciatori, contribuendo al supremo
divertimento del cacciatore. Se però lo mettiamo dentro a un
recinto a me sembra una sorta... una volta c'era il tiro al
piccione che è stato abolito perché crudele, si intendeva fare in
questa zona il tiro al bersaglio della lepre, poi non si è ancora
fatto per ragioni che non abbiamo capito, adesso si farà un
addestramento a spese di animali che avrebbero diritto se non di
vivere - come penso - quanto meno di avere un trattamento non
inutilmente crudele, perché qui siamo veramente ai confini fra
quella che potrebbe essere un'ipotesi di reato! Sappiamo che su
questo tema ci sono state delle normative che hanno giustamente
inteso punire gli atti di crudeltà nei confronti degli animali,
anche per combattere tutto il discorso che c'è dell'abbandono degli
animali e dei vari atteggiamenti poco rispettosi della vita delle
bestie da parte degli uomini.
Vorrei che si approfondisse meglio questo discorso delle
modalità con cui avviene questo addestramento, perché se fosse
rispettoso dei diritti di un animale che è lì, a fare da cavia,
potrebbe anche starmi bene, ma se si trattasse - come sembra di
capire - di un tiro al bersaglio diversamente rappresentato e se
possibile ancora più crudele - perché sarebbero i cani a fare le
veci del cacciatore - credo che bisognerebbe ripensare a questa
cosa! Non credo sia corretto e dignitoso venire incontro ad
esigenze, pur legittime, dei cacciatori, attraverso un sistema di
questo tipo! Mi riservo di fare ulteriori approfondimenti circa la
legittimità di un certo esercizio dell'addestramento, poi chiedo
all'Assessore di fare anch'egli degli accertamenti ulteriori in
modo da capire se sia corretto consentire un'attività del genere
nella nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK