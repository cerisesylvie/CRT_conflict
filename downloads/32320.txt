Consiglio Regionale della Valle d'Aosta - Oggetto del Consiglio n. 1095 del 10 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1095 del 10 marzo 2010 - Resoconto
OGGETTO N. 1095/XIII - Approvazione del programma triennale
2010/2012 per lo sviluppo dell'industria e dell'artigianato ai
sensi della l.r. 6/2003.
Il Consiglio
Richiamato l'articolo 2 della legge regionale 31 marzo 2003,
n. 6 "Interventi regionali per lo sviluppo delle imprese
industriali e artigiane", che prevede l'approvazione, da parte
della Regione, del programma triennale per lo sviluppo
dell'industria e dell'artigianato;
Rilevato che, in sintonia con gli obiettivi programmatici
comunitari, nazionali e regionali, gli uffici competenti hanno
predisposto la suddetta proposta di programma, che può essere così
sintetizzata:
- un'analisi di contesto contenente il quadro socio-economico
generale, la consistenza economica dei settori dell'industria e
dell'artigianato e le più recenti evoluzioni dello
scenario;
- un quadro strategico di lungo periodo per lo sviluppo delle
attività produttive, il patrimonio immobiliare regionale destinato
alle attività produttive e le principali aree industriali, lo stato
di attuazione degli interventi in atto, la strategia e gli
obiettivi del programma, il coordinamento e le sinergie tra il
programma triennale ed altri strumenti di pianificazione;
- l'articolazione degli interventi in Assi, Misure e
Azioni;
- la tabella finanziaria;
Rilevato, inoltre, che la proposta di programma in questione
costituisce, per il triennio 2010/2012, un aggiornamento del
precedente programma triennale, concernente il periodo 2004-2006 e
approvato con propria deliberazione n. 898/XII del 20 ottobre
2004;
Tenuto conto che la proposta di programma è stata concordata
con le parti sociali nell'ambito del tavolo di concertazione del
Patto per lo sviluppo della Valle d'Aosta;
Esaminata l'allegata proposta di programma;
Richiamata la deliberazione della Giunta regionale n. 3702 in
data 18 dicembre 2009 concernente l'approvazione del bilancio di
gestione per il triennio 2010/2012, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal Capo
del Servizio sviluppo economico e concertazione, ai sensi del
combinato disposto degli articoli 13, comma 1, lettera e) e 59,
comma 2, della legge regionale 23 ottobre 1995, n. 45, sulla
presente deliberazione;
Visto il parere favorevole della IV Commissione consiliare
permanente;
Delibera
di approvare, ai sensi dell'articolo 2 della legge regionale
n. 6/2003, l'allegato programma triennale 2010/2012 per lo sviluppo
dell'industria e dell'artigianato, che costituisce parte integrante
della presente deliberazione.
Allegato
(omissis)
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente. Approda oggi in
Consiglio il programma triennale dell'artigianato per il triennio
2010-2012: un programma previsto dalla legge regionale n. 6/2003.
Come ho già avuto modo di dire in commissione, avremmo voluto già
presentarlo prima nel 2009, vi sono stati alcuni fatti che hanno
determinato il procrastinarsi di questa scadenza: la prima ragione
riguarda i fatti eccezionali legati alla crisi, che hanno investito
l'intero pianeta e che hanno richiesto di dare la precedenza
nell'agenda ai provvedimenti di carattere straordinario, che sono
stati inseriti nella legge n. 1/2009, cosiddetti "provvedimenti
anticrisi" e nei successivi provvedimenti a sostegno dell'economia
delle famiglie. Per quanto poi riguarda in particolare
l'Assessorato delle attività produttive, ricordo la vicenda legata
al bonus riscaldamento, allo sconto del 30 percento sulle bollette
elettriche, al contributo per la rottamazione e al rinnovo del
parco automobilistico. La seconda ragione riguarda il fatto che ci
siamo trovati nella necessità di porre mano al rinnovamento e
all'aggiornamento di diverse leggi: la legge n. 6/2003, la legge n.
3/2006 sulle fonti rinnovabili, la legge n. 84/1993 sulla ricerca e
lo sviluppo, la legge n. 21 sul risparmio energetico degli edifici,
la legge n. 36 per la razionalizzazione degli impianti di
distribuzione di carburante. Ovviamente tutte queste attività hanno
richiesto da parte degli uffici dell'Assessorato un lavoro ed un
impegno continui e hanno di fatto limitato il tempo che poteva
essere dedicato al programma, il quale, per poter essere operativo
e applicabile, deve essere inserito in un quadro legislativo
coerente e aggiornato. È questa la ragione per cui abbiamo prima
proceduto a quegli aggiornamenti, per tale ragione si è dato la
precedenza agli adeguamenti legislativi, che peraltro erano stati
sollecitati dalle diverse associazioni di categoria, sia
Confindustria, sia associazioni artigiane, eccetera.
Ho già avuto modo di dire che il programma è stato completamente
fatto in casa ed è questa la ragione per cui abbiamo dovuto un po'
scalare nel tempo, nel senso che esso è stato interamente
realizzato dai nostri uffici senza ausilio di consulenze di alcun
genere, se si eccettuano le collaborazioni che sono state fornite
dalla
Chambre
per la parte di analisi del contesto e dai
Dipartimenti delle politiche del lavoro e degli affari europei
della Presidenza della Regione, ai quali va il ringraziamento per
la collaborazione fornita e soprattutto per aver contribuito alla
costruzione di un programma coerente con gli altri strumenti
programmatici della Regione, perché questo è uno degli elementi che
ci stava a cuore, che sono: il piano triennale delle politiche del
lavoro, e il programma operativo competitività regionale 2007-2013.
Ciò ha permesso e permetterà di fare quello che era nei nostri
obiettivi: fare sì che i vari sistemi e indirizzi di programmazione
abbiano una coerenza di insieme, che li possa rendere più duttili e
più dinamici, avere un programma figlio delle competenze e delle
conoscenze delle nostre strutture, ciò che può consentire al
programma di poter essere subito operativo senza avere dubbi
interpretativi che in altri casi sorgono quando i lavori sono
sviluppati da altri.
La materia contenuta in questo programma è importantissima,
perciò è stata ampiamente presentata, condivisa, dibattuta, con
incontri e presentazioni che hanno richiesto un certo periodo di
tempo. Ricordo che le prime presentazioni risalgono all'inizio
dell'autunno 2009. Si è sempre cercato di far sì che il programma
fosse chiaro, leggibile, applicabile, verificabile; starà ai
colleghi poi dire se siamo riusciti in questa volontà. Il suo
collegamento coerente e verificabile con il bilancio regionale è
stato perseguito e mi pare che sia facilmente desumibile anche
dalla tabella finanziaria che si trova in allegato, oltre alle
azioni che sono descritte nel programma. Ciò che mi pare
soprattutto significativo sottolineare è il fatto che esso sia
aggiornato annualmente e che ogni anno si relazionerà al Consiglio
sul suo stato di attuazione e questo per varie ragioni, ma anche
perché la scansione con la quale sono disponibili i dati
dell'analisi di contesto non viene allineata al presente, ma è
scalata di alcuni anni e ciò dipende dai soggetti di riferimento:
l'ISTAT ha le sue tempistiche, altri sistemi di rilevazione ne
hanno altre. Ecco che diventerà indispensabile l'aggiornamento
annuale per poter prevedere e procedere ad eventuali ritarature o
alla realizzazione di nuove ed apposite iniziative. Ciò significa
che il programma non è inteso come uno strumento rigido, ma come un
documento duttile e adattabile alle esigenze che possono nascere di
volta in volta. Per tali ragioni ringrazio tutti coloro che hanno
seguito in commissione l'analisi del piano, concludo questa mia
presentazione sulla base di un'ultima considerazione, che è un
invito ai colleghi a formulare valutazioni, suggerimenti e anche
critiche se del caso, proprio perché la filosofia costruttiva di
tale documento è stata proprio basata sul principio della
partecipazione e del contributo realizzativo da parte di tutti. Mi
riservo poi eventualmente di intervenire rispetto alle osservazioni
che potranno essere avanzate; vi ringrazio per l'attenzione che mi
avete prestato.
Presidente
- La parola alla Consigliera Carmela
Fontana.
Fontana (PD)
- Grazie, Presidente. Il programma triennale
dell'industria e dell'artigianato che stiamo valutando oggi è
l'aggiornamento del programma stesso; cerchiamo di capire che cosa
si propone. Forse la parola più usata in questi ultimi due anni è
stata la parola "crisi", perché è innegabile che stiamo
attraversando il periodo economico più difficile degli ultimi 30
anni. Il 2008 e soprattutto il 2009 sono stati anni estremamente
difficili e voglio qui ricordare le parole del Presidente della
Regione, che il 4 febbraio, illustrando la situazione
socio-economica della nostra Regione, ha affermato:
"per il 2009
si rileva una contrazione del prodotto interno lordo della Valle
d'Aosta in termini reali rispetto all'anno precedente di circa il 5
percento"
. Un dato rilevante questo, ma sconosciuto agli
estensori di questo programma triennale, che fermano l'analisi sul
prodotto e il valore aggiunto al 2007, arrivando ad affermare che
le stime disponibili fornite da Prometeia prevedono per il 2008 un
quadro di sostanziale stagnazione con il PIL locale fermo o in
lieve regresso (-0,25 percento) e un 2009 con una contrazione di
oltre 2 punti percentuali.
Proviamo ad analizzare il programma e cerchiamo di capirne gli
elementi essenziali. Uno dei dati che ci ha colpito in maniera più
rilevante è quello relativo all'innovazione, che indica per la
Valle d'Aosta una percentuale di imprese che hanno introdotto un
processo di prodotti innovativi inferiore alla media: 23 percento
contro il 31 nazionale. Nella stessa direzione vanno anche i dati
relativi ai brevetti registrati; la Valle d'Aosta conferma un certo
ritardo, l'indice di intensità brevettuale nel 2005 è la metà di
quello del Trentino Alto Adige, un terzo di quello del nord ovest e
pari a poco più di un terzo di quello medio nazionale. Per converso
la spesa media per addetto in innovazioni risulta in Valle d'Aosta
superiore ai dati sia delle aree prese a confronto, sia di quello
medio nazionale, ciò significa che noi spendiamo molto di più per
produrre molto meno innovazione, con un'evidente dimostrazione di
scarsa competitività. È pur vero che sono dati del 2004 e non si
hanno riscontri più recenti che consentano di capire se nel
frattempo il
gap
si sia incrementato o si sia ridotto.
Tuttavia conferma che, come dice l'analisi di contesto del
programma che stiamo affrontando, l'insieme di tali dati indica in
questo ambito l'esistenza per la Valle d'Aosta di criticità e di
debolezze particolarmente rilevanti, soprattutto se si considera
che il dato medio nazionale rappresenta comunque un termine di
confronto di per sé già assai modesto, in quanto inferiore
mediamente a quello dei principali Paesi dell'Unione europea. A
conferma di questa debolezza, dicevo, l'incidenza della spesa
pubblica in ricerca e sviluppo della pubblica amministrazione e
dell'università in percentuale del PIL è 1/4 di quella del Trentino
Alto Adige e 1/5 di quella italiana.
Un altro elemento di criticità che emerge dall'analisi è quello
relativo ai laureati in discipline scientifiche, che, in base ai
dati ministeriali, nel 2006 erano in Valle d'Aosta 7,7 per mille
abitanti in età dai 20 ai 29 anni, contro il 12,2 della media
nazionale e il 14,6 del nord ovest, in pratica la metà. Diventa
così ancora più difficile fare innovazione se non si dispone del
personale con cui realizzarla.
Relativamente alla struttura dell'industria e dell'artigianato
valdostano, il dato più rilevante è che si tratta sostanzialmente
di un settore basato sull'edilizia, che rappresenta il 72 percento
delle imprese valdostane, ma solo il 56 percento di quelle di
Bolzano e il 54 di quelle italiane. Ciò significa che abbiamo un
tessuto produttivo molto fragile, che tende a diventare ancora più
fragile in quanto il settore costruzioni cresce del 6 percento nel
biennio, mentre le imprese diminuiscono di oltre 350 unità. Il
settore produttivo manifatturiero relativamente al 2008 ha perso
rispetto al 2006 oltre il 5 percento nel comparto non artigiano e
il 3 percento in quello artigiano; insomma, stiamo diventando una
Regione con poche attività produttive, che basa la propria
industria per 3/4 sull'unico settore delle costruzioni. Speriamo
che non ci siano gravi crisi future in questo settore, perché le
ripercussioni sull'economia sarebbero davvero drammatiche. La
produttività dell'industria manifatturiera, se si esclude il
settore della produzione di energia, mostra un valore assoluto
inferiore a quello nazionale e a quello delle aree di confronto.
Anche nel commercio e nel turismo la produttività è inferiore a
quella nazionale e dei territori di confronto, mentre a livello
artigianale la produttività è inferiore del 25 percento a quella
del Trentino Alto Adige e del 12,5 rispetto a quella del nord
ovest. I dati sono del 2005, ma non lasciano troppo spazio
all'ottimismo. Che fare dunque? Il programma triennale a fine 2009
è ambizioso, il locale settore produttivo potrà beneficiare della
ripresa, la quale è prevista a livello europeo e nazionale fra fine
2009 e primi mesi del 2010 se superando senza eccessivi danni sul
piano economico-finanziario la difficile congiuntura si saprà
mantenere adeguati livelli di competitività in Italia e all'estero.
Non perdere posizioni sulla frontiera dell'innovazione di prodotto
e di processo coglie l'opportunità fornita dalla difficile
congiuntura per reperire nuove e qualificate risorse umane, in
particolare con formazione ed esperienza in ambito
tecnico-scientifico.
Per mantenere adeguati livelli di competitività, occorre, come
abbiamo visto, migliorare di molto quelli attuali e non pare una
cosa così semplice; comunque il piano triennale propone di
risolvere tutti questi problemi dando alla nostra Regione una
vocazione prospettica che si può definire nel seguente modo: la
Valle d'Aosta si candida a diventare il territorio di elezione per
lo sviluppo e la diffusione anche in altri territori di tecnologie
innovative, applicate anche in modo sperimentale, che facciano leva
sulla specialità del patrimonio ambientale e sulla sua varietà
morfologica, climatica e biologica e avente ricadute sui livelli
della sicurezza sulla salvaguardia, sulla valorizzazione,
sull'accessibilità territoriale, salvaguardandone la sostenibilità
e collocandosi al centro del sistema di reti di ricerca e sviluppo
tecnologico di eccellenza. Si precisa che gli ambiti di ricerca e
sviluppo tecnologico sono identificati nelle tecnologie per il
monitoraggio e la sicurezza del territorio, le energie rinnovabili
a risparmio energetico, tecnologie per la salvaguardia ambientale,
al ripristino di ecosistemi. Sono belle parole, ma ragionare su
nuove attività orientate sull'eccellenza, sulla qualità, sui
prodotti e tecnologie innovative, a mio modo di vedere, di una
Valle d'Aosta che si candida a diventare il territorio per lo
sviluppo di tecnologie innovative applicate dice tutto e dice
niente. L'ambiente, l'accessibilità territoriale sono belle parole,
ma fino ad oggi hanno portato un'occupazione minimale, mentre, come
Regione, siamo, come il resto del Paese, in presenza di una grave
crisi produttiva e occupazionale, fra le peggiori degli ultimi
anni; purtroppo non vi sono nell'immediato nuovi insediamenti
industriali non solo nella nostra regione.
Bisogna da una parte attivarsi per difendere e difendere
realmente il tessuto industriale, commerciale e artigianale, che in
maggior parte è sano trovando percorsi che innanzitutto aiutano
nelle concessioni di prestiti per investimenti, perché ricordiamo
che questa è una crisi della liquidità. Dobbiamo smettere di voler
dirigere l'economia, dobbiamo pensare invece che il problema
principale per gli imprenditori valdostani grandi e piccoli è
quello finanziario. Occorre intervenire realizzando un nuovo modo
di scontare le fatture del lavoro che le aziende producono, in
quanto la maggioranza dei pagamenti per questo lavoro svolto è
superiore ai 180-220 giorni, creando grossissime difficoltà alle
aziende primarie, che devono pagare i fornitori e i dipendenti in
un tempo di molto inferiore. La Regione deve essere capace non solo
di ridurre al massimo i tempi dei propri pagamenti e di quelli
degli altri enti pubblici, ma farsi promotrice attraverso Finaosta
di ammortizzatori reali su questo
gap
fra tempi di
fatturazione e di incasso. Dobbiamo anzitutto fare il nostro dovere
di ente pubblico: quello di fornire servizi efficienti alle
imprese; sulla base delle analisi sopra evidenziate, è evidente che
occorre migliorare l'offerta formativa, lottando contro l'abbandono
scolastico e favorendo gli studi universitari tecnici e
scientifici. Abbiamo la competenza primaria in materia di
formazione professionale; è poi così difficile potenziare questo
settore sulla base delle indicazioni delle imprese valdostane,
perché formi tutte le figure professionali necessarie al nostro
sviluppo, quali saldatori, elettricisti, falegnami, tecnici
elettronici, eccetera? Come mai l'Università della Valle d'Aosta ha
solo facoltà umanistiche? È possibile investire il polo
universitario di Verrès aumentando l'offerta formativa anche nel
settore energetico o in altri settori scientifici? Dobbiamo
dedicarci a fornire all'economia infrastrutture efficienti, in
questo senso un elemento importante è quello relativo al patrimonio
immobiliare regionale attualmente gestito dalla società Vallée
d'Aoste Structure. Deve essere modificata la legge relativa
all'affitto che gli imprenditori pagano per insediamenti che
occupano nella nostra regione, ritornando al 2 percento vigente
prima della riforma della scorsa legislatura. Il patrimonio
industriale valdostano è ormai ampio e può diventare un motore di
sviluppo se gestito in modo più favorevole all'economia, invece in
alcuni casi è abbandonato. Sarebbe interessante che la commissione
competente avviasse un approfondimento su questi temi,
calendarizzando una serie di incontri con Finaosta e con Vallée
d'Aoste Structure. Sugli interventi specifici evidenziamo soltanto
come molte delle azioni proposte vadano nella direzione di alcuni
settori particolarmente cari alla Giunta regionale, come il settore
energetico, in particolare il teleriscaldamento. Nulla c'è sulla
formazione, nulla c'è sulle infrastrutture, poco c'è sul sostegno
creditizio.
Ultima annotazione: noi vivremo nel corso del 2010 la fine degli
istituti sociali, come la cassa integrazione a gestione speciale:
quella in deroga, la mobilità retribuita per molte lavoratrici e
lavoratori. Una nuova ondata di disoccupati - che sommati agli
attuali creeranno non pochi problemi in termini sociali - necessita
che la politica abbia il coraggio di proporre forme di occupazione
mirate al contenimento del dramma della disoccupazione e delle
nuove povertà, che stanno emergendo anche nella nostra regione
(vedi i dati della Caritas e del Banco alimentare), nuove povertà
che coinvolgono sempre di più persone non extracomunitarie, ma
anche italiane e valdostane. È sempre più difficile trovare forme
di occupazione per le nuove generazioni. Questi sono gli obiettivi
che un programma triennale dell'industria e dell'artigianato deve
avere: occupazione, sviluppo e cura del territorio. È a questo che
da sempre lavora con responsabilità il Partito Democratico ed è
questo che chiede e chiederà nei prossimi 3 anni. Grazie.
Presidente
- La parola al Consigliere Empereur.
Empereur (UV)
- Grazie, Presidente. Ricordava già
l'Assessore la genesi di questo piano, prevista dalla legge n.
6/2003, ricordo anche che è il secondo piano triennale, il primo
era già stato approvato per gli anni 2004-2006. Il mio intervento
verterà su considerazioni preliminari e su un'analisi della
struttura del piano che è sottoposto alla nostra attenzione. Credo
sia utile evidenziare che, nel quadro dei processi dell'economia
globale e dell'attuale crisi economico-finanziaria, si intensifica
sempre più il significato delle economie regionali come aree in
competizione. La dimensione territoriale locale ha superato il
ruolo di mercato di sbocco finale di beni e servizi, i cambiamenti
nell'organizzazione della produzione, nelle scelte di
localizzazione, nei processi di trasferimento delle conoscenze
hanno significato un rafforzamento del ruolo delle aree regionali
come fonte di innovazione e di sostegno alla crescita
socio-economica, all'espansione delle reti di impresa e di
superamento delle congiunture economiche negative che si
manifestano a livello globale. Tutto questo vale anche per la
nostra Regione, che si trova pertanto nella necessità di dotarsi di
una strategia competitiva di più ampio respiro, ossia di un disegno
di programma di sviluppo tale da assicurare la competitività del
territorio in chiave sovralocale. In tale prospettiva la Regione ha
la necessità di posizionarsi, di darsi degli indirizzi più netti di
politica delle attività produttive nel settore dell'artigianato, ma
soprattutto in quello industriale, a livello nazionale ed europeo,
con chiare scelte di sviluppo e finanziamento, anche al fine di
incidere positivamente sulla propria immagine e riconoscibilità,
poiché la competizione fra sistemi territoriali significa confronto
e la buona reputazione di un territorio è una condizione necessaria
per partecipare a tale competizione. È per questo che il programma
triennale dell'industria e dell'artigianato, al di là del breve
arco temporale della sua durata (3 anni) e dell'evidente necessità
di prevedere che l'Amministrazione pubblica metta in campo a fronte
della crisi tutte le risorse e gli strumenti utili a salvaguardare
il tessuto economico produttivo, deve indicare anche linee
strategiche di sviluppo di medio-lungo periodo finalizzate alla
definizione di una visione condivisa del futuro industriale del
territorio. Non va inoltre dimenticato il comparto dell'artigianato
di tradizione che, anche grazie alle risorse finanziarie impiegate
nelle diverse iniziative ad esso dedicate, il primo riferimento è
alla Foire de Saint-Ours, ha permesso di salvaguardare, a
differenza di quanto avvenuto in altre realtà dell'arco alpino, uno
straordinario patrimonio di conoscenze e di abilità sicuramente
prezioso per esprimere l'autenticità della componente storica e
antropologica della Regione, ma anche per accrescere e
diversificare le attività economiche e contribuire all'immagine
positiva del nostro territorio. Nello stesso tempo il comparto
mostra oggi aspetti di fragilità che devono essere indagati e
affrontati con efficaci strumenti, che consentano una migliore
gestione e integrazione delle attività, un più incisivo approccio
al mercato, una tendenza all'innovazione di prodotto e di processo,
pur nel quadro del rispetto della nostra tradizione. Il programma è
pertanto uno strumento di programmazione, che riunisce sotto un
unico "cappello" strategico le politiche dell'industria e
dell'artigianato, ivi comprese le politiche energetiche che a
questi due settori sono fortemente legate.
In un momento delicato per l'economia e la società come quello
che stiamo vivendo, è importante disporre di strumenti di
intervento che sappiano coniugare chiarezza, concretezza, efficacia
e flessibilità. Il programma triennale possiede a mio avviso queste
caratteristiche: è strutturato in modo ben definito e consente
un'agevole lettura e comprensione delle politiche dell'industria e
dell'artigianato che si intendono mettere in campo nel triennio; è
composto di azioni e interventi concreti, chiaramente individuati e
riscontrabili nella programmazione triennale di bilancio; è uno
strumento flessibile, poiché lascia la possibilità all'Esecutivo di
provvedere all'individuazione di eventuali ulteriori azioni e
all'allocazione delle risorse necessarie sulla base delle
valutazioni di efficacia che saranno svolte in itinere. Ogni anno
pertanto la Giunta regionale potrà proporre eventuali integrazioni
e modifiche e relazionerà al Consiglio sullo stato di avanzamento
del programma medesimo. Il programma è stato confezionato
internamente agli uffici dell'Assessorato, ma ci sono state delle
collaborazioni e, per quanto concerne la parte di analisi di
contesto, importante è stata la collaborazione con la Chambre.
Inoltre il programma è stato sottoposto ad un'analisi di coerenza
con i principali strumenti di programmazione regionale attualmente
in vigore. Il documento prima dell'approdo in Consiglio è stato
condiviso da altre strutture regionali maggiormente interessate, è
stato condiviso con le parti socio-economiche attraverso diversi
incontri di presentazione del programma ed alcune specifiche
categorie. È stato condiviso nell'ambito del Consiglio permanente
degli enti locali, del Patto di stabilità, ed è stato condiviso a
larga maggioranza anche nell'ambito della IV Commissione, che ho
l'onore di presiedere.
Il programma è strutturato in tre sezioni: la prima riguarda
l'analisi del contesto socio-economico regionale, dove si traccia
il quadro generale e la consistenza strutturale ed economica dei
settori dell'industria e dell'artigianato. Da questo punto di
vista, i dati purtroppo sono ancora quelli relativi al momento
pre-crisi, poiché i più recenti dati macroeconomici disaggregati a
livello sub-nazionale e regionale hanno ancora valori provvisori o
addirittura previsionali. Una seconda sezione delinea il quadro
strategico secondo un'ottica sia di medio lungo periodo, sia di
breve: nel primo caso la strategia guarda oltre i prossimi 3 anni
e, riprendendo le linee tracciate dal cosiddetto "piano
Ambrosetti", approvato nel 2008, traccia per il territorio
valdostano una vocazione territoriale prospettica, ossia definisce
una vocazione produttiva e industriale per la Valle d'Aosta che sia
in grado di rendere riconoscibile il nostro territorio in tale
ambito produttivo. La vocazione individuata è legata allo sviluppo
di piattaforme tecnologiche innovative nel campo ambientale,
monitoraggio e sicurezza del territorio, energie rinnovabili e
risparmio energetico, salvaguardia ambientale degli ecosistemi e
delle alte tecnologie coerenti con l'identità del territorio e
orientate verso la ricerca dell'eccellenza mediante meccanismi
selettivi delle imprese e il rafforzamento delle ricerche di base e
del trasferimento tecnologico. Nel secondo caso il riferimento
temporale è il triennio 2010-2012, che sarà improntato al
superamento della congiuntura economica negativa attraverso il
rafforzamento dei fattori di competitività del tessuto industriale
e artigianale valdostano. In particolare, saranno sostenuti gli
investimenti delle imprese, lo sviluppo di nuove iniziative
imprenditoriali, il popolamento delle aree recuperate con i fondi
europei (Espace Aosta, Pont-Saint-Martin, Autoporto), la promozione
della ricerca e dell'innovazione, l'internazionalizzazione. Saranno
inoltre potenziate le condizioni di attrattività del territorio
regionale mediante alcuni primi interventi utili alla
valorizzazione della citata vocazione produttiva territoriale
prospettica. Inoltre saranno dedicate attività e risorse alla
modernizzazione e all'innovazione delle capacità istituzionali e
degli strumenti di politica di sviluppo territoriale della Regione
attraverso un processo interno di ottimizzazione dei processi
amministrativi e di creazione di maggiore sinergia e concertazione
con le parti socio-economiche. Infine si orienterà fortemente la
politica energetica regionale verso strumenti e attività che
consentano la diffusione di tecnologie volte al risparmio
energetico e che incentivino lo sviluppo sostenibile dell'intero
comparto dell'energia. Nella terza sezione sono descritti gli
interventi che saranno attivati nel triennio secondo uno schema
strutturato in 6 assi, 16 misure e 150 azioni. Sottolineo come i
primi 3 assi siano quelli maggiormente orientati al sostegno della
competitività e dell'insediamento delle imprese industriali. Il
primo asse comprende quindi gli aiuti agli investimenti delle
imprese e dei loro consorzi, il sostegno all'innovazione e alla
capitalizzazione delle stesse e gli aiuti anticrisi atti a superare
l'attuale congiuntura, nonché le attività di realizzazione di
infrastrutture di completamento delle aree recuperate con i fondi
europei, infrastrutturazione e realizzazione di nuovi edifici
industriali, utili anche a dare una risposta al problema della
post
incubazione. Il secondo asse prevede il sostegno alle
attività di internazionalizzazione e promozione sia direttamente
effettuate dalle imprese, sia attraverso la regia regionale con i
progetti cofinanziati dall'Istituto per il commercio estero. È
inoltre prevista, nel quadro del marketing territoriale, la
predisposizione di un piano di comunicazione per la promozione
delle imprese e degli spazi industriali. Il terzo asse è il più
innovativo poiché, oltre a confermare gli aiuti già previsti per la
ricerca, così come disciplinati dalla legge del 1993, mette a
disposizione risorse per lo sviluppo delle vocazioni produttive
regionali mediante meccanismi selettivi a bando delle imprese e dei
progetti e mediante l'introduzione di servizi di assistenza alle
imprese innovative quali l'animazione tecnologica e i
voucher
per la consulenza di alta gamma. Il quarto asse è un
asse di sistema, poiché mira ad ottimizzare i processi
amministrativi a favore delle imprese attraverso la semplificazione
del processo insediativo, attraverso lo sviluppo dello Sportello
unico, attraverso la razionalizzazione dell'utilizzo della banca
dati e a creare maggiori sinergie con le stesse, il tutoraggio per
l'insediamento e gli incontri mirati. Il quinto asse riguarda sia
imprese, sia cittadini e descrive la politica energetica regionale
a partire dalle attività di pianificazione; fa riferimento al piano
energetico regionale in corso di predisposizione; comunicazione di
settore, progetti europei dimostrativi e sperimentali, conto
energia, sistema di certificazione energetica degli edifici, bonus
riscaldamento, incentivi alla rottamazione e all'espansione della
catena distributiva dei carburanti alternativi per autotrazione
(GPL, metano, idrogeno, elettricità) sono tra i principali
interventi previsti. Il sesto asse riguarda l'artigianato di
tradizione e conferma il sostegno alle associazioni per i corsi e
le botteghe scuola, gli aiuti per la ricerca di nuovi sbocchi di
mercato, prevedendo inoltre la realizzazione di uno studio
approfondito sul settore - l'ultimo è dei primi degli anni '90 -
per meglio orientare le future scelte. Dal punto di vista
finanziario, i dati vi sono noti, la previsione di spesa del
programma è pari a più di 156.000.000 di euro nel triennio, di cui
127 di provenienza regionale, più di 27 derivanti dal POR
competitività regionale e più di 2.000.000 di euro da altre fonti
di finanziamento.
Grazie per l'attenzione.
Presidente
- La parola al Vicepresidente Chatrian.
Chatrian (ALPE)
- Grazie, Presidente. Tante cose sono già
state dette, tante tabelle, tante percentuali e tanti dati, quindi
cercherò di non ripeterli e soprattutto non ripetermi. Vorrei fare
con voi qualche considerazione e portare nel dibattito un nostro
contributo, come gruppo. L'Assessore ci ha illustrato l'analisi
fatta, il documento preparato dai suoi uffici, un buon lavoro anche
perché, è stato detto, accogliamo questo primo passo: un lavoro
fatto in casa, fatto dai propri uffici, un lavoro messo nero su
bianco con le associazioni, con gli addetti ai lavori, con le parti
sociali. Oserei quindi dire un quadro della situazione, un primo
impatto importante per poi fare qualche considerazione di tipo
politico. È una situazione che ci porta obbligatoriamente a fare
qualche ragionamento, visto che questo è lo stato dell'arte, legato
alla situazione industriale regionale e alla situazione del nostro
artigianato e delle nostre piccole e numerose imprese. Abbiamo
avuto un confronto sereno, interessante, importante in IV
Commissione con gli attori principali, con le associazioni, con
Confindustria e con la Chambre, che probabilmente è intervenuta in
prima battuta, in quanto portatrice di dati - così ci è stato detto
-, anche se avrei auspicato un intervento più importante da parte
della Chambre, perché la intendo come quella associazione che
dovrebbe creare anche le condizioni per dare degli spunti
interessanti.
Abbiamo rilevato da parte delle associazioni qualche richiesta
di chiarificazione proprio su questo documento prettamente
finanziario ed entro in dettaglio. È suddiviso in misure
importanti, in assi e poi, di conseguenza, in azioni, quindi legato
alle nostre normative regionali che, come ben spiegava l'Assessore,
sono state modificate fra il 2009 e il 2010, solo un mese fa questo
Consiglio discuteva il disegno di legge n. 75, recante integrazioni
e modifiche, sostanziali e non. Due analisi: nell'azione giovani,
al punto n. 1.1.5, dopo quasi 8-10 mesi di approvazione di questa
legge, 2 sole aziende hanno proposto all'Amministrazione regionale
un finanziamento; mettiamoci un punto interrogativo: va integrata,
va modificata, va spiegata o informata? Lo pongo come oggetto di
discussione. Stessa cosa per quanto riguarda il sostegno
all'innovazione, un punto importante, ma ci sono al momento poche
richieste. Lo stesso dicasi per gli aiuti al sostegno alle imprese
nei temi della qualità, dell'ambiente e della sicurezza. Ci poniamo
tale dubbio: queste normative vigenti vanno integrate, oppure forse
hanno una mancanza di struttura o di pianificazione per il futuro?
Perché questo programma triennale va ad analizzare indubbiamente lo
stato dell'arte sul 2010 e poi proiettato sulle altre 2 annualità:
2011 e 2012. Per quanto riguarda invece gli aiuti diretti della
ricerca, poche imprese tanti aiuti, a livello di conti alla mano:
anche qui riusciamo eventualmente ad aiutare a sostenere la ricerca
anche nelle piccole aziende, anche nei piccoli settori e non solo
esclusivamente sulla base dei grandi numeri, sulla base di grandi
imprese e di conseguenza piccoli numeri legati al numero delle
imprese... Diverse azioni, diversi assi importanti quindi, che però
vedono un mercato stagnante, un mercato che quasi non si espone a
giocare un ruolo diverso viste le normative vigenti. Non torniamo
sul settore energetico, in quanto un mese fa ne abbiamo discusso in
questo Consiglio; c'è una prima fase inserita nel punto n. 5.3.9:
quella legata agli edifici pubblici, ma manca la seconda: quella da
noi auspicata e proposta solo un mese fa.
Dalle associazioni e da Confindustria in commissione ci sono
state delle richieste semplici, ma molto dirette.
"Un piano
- è stato detto -
importante, dignitoso, fatto bene con anche
tante risorse"
, togliamo eventualmente i buoni energia a
sostegno delle famiglie, non è oggi in discussione questo asse, ma
un piano con delle risorse. Probabilmente non è sulle risorse che
loro si sono soffermati, mentre si sono soffermati di più su due
punti più importanti in questo momento di crisi: una reale
semplificazione nel quadro normativo, come noi avevamo auspicato
pochi mesi fa nelle due leggi integrate e modificate, ma così non è
avvenuto, e una reale semplificazione di procedure, perché la
piccola impresa o la grande impresa non solo non perdano tempo
nell'attuare la propria procedura, ma perché il percorso sia
semplice, chiaro e con tempi certi. Questi sono i due nodi
principali, nodi in quanto probabilmente con le normative messe in
campo questi due punti, a nostro avviso, non hanno avuto una reale
risposta. L'auspicio da parte nostra quindi è che dove ci sono le
condizioni, nel momento in cui questo Consiglio andrà nuovamente a
modificare delle leggi già esistenti o dei disegni di legge ancora
da mettere in campo, vi sia una reale volontà di entrare nel
dettaglio e dove si può realmente semplificare il quadro normativo.
In seconda battuta, visto l'aumento del numero delle nostre società
controllate e partecipate, chiederemmo più chiarezza verso il
singolo cittadino e il singolo interlocutore. La terza battuta è
legata ai tempi. In commissione più volte è uscita fuori questa
richiesta: vorremmo avere da parte dell'Amministrazione pubblica,
l'Assessorato, la propria finanziaria e le altre società
partecipate (sono state citate Vallée d'Aoste Structure e
Finaosta), dei tempi certi insomma. Penso che questi due elementi
siano gli elementi qualitativi più importanti di tale tabella
finanziaria, che in questo momento di crisi forse sono più
importanti rispetto alle risorse che sono state inserite in tale
quadro riassuntivo. Grazie.
Presidente
- La parola al Consigliere Salzone.
Salzone (SA-UdC-VdA)
- Grazie, Presidente. Vista l'ora,
vi assicuro che sarò piuttosto breve. Il secondo piano industriale
presentato dalla Giunta regionale al Consiglio, come sappiamo, si
colloca nel mezzo della crisi finanziaria ed economica mondiale,
che fin dagli inizi del 2008 ha colpito anche la Valle d'Aosta. La
prima rilevazione da evidenziare è che alcuni dati a cui fa
riferimento la relazione sono ancora in parte riferiti ad una fase
pre-crisi, come ad esempio alcuni dati ISTAT che risultano
aggiornati solo agli anni 2006-2007 e altri che fanno addirittura
riferimento solo al biennio 2004-2005. Tuttavia nella relazione si
evidenziano con una certa puntualità gli scenari venutisi a creare,
per cui il programma triennale elaborato ha tenuto conto della
congiuntura economica negativa utilizzando, laddove possibile, i
dati disponibili relativi ai primi mesi del 2009. Uno dei dati che
in premessa bisogna rilevare nel quadro economico-sociale generale
è l'incremento della popolazione, che a fine 2008 presenta un
aumento dell'8,6 per mille, equivalente a 1.086 unità rispetto
all'anno precedente, superiore al dato nazionale (7,1 per mille).
Tale incremento è determinato quasi esclusivamente dai flussi
migratori. Questo è uno dei punti che riteniamo fondamentale e che
deve indurci ad una riflessione attenta e puntuale. La questione
demografica per la nostra Regione si rivela un elemento di
criticità che necessita di una valutazione sociologica puntuale.
Gli indicatori demografici dimostrano che insieme
all'invecchiamento della popolazione e alla bassa natalità, i
flussi migratori sono fenomeni che vanno tenuti sotto osservazione
e governati, soprattutto in prospettiva, nella consapevolezza che
gli impatti possono complicarsi in prospettiva economico-sociale.
Varrebbe la pena in quest'ambito porsi alcune questioni, come ad
esempio analizzare con attenzione quanto il mercato
dell'occupazione sia stato oggettivamente condizionato dai nuovi
flussi di immigrazione comunitaria ed extracomunitaria. Abbiamo
l'impressione che certi lavori i valdostani non li facciano più,
perché il mercato dell'occupazione sia drogato, ma soprattutto
riteniamo che il mercato non sia stato governato, consentendo con
regole di mercato discutibili a chi veniva da altri Paesi, di
proporsi per certi lavori a costi molto più bassi dei nostri
residenti, basta pensare alle badanti. Questo è un fenomeno
discutibile e contraddittorio, nei confronti del quale il mondo
della politica prima e del sindacato poi, a fronte di conquiste
sacrosante del passato, non ha prestato la giusta attenzione, ma
questo fatto è un problema che interessa tutto il Paese.
Tornando all'analisi della relazione, la relazione stessa ci
ricorda che il PIL valdostano dal 2000 al 2007 ha avuto una
crescita costante, ma nel 2008, come sappiamo, ha cominciato a
presentare un quadro di sostanziale stagnazione e nel 2009 abbiamo
avuto una contrazione di più di 2 punti percentuali; tutto questo
nonostante i provvedimenti tempestivi messi in atto dal nostro
Governo regionale e riconoscendo che negli anni passati la dinamica
dell'economia valdostana è risultata mediamente più sostenuta di
quella italiana. Lo stesso vale per le esportazioni, concentrate
soprattutto nel settore metalmeccanico, che, a fronte di un forte
incremento dal 2000 al 2007, oggi vede un brusco calo (-18
percento) accompagnato da una più marcata riduzione delle
importazioni (-24 percento). Anche i dati relativi all'edilizia
rappresentano lo stesso trend degli altri settori, così come il
settore dell'agricoltura e del commercio, ma anche il settore del
turismo, che vede oggi un leggero aumento di turisti italiani (c'è
un articolo oggi su "La Stampa" che lo sottolinea), ma ancora una
perdita di turisti stranieri, anche se sappiamo che questo è dovuto
principalmente al fatto che la crisi inglese non ha portato più
turisti in Valle d'Aosta o ne ha portati perlomeno pochi. In questo
contesto la relazione mette in opportuna evidenza le manovre che
l'Amministrazione regionale ha adottato e sta mettendo in atto
relativamente al piano strategico. La programmazione pone obiettivi
ed indirizzi orientati al rafforzamento dei fattori di
competitività del tessuto industriale e artigianale mediante il
sostegno agli investimenti, alla promozione della ricerca e
dell'innovazione, ma anche alla creazione di nuovi strumenti di
sviluppo. Un elemento di condivisione generale senza dubbio è
l'orientamento della politica energetica regionale, che sostiene la
diffusione di tecnologie volte al risparmio energetico e che
incentivano lo sviluppo sostenibile dell'intero comparto
dell'energia.
Sempre nel campo dello sviluppo dell'imprenditoria, è tangibile
il sostegno alla nascita e alla crescita delle imprese, o gli aiuti
diretti alla ricerca, piuttosto che lo sviluppo tecnologico;
possiamo aggiungere che in termini generali rimane importante il
sostegno alle aziende in crisi durante la situazione congiunturale
negativa. Nel contesto attuale quindi possiamo giudicare
positivamente tutte le iniziative che l'Amministrazione ha messo in
atto, ma lo scenario della crisi non ci consente ottimismi a breve
scadenza. La crisi internazionale, da una parte, fa rilevare alcuni
dati positivi di leggera ripresa; dall'altra, constatiamo invece
come le difficoltà in alcuni settori dell'area europea si propagano
con preoccupante rapidità, vedi la grave situazione economica di
Inghilterra, Spagna e Grecia, per citare solo alcuni Paesi. Infatti
la drammatica crisi di liquidità in cui viene a trovarsi il sistema
finanziario internazionale ha determinato una significativa
riduzione del credito da parte delle banche, con il risultato di un
forte blocco degli investimenti e la conseguente riduzione di
occupati in quasi tutti i settori dell'economia.
Come abbiamo più volte detto, il quadro descritto interessa
anche l'economia valdostana e alcuni casi lo confermano, come il
rallentamento della dinamica dei prezzi rispetto al quadro
nazionale o alla cessazione di attività d'impresa che nel 2008 è
del 38 percento superiore a quella del 2007 e questi sono dati che
consideriamo ormai già vecchi. Oggi a titoli cubitali la stampa
locale titola: "Trimestre choc, la crisi cancella 103 aziende". I
dati infatti ci confermano che la ripresa economica è lontana, c'è
la voglia di provarci tanto che molti, perdendo il lavoro,
soprattutto nel settore dell'edilizia, aprono ditte individuali
alla ricerca di singoli lavori artigianali, il famoso settore
conosciuto come il popolo delle partite IVA. Come si può ben
comprendere, non tutti sono in grado di reinventarsi dalla sera al
mattino e questo è un problema che persiste nella nostra comunità.
L'incertezza in cui operano le imprese ostacola l'avvio di progetti
a medio termine ed il contesto generale sfavorevole provoca una
netta contrazione non solo della produzione, ma anche degli
ordinativi e soprattutto dell'occupazione. L'indagine nel secondo
trimestre 2009 non indica inversione di tendenza e il perdurare del
ciclo recessivo fa crescere sensibilmente il ricorso alla cassa
integrazione, con previsione di utilizzo 5 volte superiore a quello
registrato nello stesso periodo degli ultimi 2 anni. Molto
preoccupante è il dato del secondo trimestre del 2009 relativo alla
produttività delle imprese, che, rispetto al trimestre precedente,
perde 9 punti percentuali rispetto al mercato nazionale, che
salgono a 28 punti percentuali se riferiti ai mercati esteri. A
fare l'elenco dei dati, come si può ben comprendere, c'è poco da
stare allegri e, se è vero che le misure anticrisi adottate dalla
Regione nel 2008 e nel 2009 hanno consentito almeno in parte di
presidiare gli ambiti più critici e di proteggere le imprese in
attesa di un mutamento dello scenario congiunturale, è altrettanto
vero che il problema dell'occupazione anche nella nostra regione
sta diventando preoccupante. Abbiamo la sensazione che i dati
sull'occupazione, che a prima vista non paiono così allarmanti,
nascondano problemi sociali che i dati non evidenziano. Molte
persone, secondo le indagini, risultano occupate anche se svolgono
lavori saltuari per pochi mesi l'anno, o anche se hanno un lavoro
per poche ore al giorno (vedi il settore dei servizi e delle
cooperative), questi dati rischiano di essere fuorvianti. La nostra
analisi deve tener conto di questa anomalia e deve indurci a non
sottovalutare la situazione che, a nostro avviso, sta aumentando e
assumendo proporzioni non più accettabili. Crediamo di non essere
gli unici a conoscere padri di famiglia che sono anni che trovano
lavoro solo qualche mese e poi non sanno come sbarcare il lunario.
Conosciamo diplomati e laureati che, dopo aver studiato anni, non
trovano un'occupazione neanche da operai. Conosciamo quarantenni,
cinquantenni, ultracinquantenni che hanno perso definitivamente il
lavoro solo perché la loro ditta ha chiuso, oppure artigiani che, a
seguito della crisi edilizia, faticano a trovare lavoro con un
minimo di continuità. È pur vero, non possiamo certo ignorarlo, che
chi è più bravo alla fine riesce ad arrangiarsi, ma è altrettanto
vero che per coloro che hanno meno capacità il problema comunque
rimane e non dimentichiamoci che quasi sempre dietro questo
problema c'è una famiglia con minori che deve essere aiutata a
recuperare la propria dignità.
Questa relazione programmatica presentata dalla Giunta regionale
ha il pregio di consegnarci un quadro della situazione generale
ricco di elementi conoscitivi, ma anche di interventi apprezzabili.
I dati rappresentano la cruda realtà del momento, non nascondono
affatto le criticità di alcuni settori della nostra economia e se
da una parte ci inducono a diffidare dai facili ottimismi
sbandierati qua e là, dall'altra ci impongono di continuare e
rinforzare gli interventi straordinari dettati dall'emergenza,
anche se crediamo che sia giunto il momento di intervenire con
scelte strutturali di ampio respiro, magari potenziando e
rafforzando anche in termini occupazionali alcuni settori governati
dall'Amministrazione regionale, come l'ambiente, i servizi, la
qualità della vita, tutti elementi tesi a migliorare il nostro
territorio e a farlo apprezzare maggiormente ai turisti che
decidono di soggiornare nella nostra regione.
Terminiamo dicendo che la speranza è quella di cercare di uscire
in qualche maniera dal concetto del contributo come unico sostegno,
l'occupazione è diventata il primo problema e, se vogliamo
risolverlo, dobbiamo impegnarci con soluzioni strutturali,
iniziando dalle cose che già si possono fare. Grazie.
Presidente
- La parola al Consigliere Lattanzi.
Lattanzi (PdL)
- Grazie, Presidente. Tranquillizzo i
colleghi, sarò brevissimo in primis, perché credo che, quando si
arriva a documenti di questo tipo, si debba riconoscere
all'Assessore la volontà politica e la capacità di aver portato un
documento così complesso - e quindi alla Giunta che lo ha sostenuto
- io dico finalmente all'attenzione del Consiglio regionale. Gli va
quindi riconosciuto il merito dell'impegno e il merito politico per
averlo fatto; secondo perché non abbiamo bisogno di usare molte
parole per condividere un processo di investimento, di stimolo
all'economia di un certo tipo molto specifico, perché così viene
indirizzato con questo provvedimento: sono 14 anni che cerchiamo di
portare a casa, ossia la consapevolezza della creazione di una
reale economia industriale nuova, che prende atto innanzitutto,
come dice la relazione, dell'attuale crisi, ma che soprattutto si
pone un obiettivo ambizioso: quello di innescare un meccanismo
virtuoso di crescita di prospettiva.
Su tali temi credo che vi ho annoiato a sufficienza in questi
ultimi 12 anni, in quasi ogni Consiglio c'è stato il tema
dell'economia e dello sviluppo della piccola impresa in Valle
d'Aosta, in ogni discussione sul bilancio e sui piani di
finanziaria abbiamo avuto l'occasione di dirci quanto era
necessario un provvedimento di questo tipo, credo che le cifre
siano adeguate, aggiungiamo a tutte le riflessioni (faccio i
complimenti al collega Salzone, che ha fatto una lucida esposizione
più vicina a noi del pensiero che interpreta questo provvedimento)
una raccomandazione che dovrà tradursi in atti politici e
amministrativi concreti. Nulla tale atto potrà ottenere se non
accompagnato da una chiara consapevolezza del ruolo determinante,
dell'impulso che l'Amministrazione regionale può dare all'economia
non solo attraverso questo atto, ma attraverso un chiaro messaggio
tradotti in atti che il posto fisso in Regione è finito! Perché
altrimenti la concorrenza sleale rimarrà sempre ed è una
concorrenza culturale.
Abbiamo qui stanziato opportunità, risorse, possibilità di
prospettiva per giovani imprese, per giovani professionalità, per
sviluppo di nuove occupazioni, però se manteniamo in questo mercato
valdostano dell'economia una presenza così dominante
dell'assunzione dei posti di lavoro a tempo indeterminato o
determinato (ma finto determinato, perché poi viene rinnovato a
tempo indeterminato) nell'amministrazione pubblica e, quando dico
"pubblica", dico in tutti i meandri della pubblica amministrazione,
non risolveremo il problema. Sarà come mettere sul tavolo una buona
pietanza, ma dall'altra parte avere un piatto che è sempre più
prelibato e rincorso da tutti. Vi è quindi un processo che in
questo triennio dovrà essere accompagnato, ossia una drastica
riduzione degli apparati pubblici e dell'opportunità di avere un
posto fisso a tempo indeterminato che non si può più offrire se non
con creazione di posti lavoro veri. Questo è quello che ci
permettiamo di inserire nel dibattito politico, altrimenti tale
strumento, che è un'opportunità, non avrà alcuna efficacia, perché
le persone continueranno ad orientarsi a cercarsi il posto fisso in
posti dove magari c'è meno bisogno di lavorare o di produrre. Detto
questo, le risorse sono quanto mai sufficienti se ci sono questi
presupposti di tipo strutturale e sinergico; sollevo anche la
soddisfazione, come Popolo della Libertà, del fatto che questo atto
segua una direttiva della Presidenza del Consiglio dei Ministri che
dà attuazione ad una comunicazione della Commissione europea del 25
giugno 2008, dove si diceva di creare delle corsie preferenziali
per le piccole imprese e la ricerca di nuovi quadri fondamentali
per le piccole imprese: quella che tutti chiamiamo
small
business
. In quella direttiva il Consiglio dei ministri
invitava le Regioni, i Comuni e le Province a farsi carico di
provvedimenti di loro competenza per stimolare questi processi. Ci
fa piacere che tale invito del Governo venga preso anche dalla
nostra Regione, peraltro credo fra le prime in Italia in termini di
stanziamenti di bilancio con progettualità triennale, quindi faccio
i complimenti ancora alla Giunta e all'Assessore e a tutti i
funzionari, i dirigenti e gli analisti che hanno predisposto questo
atto, perché chi ha avuto il piacere di leggerlo sa che dietro a
questo c'è un lavoro di analisi, di riflessione, di progettualità
che fa diventare tale atto un documento serio, del quale chiediamo
che vi sia una ferrea applicazione.
Presidente
- Se non vi sono altri interventi, dichiaro
chiusa la discussione generale.
La parola all'Assessore alle attività produttive, Pastoret.
Pastoret (UV)
- Grazie, Presidente. Per una breve
replica. Intanto un ringraziamento a tutti coloro che sono
intervenuti per il contributo che hanno portato alla discussione.
Come ho già detto prima nel mio intervento introduttivo, faremo
un'attenta valutazione delle critiche e dei suggerimenti, perché
ciò è quanto richiedeva la tipologia di questo documento e ciò è
quanto, in relazione a tale documento, competeva al Consiglio fare.
Qui non siamo venuti con un atto blindato, ma con un atto che
analizzava prospettive e temi e individuava anche azioni, ma
evidentemente proprio per la sua caratteristica, che sarà quella di
avere un rapporto annuale che verrà presentato al Consiglio tutti
gli anni, avremo la possibilità di fare anche dei correttivi in
corso. Questo ha un senso anche per una ragione: perché non
sappiamo oggi cosa ci aspetta domani nel mondo dell'economia e
dello sviluppo imprenditoriale, quindi la ragione di tale
organizzazione del documento è questa. Tale programma ha un merito:
quello di condurre intanto un'analisi di contesto approfondita,
precisa e metodologicamente ben organizzata, in sintesi tale
programma si basa su un'architettura che potrà essere aggiornata e
implementata, senza dover trasformare le sue strutture portanti,
quindi saranno gli elementi che sono legati a questa architettura
che potranno essere modificati, ma la costruzione del documento mi
sembra importante.
Per quanto riguarda l'aspetto dell'analisi, che è stato ripreso
dai colleghi che sono intervenuti, una considerazione brevissima:
l'analisi è un fattore importante, perché consente di fare il punto
della situazione, come peraltro molti di voi hanno cercato di fare,
di verificare i punti di forza e i punti di debolezza. Sono dati
che non vanno enfatizzati né nel bene, né nel male, vanno presi per
quello che sono, perché il loro scopo è quello di essere a servizio
non di una teoria, ma della possibilità di dare un senso di
indirizzo e di progettualità alle azioni che si vogliono mettere in
campo, perché ciò è quello che i cittadini ci chiedono: i dati non
vanno utilizzati dall'Assessore per dire che è bravo, non servono a
quello, non è quello il loro scopo: che è quello di fare in modo
che le cose funzionino.
Il collega Salzone ha toccato un tema importante quando ha
puntualizzato gli aspetti relativi al cambiamento demografico che
si è verificato. Nei dati di contesto diciamo che la popolazione
valdostana è arrivata a 127.000 abitanti, però si è fatta
un'analisi di alcuni altri dati di tabelle esistenti, abbiamo avuto
negli ultimi 7-8 anni quasi 8.000 persone che sono andate ad
inserirsi all'interno della popolazione valdostana con dei saldi
negativi dal punto di vista della crescita demografica. Abbiamo
sempre avuto un saldo negativo, tranne mi sembra nel 2006 e nel
2008; quindi questo è un dato che, al di là degli aspetti sociali,
ci fa interrogare sull'organizzazione futura della nostra Regione.
Il collega Caveri ne aveva parlato non molto tempo fa,
sottolineando più di una volta l'aspetto del cambiamento radicale
della fisionomia della popolazione valdostana, questo è un tema che
a medio lungo termine dovremo affrontare. Oggi ci siamo soffermati
sul piano, non sto ad introdurre altri elementi; dico solo che nei
dati qui ne abbiamo uno che non è corretto se lo guardiamo rispetto
ai tempi reali, perché sulla ricerca siamo fermi ai dati
precedenti. Ricordo che il Consiglio giustamente e saggiamente nel
2009 ha contribuito con il suo voto a far raddoppiare i fondi per
la ricerca, quindi non ci siamo preoccupati di andare a modificare
i dati in senso favorevole o meno, ma abbiamo voluto fare una
fotografia esatta, proprio perché da questa devono uscire i punti
di forza e di debolezza. Vi ringrazio ancora per il contributo che
avete dato a questo documento, spero che il vostro voto sia
favorevole. Grazie ancora a tutti.
Presidente
- Pongo in votazione il programma per lo
sviluppo dell'industria e dell'artigianato ricordando che ha avuto
parere favorevole a maggioranza dalla IV Commissione e parere
favorevole del Consiglio permanente degli enti locali:
Consiglieri presenti: 31
Votanti e favorevoli: 26
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Con questa votazione è stato espletato
l'intero ordine del giorno, dichiaro quindi conclusi i lavori
dell'odierna adunanza consiliare.
La seduta è tolta.
---
La réunion se termine à treize heures et seize
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK