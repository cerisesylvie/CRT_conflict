Consiglio Regionale della Valle d'Aosta - Oggetto del Consiglio n. 3741 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3741 del 19 giugno 2024 - Resoconto
OGGETTO N. 3741/XVI - Interpellanza: "Attuazione di un
meccanismo di sostegno legale gratuito per le vittime che si
rivolgono al Centro antiviolenza".
Bertin (Presidente) -
Possiamo riprendere i lavori. Siamo
al punto n. 48 dell'ordine del giorno. Per illustrare
l'interpellanza, il consigliere Manfrin ne ha facoltà.
Manfrin (LEGA VDA) -
Come l'Assessore saprà, questo è un
tema che abbiamo portato più volte in quest'Aula; un tema che già
aveva le sue basi all'interno di alcune segnalazioni che erano
giunte, che poi abbiamo potuto precisare ulteriormente, aggiungere
delle certezze alle sole segnalazioni... ma andrei con ordine.
Parliamo del Centro antiviolenza, che svolge sicuramente una
funzione fondamentale per la nostra regione; funzione che noi
abbiamo sempre condiviso, chiedendo però di estendere questa tutela
non soltanto alle donne, ma a tutte le persone che sono vittime di
violenza. E credo che questo sia esattamente nel solco di quello
che lei, Assessore, ha un po' esposto in occasione della
discussione della legge (quella sulle discriminazioni), ovvero non
fare anche qui le categorie che possono essere difese o meno ma
difendere tutte le persone che sono vittime di violenza. Così come
giustamente lei ha esteso il concetto a tutte le persone che
vengono discriminate.
Qual è la questione? La questione è proprio il Centro per le
donne vittime di violenza, che, come abbiamo un po' riassunto,
usufruisce da una parte di una gratuità dell'utilizzo dei locali
che vengono concessi dalla Regione, dall'altra - con modalità su
cui ci permettiamo di non concordare -, queste strutture vengono
concesse gratuitamente, invece che a del personale regionale, come
forse sarebbe auspicabile, quindi personale che accoglie le persone
che si rivolgono al Centro per le vittime di violenza, orientano la
persona, le illustrano quali sono le possibilità e i diritti,
questo viene affidato ad un'associazione che, guarda caso, annovera
tra i suoi soci anche un avvocato.
Proprio sulla questione delle spese legali abbiamo più volte
sollecitato quest'Aula, peraltro, mi ricordo, anche ai tempi,
ottenendo un assenso nella direzione di tutelare le vittime, anche
fornendo un gratuito patrocinio - l'allora assessore Barmasse si
prese l'impegno di portare avanti l'idea - e ricordo anche su un
ordine del giorno che presentammo in occasione del bilancio: anche
lei Assessore disse e indicò quella come una direzione ed un punto
d'arrivo.
Oggi è quanto mai necessario accelerare su quel punto di arrivo
perché - come ho già detto - c'è una struttura che viene concessa
gratuitamente all'associazione, ci sono numerosi fondi che vengono
destinati alle attività, alla formazione, alle spese, ai rimborsi,
alle assicurazioni, alla gestione della struttura e spese
accessorie, ovviamente sostenute, ma c'è un però.
Sulla pagina istituzionale del Centro donne antiviolenza
leggiamo che le prestazioni sono rese a titolo gratuito e il Centro
garantisce l'anonimato e la riservatezza e, sempre parimenti, nella
delibera di Giunta che disciplina proprio la questione, la
1349/2022, -possiamo leggere che fra gli articoli della convenzione
(all'articolo 4 al comma 3) viene evidenziato che il ricorso al
Centro è coperto dall'anonimato e segretezza e le prestazioni sono
rese a titolo gratuito.
Se ci fosse qualche dubbio rispetto all'assistenza legale, anche
qui il dubbio è fugato, perché al comma 2, lettera d),
dell'articolo 4 c'è scritto che, fra le opere fornite, ci sono
l'assistenza legale, colloqui di informazione e orientamento,
supporto di carattere legale sia in ambito civile che penale,
informazione aiuto per l'accesso al gratuito patrocinio in tutte le
fasi del processo penale e civile di cui all'articolo 2 comma 1
della legge n. 119/2013.
Tutto bellissimo, se non fosse che poi cosa troviamo? Troviamo
che proprio un avvocato che fa parte dell'Associazione diventa
l'avvocato delle parti, delle donne che si rivolgono al Centro
antiviolenza e abbiamo anche le parcelle; quindi abbiamo un
avvocato che non soltanto gestisce giustamente e meritoriamente con
attività di volontariato il Centro (come giustamente dovrebbe
essere), ma in questo meccanismo diventa anche un po' parte attiva
percependo dei fondi che obiettivamente cozzano un po' con le
finalità della delibera che abbiamo elencato, che prevede che il
ricorso al Centro è coperto da anonimato e segretezza e le
prestazioni sono rese a titolo gratuito.
La cosa interessante - Assessore, glielo dico per sua
informazione - è che il solo deposito di quest'iniziativa ha
stimolato numerose altre nuove segnalazioni, che peraltro parlano
anche del servizio di psicologo: anche questo, che fa un paio di
colloqui gratuiti e poi dice: "Però poi mi dovete pagare".
Ora capisce, Assessore, noi abbiamo fatto questa segnalazione e
per fortuna abbiamo ricevuto anche delle carte che confermano
quanto diciamo, così come il Centro si è sempre ammantato di
segretezza, noi facciamo altrettanto; quello che però riteniamo
importante è che, oltre alla segretezza, venga garantita anche la
gratuità, perché la gratuità del servizio crediamo che sia una
pietra angolare. Una donna (così come un uomo) che diventa vittima
di violenza, è chiaro che non può poi vedersi chiedere la parcella
a fronte di servizi nel Centro in cui si è rivolto, perché
altrimenti va sul mercato, si rivolge all'avvocato e dice: "Caro
avvocato, tutelami tu". Si rivolge ad uno psicologo che sceglie lei
e dice: "Caro psicologo aiutami tu", oppure si rivolge alla USL che
magari ha un servizio di questo tipo e chiede appunto un
sostegno.
Alla luce quindi di quello che le abbiamo evidenziato,
Assessore, le chiediamo se sia intenzione approfondire la
legittimità delle parcelle richieste a fronte della gratuità dei
servizi erogati dal Centro antiviolenza e se sia intenzione
attivare un meccanismo di sostegno legale gratuito per le vittime
con l'ausilio di professionisti individuati con procedure
trasparenti e comunque non collegati alle realtà di
volontariato.
Il problema della commistione fra volontariato - lei sa,
Assessore, facciamo politica come a lei piace - e remunerazione è
una
vexata quaestio
che noi discutiamo qui, ed è chiaro che
se si dà volontariamente il proprio tempo e lo si mette a
disposizione a favore degli altri, credo che ci si debba soltanto
aprire le porte e stendere un tappeto rosso a chi dona il proprio
tempo in favore degli altri.
Quando però questo tempo, a fronte di un velo di volontariato,
diventa invece una scusa per procacciarsi dei clienti o per magari
arrivare ad un guadagno in un'altra maniera, allora a questo punto
qualche dubbio viene sollevato.
A maggior ragione, quindi, Assessore credo che l'interpellanza
assuma questo tipo di valore.
Presidente -
Risponde l'assessore Marzi.
Marzi (SA) -
Di seguito riportiamo quanto riferito da
parte del Centro donne contro la violenza.
Il Centro garantisce tra le figure professionali obbligatorie la
presenza di due avvocati, una civilista e una penalista, in
possesso dei requisiti di formazione ed esperienza professionale
nella materia della violenza di genere, a patto che le stesse non
assumano nell'attività libero professionale incarichi di difesa di
uomini autori di violenza contro le donne.
Il Centro specifica che, riguardo alle modalità di accesso al
servizio di orientamento legale, in applicazione della metodologia
dei centri antiviolenza, fondata sulla relazione tra donne, la
vittima viene prima di tutto accolta ed ascoltata dalle operatrici
dell'accoglienza. Qualora emerga la volontà della stessa di
ottenere informazioni e orientamento di carattere legale, viene
fissato un nuovo incontro presso il Centro con l'esperta.
All'esito di tale incontro informativo, la donna, resa
consapevole dei propri diritti e delle possibilità a cui può
accedere, dispone degli elementi necessari per compiere la libera
scelta nel rispetto dei propri tempi di conferire mandato ad un
legale di sua fiducia per attività di consulenza e assistenza in
giudizio. Di tale scelta la donna non è tenuta ad informare il
Centro.
Anche per tale circostanza, il Centro conferma la gratuità del
servizio di orientamento legale prestato tramite le proprie
esperte, su cui non sono pervenute segnalazioni di donne che hanno
lamentato di aver ricevuto richieste di pagamento da parte delle
stesse esperte o di altre componenti del Centro, sia per tale
servizio che per altro servizio di competenza del Centro.
Venendo alla domanda n. 2, con riferimento al secondo punto, si
precisa che l'attività di orientamento e informazione iniziale di
carattere legale dovrà continuare ad essere erogata gratuitamente
anche nell'ambito del CAV (Centro antiviolenza), ciò in quanto la
stessa rientra fra i servizi minimi che devono essere garantiti in
maniera gratuita alle donne vittime di violenza, così come definito
dall'intesa.
Presidente -
Consigliere Manfrin, ha facoltà di
replica.
Manfrin (LEGA VDA) -
Vede, Assessore, io sono lieto che
lei abbia letto la nota che le ha mandato il CAV, il Centro
antiviolenza; il problema però che si pone è da una parte il fatto
che si dica che dopo una serie di colloqui di orientamento la
persona si può rivolgere ad un legale di fiducia, perché questo
dice una cosa ben precisa, che ovviamente non c'è un supporto
legale, c'è solo un supporto di orientamento, ma non c'è un
supporto legale al servizio del CAV, ma soprattutto non c'è un
qualcuno che segua la pratica.
Io le ho letto quelle che sono le previsioni della delibera di
Giunta e se è vero che c'è l'informazione "aiuto per l'accesso al
gratuito patrocinio", è altrettanto vero che se poi una persona
deve rivolgersi ad un legale di fiducia, sostiene delle spese se
non rientra nel gratuito patrocinio, e parliamo sempre di donne
vittime di violenza, e immagino che non siano tutte milionarie
Essendo questa la situazione, io credo che questa sia una
necessità, quindi andare a garantire una gratuità di questo
supporto, credo che sia una priorità.
In secondo luogo, Assessore, e sono fortunatamente anche in
grado di smentirglielo seduta stante, seduto o in piedi come
preferisce, perché sono in possesso delle parcelle e non una ma
numerose, sono tutte qui. C'è il nome dello studio che scoprirà
essere un nome da lei conosciuto per le frequentazioni del Centro
antiviolenza, non per amicizia, e incredibilmente ci sono pagamenti
e vedrà, se potrà, che i soggetti sono persone che si sono rivolte
al Centro antiviolenza.
Allora capisce che questa commistione è molto grave; io penso
che lei se ne renda conto.
Io le farò vedere, se lei vorrà, ovviamente senza dargliele ma
gliele farò vedere e le mostrerò le parcelle e io spero che un
minuto dopo lei avvierà i dovuti approfondimenti, perché una cosa
di questo tipo, oltre che deontologicamente direi molto grave, è
obiettivamente anche imbarazzante per l'Amministrazione, perché se
io mi metto a gestire un Centro e lo trasformo nel mio personale
parco giochi e raccolta di clienti, non sto facendo attività di
volontariato, sto facendo impresa che obiettivamente, sulle
disgrazie, è una cosa disgustosa.
La ringrazio quindi per la risposta, spero che a questo seguano
gli adeguati provvedimenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK