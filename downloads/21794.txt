Consiglio Regionale della Valle d'Aosta - Oggetto del Consiglio n. 1517 del 6 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1517 del 6 ottobre 2005 - Resoconto
OGGETTO N. 1517/XII - Disegno di legge: "Disposizioni urgenti in
materia di quote latte. Modificazioni alla legge regionale 12
dicembre 2002, n. 27 (Disciplina delle quote latte)".
Articolo 1
(Efficacia temporale delle riduzioni di quota)
1. Con riferimento alla campagna lattiero-casearia 2005/2006,
l'efficacia delle riduzioni dei quantitativi individuali di
riferimento già effettuate ai sensi dell'articolo 18 della legge
regionale 12 dicembre 2002, n. 27 (Disciplina delle quote latte), è
posticipata al 1° aprile 2006.
Articolo 2
(Modificazione all'articolo 4 della l.r. 27/2002)
1. Al comma 4 dell'articolo 4 della l.r. 27/2002, le parole:
"ed abbiano prodotto e commercializzato nella campagna in corso
almeno il 50 per cento della quota di cui sono titolari" sono
soppresse.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - La parole au rapporteur, le Conseiller Fey.
Fey (UV) - Il disegno di legge regionale che porto oggi alla
vostra attenzione costituisce il primo gradino di una più ampia
revisione della legge n. 12/2002: quella, per intenderci, che ha
regolamentato fino ad oggi il meccanismo di assegnazione delle
quote latte nella nostra Regione. Le ragioni di tale intervento
legislativo non sono però da ricercarsi nell'inefficacia della
normativa regionale, che ha invece dimostrato nel complesso di
rispondere alle esigenze dei produttori valdostani, quanto in una
sentenza della Corte costituzionale italiana, la n. 202 per la
precisione, che lo scorso 19 luglio ha dichiarato illegittimi gli
articoli 17, commi 1 e 2, e 20 della citata legge nella parte in
cui si configurano e presuppongono i meccanismi di compensazione e
di riserva delle quote latte che operino a livello regionale e non
nazionale.
Come potete capire, quindi, non viene messo in discussione
l'impianto complessivo della legge regionale, peraltro adottata da
questo Consiglio in ragione della potestà legislativa esclusiva in
materia di agricoltura attribuita alla Regione, quanto quei punti
che, secondo la Suprema Corte, avrebbero violato le prescrizioni
comunitarie nella parte in cui esse delineano un sistema che
autorizza esclusivamente a livello nazionale la creazione di una
riserva e di meccanismi di compensazione. Ecco spiegata pertanto la
ragione dell'urgenza di questo disegno regionale che, nelle more di
un'imminente revisione complessiva della legge sulle quote latte,
si propone di intervenire riguardo alle riduzioni delle quote
individualmente assegnate, raccordandone l'efficacia temporale con
la disciplina delle riassegnazioni, le quali non possono più avere
efficacia sulla campagna lattiero-casearia in corso, ma solo a
partire dalla campagna successiva. Ciò significa che le riduzioni
già effettuate ai sensi dell'articolo 18 della legge n. 27/2002 non
avranno efficacia immediata, ma solo dal 1° aprile 2006, data
dell'inizio della prossima campagna lattiero-casearia.
Infine, questo disegno di legge, agendo a partire
dall'esperienza applicativa fin qui accumulata e da un contesto
legislativo sia statale che comunitario oggi mutato, propone la
modifica dell'articolo 2 della legge regionale eliminando così,
analogamente a quanto è stato fatto a livello nazionale, il limite
del 50% di utilizzazione della quota individuale necessario a ogni
produttore per poter stipulare contratti di affitto della propria
quota. Si vuole introdurre in questo modo un elemento di maggiore
flessibilità normativa, in modo da facilitare i meccanismi di
ampliamento delle quote originariamente assegnate.
Grazie per l'attenzione.
Presidente - Dichiaro aperta la discussione generale. Ricordo
che la III Commissione ha espresso parere favorevole
all'unanimità.
La parola al Consigliere Viérin Marco.
Viérin M. (SA) - Intanto per correttezza vogliamo ringraziare
l'Assessore competente perché si impegnò, su un'iniziativa della
"Stella Alpina" in merito a questo problema, prima della
sospensione estiva, a presentare un disegno di legge urgente senza
aspettare la "omnibus". Infatti si voleva inserire tale argomento
nella "omnibus", ma su nostra richiesta l'Assessore disse che
avrebbe portato in aula un provvedimento specifico, anche se
piccolo.
Entrando nel merito, abbiamo alcune perplessità sull'articolo 2,
perché, se da un lato è vero che si deve trovare una "quadra"
momentanea, dovendo poi andare a rivedere tale legge in senso più
complessivo... è anche vero che non possiamo approvare un puro
"taccone"... perché, quando si dice che con l'articolo 2 andiamo a
togliere il limite del 50% di utilizzazione delle quote
individuali, necessario per poter validamente stipulare il
contratto di affitto di quote, creiamo una strada affinché questi
contratti vadano fuori Valle. Una domanda che pongo all'Assessore è
quindi di capire se con le organizzazioni sindacali e i
rappresentanti di categoria si è parlato di questo problema e se vi
è intenzione di farvi fronte e in quale maniera, in attesa del
testo definitivo della legge sulle quote latte.
Presidente - Non ho più nessun inscritto a parlare, dichiaro
chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV) - Innanzitutto ringrazio il relatore che ha già
illustrato quanto prevede questo mini-disegno di legge. Esso ha
l'obiettivo di andare ad individuare delle disposizioni urgenti per
far fronte alle conseguenze della sentenza di luglio 2005 della
Corte costituzionale, che ha riconosciuto l'illegittimità, pur
molto limitata della nostra legge n. 27/2002 per quel che riguarda
gli articoli 17, commi 1 e 2, e l'articolo 20. Ci si poneva il
problema - come ricordato dal collega Viérin e come sollecitato
nell'ultimo Consiglio di luglio - di evitare nell'immediato le
conseguenze negative che potevano derivare da questa sentenza. Le
strade possibili erano tre: una era quella di andare ad individuare
una modifica della nostra legge alla luce della sentenza,
utilizzando lo strumento della "legge omnibus", ma questa strada è
risultata non percorribile, in quanto con l'ultima modifica del
Regolamento consiliare non si potevano introdurre delle modifiche
legislative sulla "legge omnibus" rispetto all'impostazione
iniziale della legge approvata dalla Giunta. Rimanevano due
ipotesi: una è quella di andare ad intervenire nell'immediato solo
in maniera circoscritta per quel che riguarda gli articoli
"toccati" dalla sentenza, oppure fare un discorso più ampio, perché
i tempi sono maturi alla luce delle modifiche delle normative
statali e comunitarie e, sulla base dell'esperienza acquisita
nell'applicazione, fare una revisione sostanziale della legge,
tenuto conto anche della sentenza. Allora si è pensato ad un
intervento immediato, in modo da essere in linea con la normativa
attualmente in vigore e si è deciso di intervenire solo per questi
due articoli. Quello che in questo momento si riesce ad ottenere
con la proposta di legge è di avere una riconsiderazione
dell'impianto revoche e assegnazioni, che porta le scadenze al 1°
aprile 2006; quindi non va a creare scompensi nella stagione in
corso per quel che riguarda la gestione delle revoche in base
all'articolo 18 della legge, che rimane comunque in vigore e che
prevedeva le revoche entro il 15 giugno.
Vi è l'impegno - nella relazione del collega Fey è già emerso e
nella relazione di accompagnamento alla legge è previsto - di
intervenire dopo tale disposizione urgente, che è finalizzata a
ripristinare per l'immediato il corretto funzionamento del
meccanismo consequenziale riduzioni e rassegnazioni, con una
completa revisione della legge n. 27/2002. Di conseguenza, in
quella sede l'impegno sarà di procedere a questa seconda fase in
tempi rapidi e di intervenire per una revisione più ampia, andando
a considerare anche le eventuali necessità ulteriori che possono
intervenire.
Président - Nous passons à l'examen des articles.
Je soumets au vote l'article 1er:
Conseillers présents: 33
Votants: 32
Pour: 32
Abstentions: 1 (La Torre)
Le Conseil approuve.
Président - Je soumets au vote l'article 2:
Conseillers présents: 33
Votants: 32
Pour: 32
Abstentions: 1 (La Torre)
Le Conseil approuve.
Président - Je soumets au vote l'article 3:
Conseillers présents: 33
Votants: 32
Pour: 32
Abstentions: 1 (La Torre)
Le Conseil approuve.
Président - Je soumets au vote la loi dans son ensemble:
Conseillers présents: 33
Votants: 32
Pour: 32
Abstentions: 1 (La Torre)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK