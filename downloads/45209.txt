Consiglio Regionale della Valle d'Aosta - Oggetto del Consiglio n. 2008 del 3 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2008 del 3 novembre 2022 - Resoconto
OGGETTO N. 2008/XVI - Reiezione di mozione: "Impegno ad
avviare un'interlocuzione con il Gruppo CVA al fine di incrementare
le attuali misure di sconto sulle bollette di famiglie e
imprese".
Bertin (Presidente) -
Punto n. 46. Per l'illustrazione
della mozione, si è prenotata la consigliera Minelli, ne ha
facoltà.
Minelli (PCP) -
Aggiungo, oltre a quello che ha detto la
collega Guichardaz, che la mozione viene mantenuta anche perché, a
nostro avviso, ha carattere di urgenza e va al di là di quelle che
possono essere le dinamiche sia di questa maggioranza, sia di una
futura, di una maggioranza diversa da questa, non ha
importanza.
Non è la prima volta che affrontiamo in aula il problema del
"Caro bollette" dell'energia elettrica, ne abbiamo parlato negli
ultimi Consigli in particolare, ma abbiamo voluto tornarci con una
mozione specifica cercando di indicare un percorso che nelle nostre
intenzioni crediamo essere un percorso ragionevole, praticabile e
in grado di produrre appunto dei risultati utili per la
comunità.
La premessa da cui partiamo è che il costo dell'utilizzo
dell'energia elettrica ha avuto uno spaventoso incremento negli
ultimi dodici mesi e che questo aumento colpisce significativamente
anche le famiglie valdostane e le imprese che operano sul nostro
territorio.
Nella mozione sottolineiamo che questi incrementi sono anomali,
in quanto non derivano da particolari aumenti nel costo della
produzione dell'energia da fonte rinnovabile, ma da meccanismi di
calcolo dei prezzi e delle tariffe che si basano essenzialmente sul
prezzo del gas, che è stato alle stelle fino a poco fa, adesso c'è
qualche variazione, per dinamiche che hanno ovviamente carattere
internazionale.
Fin qui ci troviamo di fronte a un fenomeno di dimensioni
nazionali, e non solo, però noi in Valle d'Aosta abbiamo una
specificità, costituita dal fatto che la nostra è una Regione che
produce ingenti quantitativi di energia elettrica da fonte
rinnovabile soprattutto grazie alla presenza e all'attività di CVA
azienda interamente di proprietà regionale.
Sappiamo, perché ci è stato detto qualche mese fa in
Commissione, che la Deval ha specificato che la maggior parte delle
utenze domestiche residenti in Valle d'Aosta, e anche una parte
abbastanza significativa di utenze di attività economiche e di
servizi pubblici, utilizza delle forniture di società del gruppo
CVA Enerbaltea e CVA Energie.
Sappiamo anche che a partire dall'ultimo bimestre del 2021 CVA
ha avviato un pacchetto promozionale che opera degli sconti del 40%
sul prezzo base della componente energia, un'offerta che riguarda
un segmento rilevante di bollette domestiche di residenti. Inoltre
è stato previsto anche uno sconto di minore entità per le
imprese.
C'è comunque un duplice problema: innanzitutto che gli sconti
sono a tempo determinato, l'attuale offerta è in vigore fino a
dicembre e i contratti che ne derivano e ne deriveranno hanno
scadenza a dicembre 2023, ma soprattutto il problema principale, a
nostro avviso, è che questi sconti, vista la gravità e il perdurare
del "Caro bollette", non risultano più sufficienti a contenere in
maniera adeguata i costi di gran parte dell'utenza.
Un'aggravante di questa situazione è costituita dal fatto che lo
scorso mese di settembre l'ARERA ha stabilito un ulteriore
incremento del 59% del prezzo base nazionale dell'elettricità,
decisione che colpisce immediatamente tutte le utenze che sono
ancora sul mercato a maggior tutela, ma che produrrà anche degli
incrementi dei costi sulle utenze del mercato libero.
Stante la situazione, pervengono dei solleciti sempre più
frequenti da parte di cittadini, di associazioni di consumatori, di
organizzazioni sindacali, di categorie economiche e recentemente -
lo avevo già ricordato - anche dal Consiglio comunale di Aosta, di
assumere delle ulteriori misure per calmierare i costi delle
bollette.
Noi riteniamo che le politiche di aiuti messe in atto dalla
Regione - che riguardano essenzialmente le fasce più deboli - non
siano sufficienti, perché, accanto alle politiche regionali di
rimborso a valle della spesa energetica, occorre ricercare anche un
contenimento a monte, nel momento della stessa definizione delle
bollette. Questo secondo noi si deve ricercare, proprio perché
esiste quest'azienda pubblica produttrice e fornitrice di energia
elettrica.
Qualche considerazione sullo stato di salute finanziaria di CVA
va fatta.
Il gruppo CVA - come dimostrano sia il bilancio 2021 che la
relazione sul primo semestre del 2022 - è in piena salute. Nel 2021
ha realizzato degli importanti profitti e nei soli sette mesi tra
ottobre 2021 e aprile 2022 ben 101 milioni di extra profitti.
Sono dei dati eloquenti che evidenziano, per quello che riguarda
appunto questi extra profitti, un anomalo funzionamento e che
bisogna mettere in atto un'azione, una sorta di "Restituzione" ai
cittadini, come del resto è avvenuto già anche in altre realtà del
nostro Paese, come recentemente nella città di Mantova.
Nell'ultimo punto della premessa della mozione c'è infine un
accenno alle politiche della società - Alperia, una società
interamente pubblica nella provincia e nel Comune di Bolzano, come
la CVA - che anche recentemente non ha esitato a confrontarsi con
le pubbliche istituzioni.
In occasione di una recente audizione presso il Consiglio
comunale di Bolzano, il direttore di Alperia ha informato che
l'azienda è al terzo pacchetto di sconti promossi a partire
dall'autunno del 2021 e che in tale pacchetto, varato a settembre
scorso, gli sconti per alcune fasce di utenti arrivano fino al
61%.
A partire da queste premesse, la mozione impegna il Governo
regionale ad avviare un'interlocuzione con il gruppo CVA, affinché
le attuali misure di sconto sulle bollette di famiglie e imprese
vengano mantenute per un tempo congruo e incrementate.
Secondariamente a riferire presso la competente Commissione
consiliare entro quindici giorni sull'esito di tale
interlocuzione.
Sono degli impegni che ci sembrano, come ho detto in apertura,
ragionevoli e anche semplici, facilmente applicabili; naturalmente
noi speriamo in un sostegno di tutto il Consiglio, al di là delle
divergenze politiche e di schieramento.
Presidente -
Con la presentazione della mozione, si apre
la discussione generale sul punto. Si è prenotato il consigliere
Aggravi, ne ha facoltà.
Aggravi (LEGA VDA) -
Ringrazio la collega Minelli per la
presentazione di questa mozione. Volevo dire due parole e anche
esporre quello che poi sarà il voto che il mio gruppo prenderà
sull'impegnativa di questa mozione.
Io penso che di politico su questo tema ci sia sostanzialmente
nulla e vedo di spiegarmi.
È un problema essenzialmente tecnico, è un problema che abbiamo
già affrontato in molte situazioni ed è un problema che si
ripresenta sotto una chiave politica.
Non sto parlando del "Caro energia", non sto parlando del prezzo
delle bollette, non sto parlando neanche, se vogliamo, di politica
industriale.
Abbiamo fatto una battaglia direi un po' comunemente, ognuno
come ha potuto, per cercare di "Liberare", abbiamo usato anche
questa terminologia, la nostra società idroelettrica da lacci e
lacciuoli, per citare un eminente personaggio politico, della Madia
sulla CVA. L'obiettivo era quello di evitare che questa realtà
potesse trovarsi all'interno di quella selva oscura di
regolamentazione, di "non regolamentazione", di pronunce, di "non
pronunce", che poi si sintetizza con il famoso Decreto Madia o la
legge Madia, e questa battaglia, grazie agli ultimi passaggi della
passata legislatura, è stata portata a casa, quindi la CVA è stata
liberata da questi lacci e lacciuoli, però c'è un laccio da cui
qualcuno non riesce a liberarsi, e non ne voglio fare una colpa,
perché purtroppo, non me ne vogliano le colleghe, che
simpaticamente definirò come "Proto-marxiste" ma non riescono a
liberarsi da questa visione... che la CVA, proprio perché si è
liberata dalla Madia e proprio perché la Madia è una delle ratio
per la quale nasce, si vuole evitare che le società pubbliche siano
viste come società di erogazione pubblica jugoslava.
Io cito quelle perché è il plastico esempio dove sostanzialmente
il Governo decideva e le società facevano quello non che la
politica industriale o - non uso "il mercato" perché non vorrei
scatenare l'ira di qualcuno - la logica industriale e soprattutto
di ritorno per l'azienda produce, ma quello che il partito, ovvero
il Governo, ovvero il leader, decideva.
Oggi qualsiasi tipo di azione, entro più nel discorso del merito
della mozione, che prevede un indirizzo, un'influenza, anche una
quasi forma di coercizione nei confronti della libertà d'iniziativa
di una società che ha un management che viene nominato
dall'azionista, che deve arrivare a dei risultati e i cui risultati
poi saranno al vaglio degli organi competenti, ovvero
dell'assemblea degli azionisti e anche, direi, dei suoi clienti,
perché c'è anche quel passaggio: non può prevedere nessun tipo di
azione io direi coercitiva, purtroppo, come il punto 1 di
quest'impegnativa.
Noi non possiamo oggi, tramite mozione, dire a una società che
non è una
in house
e che non è un ente partecipato che cosa
deve fare, soprattutto in termini di politica industriale.
Qui torniamo a un vecchio discorso, perché è come quando si fece
il discorso sulla quotazione e si diceva: "CVA deve restituire ai
Valdostani una quota parte" oppure "CVA deve permettere di fare i
collegamenti intervallivi con i soldi della quotazione" oppure
"Dobbiamo fare le colonnine".
Signori, ripeto, non è una società di stampo cinese, perché
anche la Jugoslavia si sta arrendendo all'evidenza, noi non
possiamo oggi andare a dire industrialmente che cosa deve fare la
società idroelettrica, come - grazie a Dio - non possiamo dirlo a
nessun'altra società che non sia una controllata e, ripeto, faccio
l'esempio delle
In House
, visto che ne abbiamo parlato
lungamente, dove c'è controllo analogo; qui non c'è nessun tipo di
controllo analogo, qui non ci deve essere, bisogna che la Regione
faccia l'azionista.
Altra cosa, e qui io faccio invece una proposta che in parte è
già stata oggetto di azione all'inizio del "Caro bolletta", era
stata interloquire e chiedere in Commissione un'audizione di CVA,
di Deval, dei vari operatori, con i quali poter comprendere
effettivamente all'epoca - perché da quel momento lì in avanti è
successo di tutto - quale fosse lo stato dell'arte.
Io su questo penso che non ci sia nessun problema né da parte di
chi oggi ha incarichi di Governo, mi limito così, ma soprattutto
del Presidente della Commissione competente, a convocare CVA e
Deval per fare una mise à jour della situazione complessiva del
mercato e quant'altro.
E chiederei, e questo lo chiedo invece alle colleghe che hanno
firmato la mozione, di fornire, a disposizione a questo punto non
della Commissione ma di tutti i Consiglieri, contezza e i numeri di
quello che è scritto qua.
Sono molto curioso, e io non ho la stessa profondità di
dettaglio che hanno loro, sul discorso della scontistica sino al
61% degli utenti, ma lo dico semplicemente perché tra le varie
figure storiche da rivalutare c'è anche quella di San Tommaso,
secondo me, e quindi vorrei capire meglio effettivamente da dove
vengono queste cifre perché sarebbe molto curioso.
Io penso che in quell'audizione potremmo anche chiedere a CVA
una specifica di quelli che sono i razionali della politica libera
industriale e di prezzo che stanno applicando, perché,
ricordiamolo, il mercato dell'energia, checché se ne dica, non è
libero, è un mercato regolamentato, quindi sappiamo come funziona,
e non è solo una questione legata al gas, è anche una questione
legata agli oneri di sistema, come è costruito il sistema ed è
anche una questione d'incentivi perché dobbiamo dirlo che gli
incentivi costano, perché prima o poi qualcuno paga, e non vorrei
citare Adam Smith perché sennò poi finisco per rubare il mestiere
ad altri.
Io sinceramente mi trovo abbastanza stupito di quest'impegnativa
perché non è la prima volta che ne parliamo, non è la prima volta
che finiamo su questioni tecniche, non è la prima volta che ci
diciamo che, purtroppo, certe cose non si possono fare, e io dico
meno male, perché l'unico vantaggio chiaro che ha definito la Madia
è che la vecchia concezione delle società municipalizzate, delle
società di erogazione, delle società che hanno contribuito a creare
il debito pubblico italiano non vada bene e quindi si passa
oltre.
Se da un lato siamo tutti contenti che CVA si è liberata di
questo peso, di questo macigno, che veniva dal presunto controllo
analogo, dall'altra non possiamo poi dire "Siamo contenti di
questo" ma nello stesso momento dobbiamo dirgli che cosa deve fare,
perché sinceramente io mi auguro che le politiche di prezzo e le
politiche industriali delle società partecipate vengano definite
dagli organi di Governo di queste realtà che vengono nominate e che
poi devono rendere conto all'azionista, perché sennò avremmo un
grosso problema e quindi sarebbero inutili i CdA, gli
amministratori unici e via discorrendo, faremmo tutto noi.
Concludo su una questione: io capisco anche che in un momento
così difficile sia giusto sforzarsi e combattere per cercare delle
soluzioni, vanno anche bene i comunicati stampa sull'Iva agevolata
del pellet, degli emendamenti che qualcuno ha presentato -
benissimo, tutti lo facciamo e tutto va bene - ma non vendiamo
delle prospettive che, purtroppo, non si possono attuare.
Noi non possiamo per decreto dire: il Presidente o il Presidente
vicario, il prossimo Presidente o il Presidente del futuro o quelli
passati non potevano per decreto definire il prezzo dell'energia;
ce n'era un altro che definì il valore della lira per carta, sono
passati quei tempi, poi non vi piacciono neanche e quindi diciamo
che i tempi sono cambiati.
Oggi ci sono delle regole che, purtroppo, ogni tanto hanno anche
delle
entrave
particolari.
Vado su un ultimo punto, il discorso degli extra profitti. Gli
extra profitti, che piacciono tanto a chi vede sempre del marcio
nel mondo dell'economia e del mercato, sono una norma che andrà
riscritta - il nuovo Governo l'ha già detto - perché hanno notevoli
problemi, soprattutto di ricorsi che si stanno avendo a livello dei
vari operatori, e sarà un grosso problema perché bisognerà vedere
che cosa succederà sugli extra profitti e bisognerà vedere che cosa
succederà a quelle società che in parte stanno eludendo quel
calcolo, perché i giornali li leggiamo tutti.
Però, vedete, è particolare e curioso: quegli stessi extra
profitti hanno consentito due variazioni di bilancio, e su questo
mi taccio.
Ripeto, ci asterremo su questa mozione, lo abbiamo detto non
perché non abbiamo a cuore la situazione del "Caro energia", del
"Caro bollette" o quant'altro, ma perché purtroppo non si può fare
quello che viene scritto qui.
Quindi ben venga l'audizione della CVA e anche della Deval in
Commissione, qualora il Presidente lo riterrà opportuno, per
comprendere effettivamente qual è lo stato di aggiornamento
rispetto a quella precedente, ben venga anche l'audizione
dell'Assessore pro-tempore all'energia sul tema, che si era fatto
promotore di questo, però certe impegnative non si possono
sostenere.
Presidente -
Siamo in discussione generale. Si è
prenotato l'assessore Caveri, ne ha facoltà.
Caveri (AV-VdA Unie) -
Se la mozione non è una bandierina
da piantare come elemento di principio, allora la richiesta da
parte mia è quella di ritirare la mozione, altrimenti ci asterremo,
perché è ovvio che non c'è un problema di andare a riferire sulla
questione dei prezzi in Commissione, come proposto dal collega
Aggravi, lo si poteva fare un mese fa, lo si può fare tra una
settimana, e credo tra l'altro che quest'audizione sarebbe
interessante, anche per evitare che ci sia una disinformazione per
esempio sulla questione di Alperia, allora si dice "CVA è cattiva,
Alperia è buona".
Io ho tutto uno spiegone scritto ovviamente da chi è esperto che
dimostra che questi sconti sono particolari, durano per poco tempo
e che alcuni sconti di CVA Energie sono addirittura superiori al
61% in certe occasioni.
Se il discorso è un confronto sul tema, un approfondimento che
consenta di mettere le carte sul tavolo con CVA e con Deval, io
credo che la cosa migliore non sia tanto approvare una cosa che noi
già possiamo fare, nel senso che da una parte ovviamente il Governo
continua ad avere delle interlocuzioni nel limite del possibile con
CVA, e dall'altra io credo che chiunque chieda al Presidente della
Commissione di riunire CVA e Deval, non abbia bisogno della forza
di una mozione consiliare, ça va sans dire, fa parte del nostro
lavoro.
Quindi senza entrare nel merito, perché sono convinto che i
dirigenti di CVA con la loro competenza spiegherebbero meglio la
questione di quanto potrei fare io facendo il ventriloquo in
quest'aula, chiedo di ritirare la mozione, altrimenti la
maggioranza si asterrà.
Presidente -
Consigliera Minelli.
Minelli (PCP) -
Mi sono prenotata, non so se c'erano
degli altri interventi, sono stata rapida, ma alcune
considerazioni. Sulla questione della Madia, come il consigliere
Aggravi ricorderà, noi abbiamo votato per quell'opzione, perché
avevamo presente quale fosse la situazione.
Non abbiamo certo una visione che lei ha definito
"proto-marxista" che mi fa anche abbastanza sorridere e nemmeno
crediamo di essere in Jugoslavia né in Cina. Parto da fatti
concreti: lei ha chiesto: "Vorremmo capire da dove escono queste
cose".
L'ultima notizia è apparsa sull'Alto Adige del 3 ottobre e fa
riferimento proprio a un'audizione del direttore generale di
Alperia, Luis Amort, che ha partecipato a un'udienza del Consiglio
comunale, proprio per spiegare le scelte fatte dalla società, e
addirittura in quella seduta del Consiglio comunale - dalle notizie
che si possono leggere su organi di stampa, che poi evidentemente
si possono approfondire, ma questo c'è scritto - sono proprio stati
illustrati gli sconti che una società interamente pubblica, quale è
Alperia... e che sappiamo perché ne avevamo discusso, ricordo,
anche in quella Commissione speciale su CVA in cui, grazie anche ai
suggerimenti del professor Florenzano, si era compreso che c'era un
problema legato alla Madia e che occorreva operare in quella
direzione, ma loro si erano già svincolati, perché avevano avuto
tutto un percorso diverso che qui non era stato affrontato.
Quella è una società interamente pubblica che, per quello che
riguarda gli sconti sulla bolletta di energia elettrica, ha deciso
di operare in un certo sistema, praticamente uno sconto che viene
effettuato. Faccio questo esempio: il risparmio rispetto a un
mercato tutelato, che è stato messo in piedi con gli sconti di
Alperia, è di circa 600 euro l'anno, una famiglia di un'unica
persona che sul mercato tutelato per 1.500 Kilowattora paga 1.025
euro all'anno, con il contratto di Alperia Eco ne va a pagare 400.
Fatti i conti, è uno sconto del 61%.
La città di Mantova, che citavo prima, ha deciso una
restituzione degli extra profitti di una loro società, che si
occupa in quel caso di teleriscaldamento, direttamente in bolletta
per tutti gli utenti a monte, quindi non rimborsi a valle come
abbiamo potuto fare noi con delle...
(interruzione di un Consigliere, fuori microfono)
...
sì, ma io ho fatto prima l'esempio di Alperia che non
è teleriscaldamento e lo fa sugli sconti delle bollette, e poi ho
fatto l'esempio di Mantova. Sì sì certo, sono due cose diverse, ma
lo sconto è fatto a monte nelle bollette in entrambi i casi: sia in
una società che si occupa di energia elettrica sia per un Comune
che ha una sua partecipata.
Sulla questione della mozione, io ci tengo a rileggere
l'impegno, perché il consigliere Aggravi sempre, - ma poi è stato
ripreso anche dall'Assessore Caveri -, dice: "Non si può andare a
dire a una società che non è di stampo cinese che cosa deve fare";
addirittura lei ha parlato a un certo punto non solo di richieste
ma di coercizione.
Qui non si tratta di fare coercizione e di imporre nulla a
nessuno, l'impegno della mozione è chiaro, a me sembra un impegno
sufficientemente chiaro, la mozione in sostanza chiede  al
Governo un'interlocuzione - perché poi è il Governo che comunque
decide delle cose - un'interlocuzione con il gruppo CVA, affinché
le misure di sconto che sono attualmente previste vengano mantenute
- quindi è una richiesta su una scelta che è stata fatta da una
società che comunque è una partecipata pubblica - e che alla luce
della situazione che è venuta a crearsi, vengano incrementate, e si
avvia un'interlocuzione; non si dice al Governo di chiedere, di
imporre, di contrattare con CVA una scontistica e poi di riferire
presso la competente Commissione, che è cosa diversa da quella che
ha proposto sia lei, nel suo intervento, sia l'Assessore Caveri,
che è un approfondimento in Commissione; qui si tratta di un
impegno che è di altro tipo e che altrove, in altre realtà, però
peraltro simili alla nostra è stato fatto. Come non è così? Io le
ho detto quello che è stato fatto...
(interruzione di un Consigliere, fuori microfono)
...le ho lette dai giornali e ho cercato di capire che cos'era
successo... Va bene, ci faremo spiegare se lei desidera e va bene
farsi spiegare, ma quello che si chiede è una cosa, a mio avviso
come dicevo, semplice e ragionevole, perché avviare delle
interlocuzioni con la società CVA, che è una partecipata
interamente pubblica, mi sembra che sia un impegno per nulla
coercitivo e rispettoso oltretutto delle prerogative di un'azienda
che opera sul mercato, come è CVA.
Io ritengo anche abbastanza singolare che non si voglia prendere
un impegno di questo tipo che, torno a leggere... è quello di
avviare un'interlocuzione, ovviamente perché queste misure di
sconto vengano mantenute e incrementate.
Trovo quest'impegno un impegno che si può prendere perché non
è...
(interruzione di un Consigliere, fuori microfono)
...va bene, non lo prenderete e, secondo me, sarà anche un po'
difficile far comprendere all'esterno di quest'aula - peraltro
anche all'interno - il perché, la motivazione, perché io non credo
che sia comprensibile.
Presidente -
Siamo sempre in discussione generale.
Consigliere Aggravi per secondo intervento.
Aggravi (LEGA VDA) -
Volevo soltanto spiegare una
questione alla collega: forse ho esagerato parlando di coercizione,
però mi spieghi la differenza di presentare una mozione che impegna
il Governo regionale ad avviare un'interlocuzione con il gruppo
CVA, affinché le attuali misure di sconto sulle bollette di
famiglie e imprese vengano mantenute o incrementate, e mi spieghi
la differenza dal fare invece una lettera, oppure invitare CVA, in
Commissione, a mantenere o a incrementare le misure di sconto sulle
bollette.
Se lei presenta una mozione, delle due l'una: o ha ragione
l'Assessore parlando di bandierina e ho ragione io dicendo che
questa mozione, mettiamola così, non è una coercizione, ma è una
moral suasion
nei confronti della CVA di fare qualcosa che
mantenga o superi le attuali politiche, e quindi è un'indicazione
chiara di cosa deve fare dal punto di vista della politica dei
prezzi e della politica industriale, oppure non capiamo più il
senso delle mozioni.
Quindi, mi perdoni, se vero è che la CVA è libera dal controllo
analogo dell'ente pubblico, se è vero che l'azionista Regione è
un'azionista particolare, perché non è un'azionista che punta al
profitto, è un'azionista che detiene delle partecipazioni e le
detiene secondo la normativa di riferimento e non può dettare la
politica industriale, perché sennò va bene, non saremo in Cina, non
saremo in Jugoslavia, non saremo neanche più in Albania, ma siamo
in un mondo ideale dove un organo politico dice a un'entità
economica che opera in un mercato di libera concorrenza - o più o
meno libera concorrenza, per chi è purista della materia -che cosa
deve fare, altrimenti io non capisco.
Il fatto di dire fuori "Non si capisce perché non si vuol
prendere un'impegnativa", mi perdoni, ma allora qui non è una
bandierina, è una grossa bandiera, perché domani qualcuno dirà:
"Vedete, il Governo e chi non ha sostenuto questa mozione non hanno
a cuore il Caro bollette". Non è una novità, siamo abituati, è un
po' come quando si parla di inciuci, poi gli unici che hanno
inciuciato non siamo noi fino adesso.
Quindi sinceramente mi perdoni ma, come diceva un signore alla
televisione, "Non vendiamo sogni": oggi solide realtà purtroppo
nessuno su questo campo le può vendere o le può neanche regalare,
perché è un po' più complicato, così come il discorso della
costruzione del prezzo, perché poi è lì il problema: il prezzo non
nasce soltanto dalla fonte energetica, perché quello che abbiamo in
bolletta, è un mix energetico, anche lì non bisogna prendere in
giro la gente, non basta dire "Tutto eolico, tranquilli, sarà
l'energia green". É un mix che si vende, perché non tira vento
continuamente, e non sono neanche più accese continuamente le
centrali old style che non vi piacciono e neanche il nucleare, è
sempre un mix, perché costa meno, perché funziona così, questo è il
problema.
Poi, ripeto, chi tanto ha sostenuto politiche pesanti
d'incentivazione in determinati settori, oggi ne paghiamo tutti le
conseguenze, perché prima o poi torna e il discorso degli extra
profitti ne è la dimostrazione, che lo si voglia o no, perché alla
fine gli extra profitti li pagano soprattutto le società che hanno
beneficiato anche degli incentivi, quindi è un grosso casino -
perdonatemi il termine - e io sinceramente, di fare speculazioni su
questo, mi tolgo, preferisco quasi che diciate in giro che non
pensiamo al "Caro bollette", ma non posso andare contro alle leggi
dello Stato e anche alla decenza del diritto commerciale.
Presidente -
Siamo in discussione generale. Altri
vogliono intervenire? Non vedo richieste... consigliere Lucianaz ne
ha facoltà.
Lucianaz (LEGA VDA) -
Voterò compattamente con il gruppo
anche se esprimo alle colleghe la solidarietà per l'impegno di
sollevare questo problema. Ne ho parlato quindici giorni fa, lo
riconfermo, è un problema grosso come una casa, abbiamo un sacco
d'imprese in difficoltà che chiuderanno presto e quindi
assolutamente cerchiamo tutte le soluzioni possibili per affrontare
questo problema.
Presidente -
Vi sono altri? Non vedo altre richieste.
Chiudiamo la discussione generale. La discussione generale è
chiusa. Consigliera Minelli ne ha facoltà.
Minelli (PCP) -
Solo per una puntualizzazione nei
confronti di quanto evidenziato dal collega Aggravi; chiede qual è
la differenza secondo noi tra il chiedere quest'impegno o pensare
invece a un approfondimento in Commissione. La differenza è che il
Consiglio, con un impegno di questo tipo, dà un mandato preciso
alla Giunta...
(interruzione di un Consigliere, fuori microfono)
...ma come no?! Allora dite che state già facendo, ma è una cosa
diversa. No, no! avete detto una cosa diversa, avete ripetuto tutti
che non si possono fare delle coercizioni, dare delle indicazioni,
chiedere delle cose, intervenire nella politica industriale di CVA
eccetera eccetera.
Il Consiglio, quello che può fare, non è sollecitare o fare
direttamente un'interlocuzione con la partecipata, il Consiglio dà
dei mandati, fa delle richieste alla Giunta.
Quello che emerge, e lo dite anche voi, è che non si vuole
affidare un impegno alla Giunta...
(interruzione di un Consigliere, fuori microfono)
...no, non banalizzi, consigliere Aggravi, non banalizzi... No,
lei sta banalizzando quello che sto dicendo... Mi sta dicendo
"Fissi il prezzo".
Io le sto solo dicendo che se in altre realtà, in situazioni
molto simili alle nostre...
(interruzione di un Consigliere, fuori microfono)
...n
on lo so cosa hanno fatto... Io le sto dicendo non
quello che ha fatto il Consiglio comunale, quello che ha fatto una
società in Consiglio comunale...
(interruzione di un Consigliere, fuori microfono)
...ma gli sconti ci sono in bolletta, avrà fatto una pubblicità,
ma questo è quello che c'è.
In ogni caso, quello che viene fuori è che un impegno di questo
tipo - e che va letto nella sua interezza - non viene preso, e
l'impegno non era altro che avviare un'interlocuzione Giunta-CVA e
a riferire in Commissione.
Presidente -
Ci sono altri interventi? Altrimenti
mettiamo in votazione. Assessore Caveri.
Caveri (AV-VdA Unie) -
Mi avete obbligato a leggere il
pezzo su Alperia.
"Risulta di non semplice attuazione il confronto puntuale fra
diverse offerte per i non addetti ai lavori - leggi: giornali -
tanto che risulta obbligatorio per le aziende che vendono energia
elettrica produrre una scheda di confrontabilità che non sempre le
medesime compilano in modo conforme.
Non si comprende quando ci si riferisce a sconti per alcune
fasce di utenti che arrivano fino al 61% rispetto a che valori di
riferimento questi sconti sarebbero applicati, in particolare si
precisa che nel ventaglio delle offerte attualmente presenti da
parte di CVA Energie esistono casi in cui lo sconto, rispetto ai
riferimenti di mercato, è anche superiore al 61%, però uno va a
vedere le offerte che ci sono sul sito di Alperia.
In riferimento all'ultima offerta disponibile sui portali
effettuata da Alperia, si sottolinea che - a differenza delle
offerte di CVA Energie che sono state applicate a tutta la
clientela valdostana e non solo ai nuovi aderenti e relative a
tutte le fasce di consumo - nel caso di Alperia l'offerta è
riservata solo ai nuovi utenti con tariffe aggressive per fasce di
consumi basse e con limiti temporali di adesione limitato a due
mesi.
Inoltre si precisa che all'interno dell'offerta di Alperia è
presente una componente a prezzo fisso della durata di 24 mesi che
non è sistematica garanzia di risparmio, soprattutto in un mercato
che in questo momento, per la netta diminuzione dei prezzi del gas,
sta dando dei segnali di decrescita".
Quindi la lettura dei giornali interessanti chi conosce il
settore dice delle cose diverse.
Per questa ragione ribadiamo la nostra astensione.
Presidente -
Altri? Non vedo altre richieste, mettiamo in
votazione. La votazione è aperta. La votazione è chiusa. Dobbiamo
rifare il voto. La votazione è aperta. La votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rosaire, Sammaritani, Sapinet e
Testolin).
La mozione non è approvata.
Con questo punto all'ordine del giorno, terminano i lavori di
questo Consiglio.
---
L'adunanza termina alle ore 18:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK