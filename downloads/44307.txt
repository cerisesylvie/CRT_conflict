Consiglio Regionale della Valle d'Aosta - Oggetto del Consiglio n. 1360 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Corpo forestale valdostano e relative strutture
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1360 del 9 marzo 2022 - Resoconto
OGGETTO N. 1360/XVI - Interrogazione: "Notizie sugli aspetti
di competenza regionale analizzati in ordine all'allineamento con
la normativa nazionale dei contratti previsti per il Corpo
Valdostano dei Vigili del Fuoco e il Corpo Forestale della Regione
Valle d'Aosta" e Interpellanza: "Risultanze delle interlocuzioni
con il Governo centrale finalizzate alla parificazione stipendiale
e previdenziale tra i tra i Corpi regionali e nazionali dei Vigili
del Fuoco e dei Forestali".
Bertin (Presidente) -
Il punto n. 28 dell'ordine del
giorno sarà discusso congiuntamente con il punto n. 11, pertanto ci
sarà l'illustrazione dell'interpellanza, seguirà la risposta sia
all'interpellanza che all'interrogazione, poi le repliche. Si è
prenotata la consigliera Spelgatti, che ne ha facoltà per
l'illustrazione.
Spelgatti (LEGA VDA) -
Preso atto delle dichiarazioni
rese dal Presidente della Regione nello scorso Consiglio regionale
in merito al percorso in atto per giungere ad una parificazione
stipendiale e previdenziale tra i vigili del fuoco facenti parte
del Corpo valdostano dei vigili del fuoco con i colleghi del
nazionale, e a quello similare per il Corpo forestale valdostano;
atteso che per poter giungere a dare effettiva pari dignità il
lavoro, seppur fondamentale, in campo stipendiale e previdenziale,
non è assolutamente sufficiente, essendo molteplici i livelli e gli
ambiti su cui la Regione Valle d'Aosta deve dare delle celeri
risposte; per questo interpelliamo il Presidente della Giunta
regionale per sapere se abbia avviato le interlocuzioni e dato
corso agli incontri sollecitati dal Corpo valdostano dei vigili del
fuoco e dal Corpo forestale valdostano e quali interlocuzioni abbia
intrattenuto a livello romano, su quali temi e con quali risultati,
e che cosa intenda fare in futuro.
La questione della parificazione stipendiale e previdenziale è
un qualche cosa su cui noi, quando eravamo al governo, abbiamo
lavorato molto, infatti avevo avviato io per la prima volta questo
tavolo di confronto tra le parti, per cercare di arrivare
finalmente a un dunque e a portare un risultato concreto. Poi
questo lavoro sta andando avanti, il tempo passa, lei ha detto che
si è in attesa di fare il calcolo su tutta la parte previdenziale.
Io mi auguro che si acceleri, anche perché avevo dato avvio a
questo lavoro e a questo tavolo nel 2018, poi noi non abbiamo
chiaramente potuto portarlo avanti essendo caduti subito dopo, però
di fatto il tempo passa e risultati concreti non se ne vedono. Ci
auguriamo che questo vada a buon fine.
Il punto è sempre lo stesso. Purtroppo noi sappiamo che la
questione del Corpo valdostano dei vigili del fuoco è un esempio di
mala gestione della Valle d'Aosta rispetto alle proprie peculiarità
che dovrebbero essere delle eccellenze, perché così era nato il
Corpo valdostano dei vigili del fuoco. Peccato che poi la Valle
d'Aosta stessa se ne sia dimenticata di quello che doveva essere
un'eccellenza e sostanzialmente sia stato lasciato tutto
andare.
Le problematiche che ha il nostro Corpo valdostano sono, come
sappiamo, moltissime: è stata portata dal collega Carrel proprio
oggi di nuovo la questione dei concorsi. Ma poi i problemi pratici
si incontrano tutti i santi giorni: il problema del mancato
recepimento e coordinamento rispetto alle circolari nazionali e
ministeriali; il fatto che, ad esempio, non rientrano nelle colonne
nazionali che intervengono in caso di calamità sul territorio
nazionale ed estero. Piccole cose, che non sono poi in realtà
piccole cose: ad esempio, il Corpo nazionale ha la tessera di
riconoscimento che vale come carta d'identità, essendo poi agenti
di pubblica sicurezza, e i nostri no. La questione dei droni: i
nostri sono considerati aeromobili civili, gli altri del Corpo
nazionale dei vigili del fuoco sono considerati aeromobili di
Stato, quindi, ad esempio, in un momento di pandemia i nostri non
potevano essere utilizzati.
Oppure esempi concreti: vengo sapere del fatto che per abilitare
il nostro personale a diventare istruttore di guida per formare poi
i volontari e altro personale che abbia bisogno di prendere la
patente per l'utilizzo dei mezzi, bisogna frequentare un corso. Si
frequenta il corso a Roma, il personale facente parte del Corpo
nazionale ha comunque tutte le spese di viaggio, sono corsi
lunghissimi che prevedono molti mesi fuori da casa, non ci sono
chiaramente né aumenti stipendiali né aumenti di carriera, niente
di niente, è semplicemente un obbligo che le persone che possono
farlo devono adempiere senza avere nessun tipo di ritorno, però la
Regione Valle d'Aosta paga soltanto il mezzo per l'andata, il mezzo
per il ritorno. Vuol dire che questi dipendenti sostanzialmente si
ritrovano, se vogliono rientrare a casa visto che stanno molti mesi
fuori casa a Roma per il corso, a farlo a proprie spese. Oltre a
dover stare fuori casa per così tanti mesi, se non sono neanche
pagati per rientrare, non è che poi conseguita quell'abilitazione
hanno un eventuale aumento stipendiale o qualcosa che vada a
compensare le spese vive che hanno per poter tornare a casa durante
quei mesi, almeno il
weekend
per poter vedere la
famiglia.
Questi sono tutti degli esempi concreti di tante cose che
sostanzialmente non vanno. La domanda è: sta affrontando tutte
queste problematiche? Perché la parte previdenziale e la parte
stipendiale è un tavolo aperto, le è stato chiesto di accelerare al
massimo tutto questo e le risposte dell'altra volta sono state
estremamente vaghe. Stanno andando avanti, speriamo che qualcosa
succeda, ma la domanda è anche che cosa sta facendo su tutte queste
parti qua a Roma, con chi ha parlato, in quali sedi, quali sono le
tematiche che ha portato sul tavolo, con quali risultati?
È chiaro che se, dopo aver sentito la risposta che ha dato oggi
alla collega Minelli su un tema vitale per la Valle d'Aosta, la
questione delle concessioni idroelettriche, sento dire: "Ah no, non
ho interloquito con il Ministro"! Sorrido perché diventa difficile
accettare una risposta di questo tipo. "Per rispetto
istituzionale...", ma lei è il Presidente della Regione Valle
d'Aosta! Lei è il Presidente della Regione Valle d'Aosta! Un
Presidente della Regione deve portare avanti le istanze della Valle
d'Aosta, non significa scavalcare nessuno, ma deve fare politica!
Lei non è il sindaco, in questo momento, lei è il Presidente della
Regione Valle d'Aosta e come tale deve fare politica. Fare politica
significa intrattenere rapporti istituzionali con i soggetti con
cui deve interloquire, per portare dei risultati utili alla Valle
d'Aosta.
Abbiamo capito che sostanzialmente lei interpreta il ruolo di
Presidente della Regione con una forma di immobilismo totale: sto
fermo, non faccio assolutamente nulla. Dieci mesi che non abbiamo
l'assessore: dieci mesi dopo le dimissioni della collega Minelli.
Quindici giorni, venti giorni, un mese senza assessore in piena
pandemia? Dieci mesi!
Se c'è, batta un colpo! Non succede niente su questo, cosa sta
facendo, dove sta andando, dove sta portando la Valle d'Aosta e
soprattutto: sta interloquendo con Roma, con Bruxelles, per tutte
le questioni che sono di fondamentale importanza? La domanda però
che poi mi pongo è: ma ha i contatti per poterlo fare? Perché
forse, oltre alla sua caratteristica di immobilismo totale, qui
forse non può, forse non vuole; non sappiamo!
Presidente -
Per la risposta il Presidente della Regione,
ne ha facoltà.
Lavevaz (UV) -
Torniamo su questo tema dopo l'ultimo
Consiglio passando da una parte all'altra senza soluzione di
continuità; ci sono delle iniziative un Consiglio dopo l'altro
sullo stesso tema che passano da un gruppo all'altro
dell'opposizione, quasi a voler marcare un po' il territorio
rispetto a queste tematiche. Io ovviamente non voglio in nessun
modo limitare il ruolo ispettivo dei consiglieri regionali, ma è
chiaro che in dieci giorni non è che può essere cambiato il mondo
rispetto alla risposta che abbiamo dato quindici giorni fa. Poi se
alla collega Spelgatti questa risposta sia parsa confusa, ne prendo
atto, come prendo atto del fatto che la Valle d'Aosta abbia avuto
una mala gestione per quanto riguarda l'autonomia del Corpo
valdostano dei vigili del fuoco, quando stiamo parlando di
questioni previdenziali. Se questo sia legato a una mala gestione
mi risulta difficile capirlo, oppure se per mala gestione si
intende il fatto che il popolo valdostano non può esibire il
tesserino come carta di identità, se questa può essere una
situazione di così importante differenza rispetto al Corpo
nazionale. Ci sono invece situazioni puntuali che giustamente la
collega ha richiamato, come quella ad esempio delle trasferte per i
corsi, che sono delle questioni che mi sono state poste e che
stiamo cercando di risolvere, ma che nulla hanno a che vedere con
una mala gestione; sono questioni molto puntuali e che hanno anche
delle soluzioni abbastanza semplici.
Su questo tema, ripeto, ribadisco quanto ho detto nell'ultimo
Consiglio. La situazione è abbastanza chiara, nel senso che per
quanto riguarda la parte previdenziale c'è la necessità di fare una
norma di attuazione, e su questo si sta lavorando, il dipartimento
legislativo sta predisponendo la norma di attuazione. Non riesco a
capire quali siano queste fantomatiche interlocuzioni che in questa
fase io dovrei avere, perché è una questione che stiamo trattando
legislativo con legislativo, è una questione molto tecnica. Nel
momento in cui ci sarà la bozza, sarà la Commissione paritetica a
portarla avanti e ci saranno le interlocuzioni che ci dovranno
essere.
Prima, nella risposta all'iniziativa della collega Minelli, non
ho detto che la Regione sta immobile aspettando che la Commissione
paritetica faccia, ma le interlocuzioni, in questa fase specifica,
sono tra il presidente della Commissione paritetica e i ministeri,
ai quali il Presidente ha chiesto un parere. Se il presidente mi
coinvolge in qualche passaggio intervengo, altrimenti sono passaggi
che sono fatti tra il presidente della Commissione paritetica,
infatti in questo senso il presidente ha risposto alla consigliera
Minelli. La consigliera Minelli vuole che io risponda: risponderò
scrivendo quello che ha scritto il presidente della Commissione
paritetica, però come abbiamo detto le competenze e i ruoli in
questo momento sono molto chiari e sono molto ben definiti. Questo
è per quanto riguarda la parte previdenziale: norma di attuazione e
si risolve quell'aspetto.
Venendo invece alle questioni dell'interrogazione, cioè quelle
che sono invece le competenze della Regione, sono gli altri aspetti
che avevo citato
en passant
l'altra volta e che sono quelli
dello stato giuridico del Corpo valdostano, la situazione
economica, quindi stipendiale, e la situazione dell'organizzazione
del Corpo, questo vale anche per il Corpo forestale valdostano; la
loro collocazione all'interno dell'Amministrazione, la loro
organizzazione e lo status proprio giuridico. Sono cose diverse che
hanno dei momenti anche legislativi di tipo diverso, però è di
tutta evidenza che le cose stanno andando avanti e stanno andando
avanti in modo assolutamente parallelo. Il personale sta preparando
tutte le tabelle di comparazione, per avere lo status di ogni
singolo componente del Corpo in modo poi da fare il passaggio.
Dall'altro lato si sta andando avanti sulla norma di attuazione per
le questioni previdenziali, che invece sono una questione di casse
previdenziali che hanno la necessità di avere un altro tipo di
passaggio.
Poi sulle sue provocazioni se ho i contatti e se posso averli:
io ho contatti con tutti i ministri, che siano della Lega o che
siano del PD, ma senza alcun problema, e trovo dall'altra una
massima collaborazione, sempre. Credo che anche il fatto che io non
sia un leghista in questo momento non mi precluda delle porte da
questo punto di vista.
Per il resto, sui passaggi successivi, in particolare sul Corpo
forestale dove siamo più indietro, quindi sulla parte di competenza
regionale, ci saranno delle interlocuzioni anche con le
organizzazioni sindacali e il tutto sta andando avanti nella
maniera più corretta. Poi lei è stata presidente dieci mesi: se era
così semplice, in dieci mesi poteva portarla a casa.
Presidente -
Consigliera Spelgatti ne ha facoltà.
Spelgatti (LEGA VDA) -
Touché!
Prima di tutto non
sono stata presidente dieci mesi, ma sostanzialmente cinque mesi e
mezzo, di cui due di sospensione estiva, e le ricordo che in quel
periodo abbiamo portato a casa l'accordo con lo Stato, in tre mesi,
con la maggioranza solo in Giunta e senza maggioranza effettiva:
l'accordo con lo Stato, abbiamo portato a casa la questione Casinò
e tanta altra roba. La domanda invece è: lei in un anno e mezzo che
cosa ha fatto?
Secondo: sì sì, avere i contatti è un conto, un altro è portare
a casa i risultati. Quali risultati sta portando a casa?
Poi sono in imbarazzo, perché lei mi ha dato una risposta
all'interpellanza dell'altra volta! Questo dimostra che lei non ha
la più pallida idea di quali siano i problemi che le ho elencato
poi a voce, ma il testo era scritto, perché io le ho detto e c'è
scritto: "Preso atto delle dichiarazioni sulla parte previdenziale
e stipendiale, atteso che per poter giungere a dare effettiva pari
dignità al lavoro, seppur fondamentali in campo stipendiale e
previdenziale, questo non è assolutamente sufficiente, essendo
molteplici i livelli e gli ambiti su cui la Regione Valle d'Aosta
deve dare delle celeri risposte". Lo scorso Consiglio abbiamo
parlato di queste problematiche, le mettiamo da parte, non sono
soddisfatta della risposta che mi aveva dato l'altra volta, ma le
mettiamo da parte e siamo in attesa della risposta. Il collega
Carrel le ha portato un altro problema, non è che ogni volta
ripresentiamo lo stesso tema, sono due temi diversi: le ha parlato
dei concorsi, io le ho parlato di tutte le questioni delle
problematiche che ha il nostro Corpo valdostano e dei motivi per
cui sostanzialmente vogliono transitare sotto lo Stato, perché
hanno dei problemi quotidiani enormi. Per cui bisognerebbe
interloquire con Roma per cercare di parificare e far sì che ci sia
un'equiparazione sotto questo profilo e che anche i nostri
rientrino in tutta una serie di circuiti, per poter far sì che non
vengano sempre esclusi e non abbiano lo stesso problema.
Lei, su tutta questa parte qua, evidentemente non sa di che cosa
stessi parlando ed evidentemente non ha avuto interlocuzioni in un
anno e mezzo per sapere quali sono i problemi, perché la parte
previdenziale e la parte degli stipendi era un lavoro che avevo
avviato io personalmente; bene, lo state portando avanti, speriamo,
ma i punti sono altri. Evidentemente lei non sa neanche quali sono
i problemi sul tavolo, infatti mi ha riparlato solo di nuovo di
questa questione, ma tutti questi temi non li ha toccati e ha
soltanto buttato lì la battuta sull'esibizione del tesserino, che è
uno dei problemi che ho citato. Ci sono tantissimi problemi
gravissimi, le ho citato anche questo, ma lei non si rende neanche
conto che anche quello non è un problema da poco, se proprio vuole
fare la battuta. Saranno contenti sentire sminuire così le loro
problematiche, perché di tutto quello di cui abbiamo parlato ha
fatto soltanto la battuta ridicolizzando tutte le questioni: "eh,
un problema di esibizione di tesserino". Quel tesserino equivale a
un documento di riconoscimento, per i facenti parte del Corpo
nazionale dei vigili del fuoco, che attesta anche la loro qualifica
di pubblico ufficiale. Anche in un momento di emergenza, un conto è
arrivare con un tesserino che ha il valore sostanzialmente della
tessera della biblioteca, un altro conto è arrivare con un
tesserino di riconoscimento che attesta la qualifica di pubblico
ufficiale. In caso di emergenza, in qualsiasi momento di
difficoltà, c'è un riconoscimento di questo tipo. Non è una
questione così banale, ma è gravissimo che di tutte le questioni di
cui io le ho parlato, lei non sappia assolutamente nulla, non le
abbia minimamente citate, abbia citato soltanto e ridicolizzato il
tutto parlando delle questioni previdenziali, che c'è scritto che
non ne parlavamo oggi! Però tutti gli altri temi? Tutti gli altri
temi con cui bisogna trattare a Roma, per far sì che i nostri non
siano la
Cenerentola
messa da parte, dove sono? Lei
ridicolizza così, per lei le questioni sono così, ma è così che sta
portando avanti tutto!
Presidente -
Consigliera Erika Guichardaz, ne ha
facoltà.
Guichardaz E. (PCP) -
Presidente, la mia interrogazione
della scorsa volta nasceva dopo l'audizione di Occhiena, perché le
avevo citato letteralmente il presidente della Commissione
paritetica dove diceva, a conclusione del suo intervento proprio
rispetto a questa tematica, che al momento non vi sono ancora degli
schemi di attuazione, proprio perché è in corso l'interlocuzione
con gli uffici della Regione autonoma Valle d'Aosta per comprendere
l'entità e soprattutto quale sarà il bilancio che dovrà farsi
carico di questo riallineamento. Io non voglio di nuovo rientrare
nella questione previdenziale, ma visto che avete messo entrambe le
cose assieme, io mi chiedo quanto ci si metta a fare dei conteggi,
nel senso che è ormai da moltissimo tempo - come lei ha accennato -
che li stiamo facendo. A leggere e ad ascoltare l'audizione di
Occhiena, sembra che il nodo in questo momento siano proprio quei
conteggi, ma non voglio entrare in questo tema.
La tematica che è stata affrontata dal consigliere Carrel: anche
rispetto a questo mi sembra che la sua risposta - lo capisco,
perché è una situazione difficile - è stata un po' vaga, nel senso
che molto probabilmente non si userà questa graduatoria, per i
problemi che lei ha sottolineato, ma sembra che non sarà neanche
previsto a breve un concorso per poter andare avanti con il
corso-concorso di cui parlava il collega. Quindi molto
probabilmente la problematica riferita alla carenza di organico si
protrarrà ancora immagino per diverso tempo.
Io le avevo già accennato l'altra volta che ci sono dei temi
prettamente regionali che, secondo me, invece possono essere
affrontati, come diceva anche lei fra l'altro, con velocità:
partiamo dai mezzi vetusti che ci sono in caserma, piuttosto che la
richiesta di una creazione di una postazione in bassa Valle. Lo sa
anche lei, perché l'articolo 53 della legge regionale 37 prevede
che comunque i vigili del fuoco vadano in pensione come i loro
colleghi nazionali: presto si porrà anche il problema riferito a
cosa faranno questi vigili che in sostanza, se fossero nel Corpo
nazionale dovrebbero andare in pensione, qui non potranno più
lavorare, perché lo prevede la nostra legge regionale e quindi
questo sarà un altro problema che le si porrà.
Dopodiché io non ho ancora capito: sappiamo bene che stare
all'interno del comparto unico, per quello che riguarda gli
operatori della sicurezza, è un problema. Se si ha l'idea di
staccare questi dipendenti in un comparto sicurezza, questa è una
risposta che ancora non mi ha dato, ma che molto probabilmente
sarebbe interessante capire qual è la prospettiva. Invece, rispetto
al Corpo forestale lo ha detto, siamo messi ancora peggio, molto
probabilmente, ma rispetto alla legge 12 del 2002 è da tempo che si
sta cercando di affrontare, ad esempio, una modifica di quella
legge e io dalla sua risposta oggi non ho capito se la si sta
affrontando o meno.
Stessa cosa, gliel'avevo già accennato nella scorsa
interpellanza ma anche su questo non ho avuto risposta, è tutta la
questione della formazione. Una formazione che era molto
qualificante anche per il Corpo forestale, perché c'era tutto un
aspetto riferito alla selvicoltura, alla fauna selvatica, a tutte
delle tematiche che nel tempo erano state affrontate, che purtroppo
oggi non vengono affrontate.
Non vorrei dover tornare in un altro Consiglio a chiederle le
stesse cose, visto che continuo a non avere delle risposte.
Presidente -
Con questo punto si sospendono i lavori
della mattinata di oggi del Consiglio regionale. Ricordo che il
Consiglio regionale riprenderà alle ore 15:30 e non alle ore
15:00.
---
La seduta termina ore 13:02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK