Consiglio Regionale della Valle d'Aosta - Oggetto del Consiglio n. 3423 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3423 del 20 marzo 2024 - Resoconto
OGGETTO N. 3423/XVI - Interrogazione: "Valutazioni alla base
della delibera della Giunta regionale n. 1524/2023 inerente ai
contributi a favore delle persone con disabilità gravissima o
SLA".
Sammaritani (Presidente) -
Passiamo al punto n. 18
all'ordine del giorno. La parola all'assessore Marzi.
Marzi (SA) -
L'iniziativa richiama l'aggiornamento della
legge 23/2010. Fra le diverse azioni, nella rinnovata legge abbiamo
previsto il sostegno economico a favore delle persone con
disabilità anche di tipo cognitivo che necessitano di assistenti
personali e dato quindi copertura legislativa a interventi
economici a favore delle persone con disabilità gravissima e SLA
previsti, fino quindi a quel momento, solo da disposizioni
nazionali. Abbiamo inoltre riattivato i contributi a favore delle
persone con disabilità per far fronte a spese importanti, non
strettamente sanitarie, e quindi non coperte dal servizio
sanitario, come quelle che le famiglie sostengono per accompagnare
e assistere i figli disabili che usufruiscono di servizi sanitari
fuori Valle.
Nello scorso mese di gennaio un'associazione ha presentato al
Dipartimento politiche sociali una richiesta di accesso agli atti
istruttori della delibera di Giunta 1524 del dicembre 2023 che ho
citato, in merito all'approvazione dei criteri e delle modalità per
l'erogazione dei contributi a favore di soggetti non
autosufficienti, ai sensi della legge regionale 23/2010. L'accesso
agli atti era stato effettuato ritenendo che dieci aspetti trattati
nella predetta delibera potessero presentare profili di
illegittimità o di inopportunità. Gli uffici hanno dato riscontro
alla richiesta entro i termini previsti, trasmettendo il parere
favorevole del CPEL alla delibera e fornendo puntuale riscontro in
merito alle dieci osservazioni formulate dalle associazioni. Delle
dieci osservazioni, tre sono state oggetto di ricorso; su queste
l'Amministrazione ha fornito le seguenti motivazioni. Per la prima
osservazione, inerente al presunto trattamento discriminatorio
causato dalla diversità delle soglie ISEE tra le persone affette da
SLA, ISEE di 90 mila euro, e gli altri beneficiari di patologie
gravissime, ISEE 70 mila euro, gli uffici hanno considerato che la
previsione di soglie ISEE differenziate per le persone con
disabilità gravissima affette da SLA è stata inserita in
considerazione dello straordinario carico assistenziale che la
gestione domiciliare di tale patologia richiede, che, anche in
altre Regioni, risulta particolarmente riconosciuto attraverso
contributi specifici e assolutamente differenziati. Per tale
ragione, si è ritenuto preferibile stabilire gli stessi importi di
contribuzione per tutte le persone in condizioni di disabilità
gravissima, prevedendo inoltre soglie di accesso ISEE più alte per
tale patologia.
La seconda osservazione è inerente all'utilizzo del criterio
cronologico di presentazione delle domande in caso di esaurimento
delle risorse, in luogo di criteri basati sul disagio
socio-economico. Gli uffici hanno riportato l'articolo 9, comma 2,
che disciplina la gestione delle graduatorie in caso di esaurimento
delle risorse, che così dispone: "la concessione dei contributi è
effettuata nei limiti dello stanziamento di bilancio e delle
relative risorse; qualora le risorse non siano sufficienti a
soddisfare le richieste, le domande saranno ritenute ammissibili e
rimarranno in graduatoria". In caso di successiva assegnazione dei
fondi, le stesse, che non erano state accolte per mancanza di fondi
precedentemente, potranno quindi essere valutate a quel punto in
ordine cronologico di presentazione.
Il terzo quesito è inerente alle modalità di riconoscimento
delle condizioni di disabilità gravissima che rischiano di
escludere alcuni soggetti: gli uffici hanno osservato che, in base
all'articolo 3, comma 1, lettera a), non è richiesto che dal
certificato di invalidità, requisito di accesso alla misura,
risulti la dicitura di persona con disabilità gravissima. Dal
certificato deve risultare infatti che il richiedente è in
condizioni di disabilità gravissima, non quindi persona con
disabilità gravissima. La situazione di disabilità gravissima è,
tra l'altro, desumibile dalle patologie e dalle menomazioni
indicate che devono rientrare tra quelle contemplate nell'articolo
3 del decreto ministeriale 26 dicembre 2016. Tale verifica è
effettuata dall'ufficio responsabile dell'istruttoria.
Rispetto ai tre motivi del ricorso, permane una difformità di
pensiero che l'Amministrazione intende sostenere e ulteriormente
rappresentare sperando in un confronto pacato e volto alla ricerca
di soluzione da ambo le parti.
Presidente -
In replica, la parola al consigliere
Manfrin.
Manfrin (LEGA VDA) -
Come già evidenziato dall'assessore
Marzi, l'
incipit
della sua risposta, parliamo ovviamente di
quello che è stato un ricorso al TAR contro la delibera di Giunta
regionale, questo però lo evidenzierei perché, Assessore, lei
giustamente ha richiamato le nuove disposizioni della legge
23/2010, ma, in realtà, questo riguarda una delibera applicativa
che è stata fatta dalla Giunta e non certo deliberata da questo
Consiglio.
Come ha osservato e come ha argomentato rispetto a quello che
abbiamo sollevato, a fronte delle dieci osservazioni che erano
state poste, di queste tre sono rimaste e non hanno trovato una
risposta accoglibile o soddisfacente dalla risposta che lei ha
citato e quindi degli uffici competenti che hanno provveduto a
rispondere.
Rispetto a quello che lei ha voluto argomentare e sulla
resistenza anche in giudizio da parte della Regione,
fondamentalmente posso anche convenire con lei rispetto alla
questione delle modalità di riconoscimento delle condizioni di
disabilità gravissima, sulla cui individuazione potrebbe esserci
soltanto un fraintendimento, che magari un confronto potrebbe
sanare, mi perdoni però se anche a fronte della sua risposta
permangono alcuni rilievi rispetto alle motivazioni che lei ha
utilizzato per la diversità delle soglie ISEE e per la questione
del criterio cronologico.
Comincerei con la questione del criterio cronologico dicendo che
sì, è vero che quelle domande permangono, ma la
ratio
del
criterio cronologico prevede che, a fronte di una richiesta, il
primo che clicca bene alloggia, potremmo definirlo così; purtroppo
però effettivamente non è un criterio oggettivo, è semplicemente
chi ha la fortuna di fare il
click
più veloce. Io comprendo
che lei dica che però si permane in graduatoria e poi, quando ci
sono dei nuovi fondi, se ne beneficia, però, in realtà, questa
attesa viene accumulata, allora forse effettivamente sarebbe meglio
ordinare le domande su un criterio di disagio socio-economico,
quindi favorire maggiormente le persone che hanno maggiori
difficoltà per andare a soddisfare anche le altre richieste,
qualora accada che si rimanga senza fondi, però in un secondo
momento anche immaginando che le persone che hanno un minore
disagio socio-economico possano sopportare meglio l'attesa, quindi
probabilmente l'applicazione dell'attuazione del "Click day" non è
la cosa migliore da utilizzare quando si parla in generale di
fragilità e di politiche sociali.
Per quanto riguarda invece le soglie ISEE differenziate, io ho
compreso quello che lei dice, cioè è stato utilizzato un modello
che è stato utilizzato anche da altre parti, credo però - e questo
penso che lo abbiamo osservato tutti - che effettivamente
differenziare le soglie a seconda della patologia che si ha... e
comprendo quello che lei riferisce, cioè che, per esempio, nel caso
della SLA ci siano delle cure che hanno un peso tale da richiedere
una maggior soglia, però dall'altra parte effettivamente si va a
creare una differenza e una discriminazione fra una patologia e
un'altra, perché una persona con una patologia ha una soglia e una
persona con un'altra patologia ne ha un'altra. È chiaro che
impregiudicato il fatto che da altre parti e da altre Regioni con
altre legislazioni si sia provveduto a fare una differenza di
questo tipo - io prendo per buone le parole che lei ha riferito,
Assessore, purtroppo di questo non ne ho conferma, ma ovviamente la
cercherò -, però anche a fronte di questo, secondo noi, uniformare
le soglie ISEE, quindi non discriminare tra soglie ISEE di
patologie diverse, è la soluzione migliore da perseguire in maniera
da andare a livellare verso l'alto, quindi ricomprendere un maggior
numero di persone e aiutare un maggior numero di persone, che
sicuramente, se si trovano in questa condizione, non sono baciate
dalla fortuna, anzi. Su questo noi la ringraziamo per la risposta,
però attenderemo e ci auguriamo che il TAR si pronunci andando
nella direzione di sanare le due criticità che abbiamo
elencato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK