Consiglio Regionale della Valle d'Aosta - Oggetto del Consiglio n. 354 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 354 del 28 gennaio 2004 - Resoconto
OGGETTO N. 354/XII - Interventi per la sistemazione dell'alveo
di un torrente nella Val Ferret nel Comune di Courmayeur.
(Interrogazione)
Interrogazione
Considerato che in corrispondenza del ponte di Prà Moulin
(all'imbocco della Val Ferret, in Comune di Courmayeur) si sono
verificati nel passato pericolosi fenomeni di esondazione
probabilmente dovuti all'insufficiente capacità dell'alveo,
compresso dal ponte in questione;
Ricordato che, in occasione dell'ultima esondazione, avvenuta
il 14/7/2003, i detriti hanno raggiunto l'abitato de La Palud,
provocando danni significativi;
Ritenuto necessario sapere se sono in corso iniziative
amministrative per la soluzione del problema;
il sottoscritto Consigliere regionale
Interroga
l'Assessore competente per sapere:
1) se è a conoscenza dell'inadeguata capacità dell'alveo del
torrente in prossimità del Ponte di Prà Moulin, nella Val Ferret,
in Comune di Courmayeur;
2) se l'Amministrazione regionale ha avviato qualche
iniziativa progettuale per la soluzione del problema.
F.to: Curtaz
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Il ponte di Prà Moulin - o, meglio, tutta l'area
di Prà Moulin - rappresenta un punto estremamente delicato dal
punto di vista idrogeologico in quanto passano le acque, che
convergono, di due torrenti glaciali, meglio sarebbe chiamarli
raccoglitori di quello che viene giù dal ghiacciaio, che non è
sempre e solo acqua: il torrente Prà Moulin, che si origina dal
ghiacciaio del Mont Fréty, e il torrente Rochefort alimentato dal
ghiacciaio omonimo. I due bacini idrografici sono caratterizzati da
elevate pendenze e soprattutto dalla presenza di un substrato che è
molto incoerente in quanto deriva dai processi di disgregazione del
ghiacciaio e dal materiale che questi portano.
È una situazione in cui si verificano frequenti fenomeni di lave
torrentizie, ma sarebbe più corretto dire, per non parlare di
"debris-flow", l'apporto di materiale lapideo anche di grosse
dimensioni che determina degli apporti di decine di migliaia di
metri cubi di materiale. Dal punto di vista della sola portata
idraulica, cioè se passasse solo
dell'acqua… tenuto conto che vi sono
due ponti, non uno solo… perché abbiamo
dovuto fare quella variante, i due ponti sono in grado di smaltire
completamente senza problemi le portate, anche le portate
teoricamente a ripetizione molto lunga, cioè ogni 200 anni, cioè
quelle che si ipotizzano in termini eccezionali. Il discorso
diventa assolutamente diverso se alla portata idraulica si aggiunge
questo materiale trasportato dal ghiacciaio. Non voglio entrare nel
discorso tecnico ma, se andiamo a prendere in considerazione il
potenziale materiale che potrebbe scendere, nessuno dei 2 punti,
neppure la sommatoria dei due ponti è in grado di far passare al di
sotto questa ipotesi.
Vi è poi da rilevare come tutti e due i bacini siano solcati da
valanghe, che queste possono interessare, anche se solo per eventi
non con frequenza annuale, le sedi viarie; di questo aspetto va
certamente tenuto conto nell'eventuale progettazione di un nuovo
attraversamento. Questa situazione idrogeologica così delicata è
stata confermata da un aumento di trasporto di massa del luglio
scorso, che non ha provocato danni significativi intesi come
rilevanti di tipo strutturale all'abitato ma, sulla base di quello
che è avvenuto, ci siamo attivati per far inserire tutta la zona
come a rischio 4 (R4), di cui alla legge n. 267/98.
Per quanto riguarda gli interventi già realizzati sui due
torrenti, tenuto conto di questa situazione di precarietà
idrogeologica, in cui è inserito tutto questo sito, oltre ai
numerosi disalvei effettuati negli anni - ed è una situazione che è
costantemente monitorata, in maniera da andare ad eliminare del
materiale, che potrebbe ostruire il deflusso sotto i ponti -, è
stata costruita una scogliera in massi ciclopici sulla destra
orografica, proprio allo sbocco della conoide del torrente Prà
Moulin, al fine di contenere le possibili divagazioni dello stesso
a monte dell'abitato de La Palud. Questa scogliera è stata oggetto
nell'agosto 2003 di un intervento di manutenzione.
Grazie al fatto che l'area è stata inserita fra quelle a rischio
molto elevato, è stato possibile accedere lo scorso autunno ad un
finanziamento statale di 600 mila euro nell'ambito dei programmi di
intervento urgenti, ex articolo 16 della legge n. 179/2002 per
studi, progettazioni, realizzazioni di interventi per mitigare il
rischio idrogeologico nelle zone di Prà Moulin, Pra-Sec in Comune
di Courmayeur. Si procederà quindi entro il prossimo mese ad
avviare un incarico di studio specifico, per poter valutare le
possibilità di intervento e di protezione conseguibili con un
intervento di tipo strutturale, con la premessa che ci troviamo al
di sotto di un bacino glaciale, che in questi tempo sta dimostrando
segni di instabilità e anche di impossibilità di fare delle
previsioni.
Presidente - La parola al Consigliere Curtaz.
Curtaz (Arc-VA) - Ringrazio l'Assessore per la risposta, una
risposta molto tecnica in ordine alla quale io non posso che
condividere per quelle che sono le mie poche competenze e
cognizioni della zona; in effetti, ci troviamo in una zona
estremamente delicata e soggetta a questo tipo di problemi.
In un primo tempo mi era quasi sembrato che la risposta
all'interrogazione si concludesse con un "non c'è soluzione", nel
senso che, vista la premessa, sembrava proprio che la conclusione
dovesse essere quella. Di fronte a una risposta di quel tipo, non
mi sarei dichiarato soddisfatto, perché sono vere le considerazioni
che fa l'Assessore circa i problemi di portata idraulica e di
materiale solido trasportato che si sommano, non c'è dubbio, ma è
altrettanto indiscutibile che i ponti costituiscono una vera e
propria strozzatura. È vero quello che lei diceva che, in occasione
dell'episodio del 14 luglio scorso, non si sono osservati danni
strutturali anche all'abitato de La Palud, ma è pur vero che i
detriti, che sono fuoriusciti a causa di questa strozzatura, sono
arrivati fino alla frazione La Palud e mi sembra di poter dire che
quell'episodio ha costituito un campanello di allarme piuttosto
preoccupante perché, se un fenomeno del genere dovesse ripetersi in
dimensioni ancora maggiori, i danni strutturali alle abitazioni e a
quant'altro potrebbero effettivamente verificarsi.
Prendo quindi nota con soddisfazione che l'Assessorato ha
intenzione di affidare un incarico per lo studio di un sistema di
protezione. Mi sono permesso di indicare come soluzione forse
parziale, ma sicuramente migliorativa rispetto all'attuale
situazione, una maggiore capacità dell'alveo in corrispondenza del
ponte, ottenuta abbassando un poco l'alveo in corrispondenza del
ponte, sempre che questo sia possibile dal punto di vista tecnico e
non crei ulteriori problemi soprattutto a valle con una sorta di
effetto diga.
Vedremo all'esito di questo studio se soluzioni prospettabili
siano tecnicamente fattibili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK