Consiglio Regionale della Valle d'Aosta - Oggetto del Consiglio n. 4094 del 13 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4094 del 13 gennaio 1993 - Resoconto
OGGETTO N. 4094/IX Revisione della pianta organica dell'USL.
(Interpellanza)
Interpellanza A conoscenza della urgente necessità di una
revisione della pianta organica dell'USL;
A seguito degli impegni assunti in Consiglio regionale e in sede
di commissione consiliare competente dall'Assessore regionale alla
sanità concernenti la presentazione entro la fine di dicembre 1992
di un disegno di legge analogo a quello presentato dal gruppo della
Democrazia Cristiana;
i sottoscritti consiglieri regionali
Interpellano
l'Assessore competente per conoscere:
1) i motivi per i quali il disegno di legge della Giunta
regionale concernente la revisione della pianta organica del
personale dell'USL non è stato ancora presentato, nonostante gli
impegni dello stesso presi in Consiglio regionale e in sede di
commissione consiliare competente;
2) i tempi entro i quali si prevede la presentazione, stante
l'urgenza della revisione della pianta organica sopra
richiamata.
F.to: Beneforti - Bondaz.
Presidente
Ha chiesto di illustrare
l'interpellanza il Consigliere Beneforti.
Beneforti (DC)
Il 30 dicembre abbiamo presentato
questa interpellanza, perché era la data di scadenza di un impegno
che l'Assessore alla Sanità e il Presidente della Giunta si erano
assunti in questa sede e cioè di presentare una proposta
concernente il rinnovo della pianta organica dell'USL, da
confrontare con quella che, nel mese di luglio dell'anno scorso,
era stata presentata dal gruppo della DC.
Nella stessa commissione consiliare competente ci fu chiesto di
soprassedere alla discussione in Consiglio del nostro pro-getto di
legge, perché da parte della Giunta regionale sarebbe stata
presentata una proposta. Avremmo provveduto al confronto tra le
due, ricercando una soluzione, come è avvenuto per altri problemi,
in modo da far uscire da questo Consiglio un provvedimento di legge
unitario tenendo anche conto delle necessità che oggi ci sono
nell'USL.
Siamo arrivati al 30 e nonostante gli impegni presi in questa
sede e in commissione, riportati anche dagli organi di
informazione, non c'è nessuna proposta. Sappiamo che questa Giunta
usa la politica del rinvio, non affrontando e non risolvendo mai
alcun problema; questo è stato più volte dimostrato, ma pensavamo
che su un problema importante come questo, che riguarda il
personale della Sanità, ci fosse l'accortezza di venire incontro
alle esigenze del momento.
Con questa interpellanza, vorrei sapere quali sono gli
intendimenti dell'Assessore e della Giunta regionale.
Presidente
Ha chiesto la parola l'Assessore alla
Sanità ed assistenza sociale, Cout.
Cout (PCI-PDS)
Sui termini per una proposta da
parte della Giunta avevamo già discusso in altre occasioni: abbiamo
sempre detto che per fare le cose in modo ordinato, era necessario
del tempo.
Lo scorso Consiglio ci aveva delegati a ciò e sulla questione,
al di là di quella che può essere la proposta di Beneforti,
continuano ad emergere le richieste più diverse sui tipi di
impostazione all'interno dell'ospedale, dei primariati, del
personale, della diversa distribuzione del personale sul
territorio, la riabilitazione e molte altre questioni. Per mettere
insieme tutte queste proposte e confrontarle eventualmente con
quelle del Consigliere Beneforti, è sempre più necessario avere
degli incontri con i dipendenti dell'USL, dell'ospedale e con le
organizzazioni sindacali. L'impegno di rivedere il piano
socio-sanitario, secondo noi, deve andare avanti con la revisione
della pianta organica.
Mi spiace che con Beneforti non siamo riusciti ad intenderci; se
vuole proprio mandare avanti la sua legge, lo può fare:
probabilmente ci sono diversi modi d'intendere la pianta
organica.
Per ciò che riguarda i comunicati, ci tengo a precisare che non
ne abbiamo mai emessi; se ci sono stati, sono della commissione
competente della Presidenza del Consiglio.
Presidente
Ha chiesto la parola il Consigliere
Beneforti.
Beneforti (DC)
Assessore Cout, lei dice che
avevate bisogno di tempo ed io le ricordo che noi del Gruppo DC ve
l'avevamo concesso.
Nel mese di luglio abbiamo presentato la proposta della pianta
organica: sono passati 6-7 mesi e ci avete chiesto di rimandare il
tutto al mese di dicembre; se sapevamo che non intendevate proporre
nulla, avremmo inoltrato noi la proposta.
La data è stata accettata qui e in commissione consiliare. I
tempi per rivedere un piano socio-sanitario sono talmente lunghi!
Nell'anno 1988 c'era anche lei per rendersi conto di che cos'è la
discussione di un piano sanitario! Un piano sanitario, alla vigilia
delle elezioni, subirà la stessa sorte del 1988. È vero, come dice
Voyat, che, da una parte è passata, ma è talmente modesta da essere
chiamata "pianola".
Con la pianta organica, si possono risolvere altri problemi,
come il 118. Con la legge che è stata presentata qui, discussa
nella precedente maggioranza, in sede tecnica, sindacale e
politica, si era arrivati al consenso dei sindacati medici e non
medici. Poi è caduta la Giunta e non potevo fare altro che
presentare una proposta.
Ci sono attrezzature imballate perché manca personale e non si
inoltra il progetto sulla pianta organica! Abbiamo modi diversi di
vedere la realtà: il nostro è concreto, il vostro astratto.
Ci sarà uno sciopero del personale ospedaliero, proprio perché
voi non siete in grado di risolvere questo problema. Potrei portare
avanti la legge, ma essendo in minoranza verrebbe bocciata; ma voi,
in definitiva, quale vantaggio ne avreste? Credete di acquisire
credibilità?
L'unità operativa di radioterapia, la traumatologia sul
territorio, il day hospital, la riabilitazione, il potenziamento
dei servizi di base sul territorio aspettano da tempo soluzioni
concrete come pure l'osservatorio epidemiologico, il personale
amministrativo delle Unità operative e le infermiere ausiliarie:
tutto questo rientra nel piano sanitario.
Voi pensate solo a delegittimare e io prendo atto
dell'incapacità di questa Giunta a governare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK