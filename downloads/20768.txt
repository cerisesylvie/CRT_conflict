Consiglio Regionale della Valle d'Aosta - Oggetto del Consiglio n. 802 del 22 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 802 del 22 settembre 2004 - Resoconto
OGGETTO N. 802/XII - Interventi per mitigare il rischio
idrogeologico in Comune di Courmayeur. (Interrogazione)
Interrogazione
Richiamato il contenuto della propria interrogazione (oggetto
n. 354/XII), avente ad oggetto "Interventi per la sistemazione
dell'alveo di un torrente nella Val Ferret nel Comune di
Courmayeur" e del successivo dibattito svoltosi in aula alla fine
dello scorso anno;
Ricordato che, in tale occasione, l'Assessore competente
dichiarò che grazie al fatto che l'area di Prà Moulin venne
inserita fra quelle a rischio molto elevato, nell'autunno 2003 fu
possibile accedere ad un finanziamento statale per studi,
progettazioni, realizzazioni di interventi per mitigare il rischio
idrogeologico della zona;
Saputo che nella notte fra il 17 e il 18.8.2004, a seguito di
un temporale estivo, l'alveo del torrente si è nuovamente riempito
di materiale lapideo, specie in prossimità dei ponti siti sulla
strada della Val Ferret;
Creduto opportuno ritornare sul problema;
il sottoscritto Consigliere regionale
Interroga
L'Assessore competente per sapere:
1) in riferimento alla situazione del torrente e dell'area di
Prà Moulin, in Comune di Courmayeur, quali approfondimenti tecnici
sono stati eseguiti in riferimento al rischio
idrogeologico;
2) se sono in programma concreti interventi, specie in
corrispondenza dei due ponti sulla strada della Val Ferret, per
mitigare il pericolo di danneggiamenti, che potrebbero interessare
l'abitato de La Palud;
3) in caso affermativo, con quali tempi e modalità si è
previsto di procedere.
F.to: Curtaz
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Riprendendo la caratterizzazione idrogeologica e
le problematiche ad essa connesse, già dettagliatamente spiegate
nella risposta alla precedente interpellanza, si informa che la
Direzione prevenzione dei rischi idrogeologici dello scrivente
Assessorato, di concerto con il Servizio sistemazioni idrauliche e
dei dissesti di versante, ha avviato la procedura per l'affidamento
di uno studio volto all'individuazione degli scenari di rischio
nell'area della Val Ferret, sul versante sud-orientale del
massiccio del Monte Bianco, a partire dal bacino del torrente Prà
Sec fino a quello del torrente Prà Moulin, con individuazione dei
possibili interventi atti a diminuire o mitigare il rischio nelle
aree oggetto di studio.
La tempistica di tale affidamento è stata rallentata dalla
necessità di definire con precisione l'oggetto degli
approfondimenti necessari per la redazione di questo studio, tenuto
conto della loro particolarità; infatti questi torrenti sono tutti
caratterizzati dalla presenza alla testata di ghiacciai. Tale
presenza comporta delle notevoli difficoltà tecniche nell'utilizzo
di modelli matematici di rappresentazione dell'andamento e della
formazione dei deflussi dei rispettivi bacini idrografici
sottesi.
Bisogna poi ricordare che la sovrapposizione di più rischi;
oltre a quello dovuto a fenomeni contingenti, del tipo di ingente
trasporto solido da parte del torrente in caso di intense
precipitazioni, si aggiunge il rischio dovuto ai fenomeni
valanghivi, ma soprattutto, bisogna far fronte a tutti quei
fenomeni che si innescano dal ghiacciaio, vedi cedimenti di
seraccate, che possono generare sia fenomeni valanghivi sia "debris
flow" benché in assenza di precipitazioni. Queste difficoltà
tecniche hanno di fatto rallentato la redazione di un capitolato
d'oneri per la redazione di tale studio ed hanno, inoltre,
notevolmente aumentato anche i costi per tale prestazione. La
scelta è quindi caduta sulla necessità di procedere ad alcuni
approfondimenti specifici propedeutici allo studio complessivo. È
di fatto "in itinere", con presentazione in Giunta regionale nelle
prossime sedute, l'incarico di valutazione dei rischi connessi alla
presenza dei ghiacciai in tutti questi bacini, compreso quello
oggetto dell'interpellanza, valutandone lo stato.
Per quanto concerne gli aspetti più prettamente di natura
idraulica, vale a dire gli apporti dovuti a fenomeni meteorologici,
questi bacini verranno inseriti nell'insieme dei bacini idrografici
per i quali il Dipartimento territorio, ambiente e risorse idriche
ha previsto di realizzare specifici studi di bacino volti
all'individuazione di possibili opere di mitigazione e riduzione
delle aree a rischio, correlate con le cartografie degli ambiti
inedificabili di cui alla legge regionale n. 11/1998, relativa a
tutto il territorio regionale.
Per quanto concerne gli interventi concreti che si potranno
realizzare nei pressi dell'attraversamento del torrente Prà Moulin
sulla strada per la Val Ferret si rimanda, quindi, agli esiti degli
approfondimenti che verranno affrontati. Certo è che si continuerà
al costante monitoraggio delle condizioni morfologiche dell'alveo,
attività svolta proficuamente in collaborazione con il Corpo
forestale valdostano. Sono comunque sempre pronti quegli interventi
di somma urgenza che si rendessero necessari per la pulizia del
torrente, così come prontamente eseguiti anche a seguito del citato
evento del 18 agosto 2004.
Una ultima annotazione riguarda il fatto che questi bacini non
rivestono dal punto di vista dell'interventistica una particolare
importanza, se non per i fenomeni di dissesto idrogeologico che si
possono originare, tenuto conto che si tratta di collettori di aree
glaciali e moreniche molto instabili, per cui tutto quello che è
posto alla loro base è costantemente in una situazione di
precarietà.
Ipotizzando una previsione temporale, si può prevedere,
immaginando di ottenere l'esito degli studi alla fine del 2005, con
successivo immediato inizio della progettazione delle opere che
richiederà, a seconda della complessità progettuale, nonché della
tempistica necessaria per l'ottenimento di tutte le autorizzazioni,
un tempo variabile tra 12 e 20 mesi, l'affidamento dei lavori, che
comporteranno non meno di 6 mesi con, quindi, possibile inizio dei
lavori, in caso di opere a bassa complessità, nell'estate 2007.
Président - La parole au Conseiller Curtaz.
Curtaz (Arc-VA) - Prendo atto della risposta dell'Assessore, una
risposta più di carattere tecnico che di carattere politico,
peraltro, pur non essendo un esperto in materia, non posso che
condividere le osservazioni fatte dall'Assessore anche in
riferimento alla complessità della problematica.
Prendo anche atto positivamente della decisione di avviare
l'affidamento di studi per affrontare convenientemente il problema,
anche se, qui, un rilievo critico devo farlo, perché circa un anno
fa, forse un po' meno, l'Assessore - così almeno avevo intuito
dalle sue parole - aveva fatto capire che questi studi sarebbero
stati avviati con maggiore celerità. Oggi l'Assessore ha cercato di
spiegare il perché dei ritardi; però, sta di fatto che si è perso
un anno, se è vero - come disse l'Assessore - che già nell'autunno
2003 fu possibile accedere ad un finanziamento statale proprio per
gli studi, le progettazioni e le realizzazioni di interventi atti a
mitigare il rischio geologico nella zona... quindi si è perso circa
un anno.
Voglio fare un ultimo auspicio. Pur nella complessità tecnica
del problema, voglio augurarmi che questi studi vengano fatti non
solo seriamente, ma tengano conto del possibile impatto ambientale
delle opere di carattere idraulico. Ci troviamo in una zona
particolarmente delicata, all'imbocco della Val Ferret, di
particolare pregio ambientale, ai piedi del Monte Bianco, quindi
credo che una particolare attenzione, anche sotto il profilo
estetico, paesaggistico-ambientale, debba essere perseguita e
ritengo che sarebbe interessante dare già un'indicazione politica
in questo senso a chi deve fare lo studio e la progettazione
successiva delle opere necessarie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK