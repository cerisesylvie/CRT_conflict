Consiglio Regionale della Valle d'Aosta - Oggetto del Consiglio n. 300 del 16 dicembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 300 del 16 dicembre 1998 - Resoconto
SÉANCE DU 16 DÉCEMBRE 1998 (MATIN)
OGGETTO N. 300/XI Ristrutturazione societaria delle imprese
esercenti gli impianti di risalita nelle Valli di Ayas e di
Gressoney. (Interpellanza)
Interpellanza Premesso che alcuni anni fa è stato avviato un
processo di ristrutturazione societaria delle imprese esercenti gli
impianti di risalita nelle valli di Ayas e di Gressoney;
i sottoscritti Consiglieri regionali
Interpellano
l'Assessore delegato per conoscere
1) a quali risultati ha condotto il processo di cui in Premessa
e se gli obiettivi prefissati sono stati, a suo giudizio,
concretamente raggiunti;
2) a quanto ammontano complessivamente gli interventi finanziari
di parte pubblica per realizzare la razionalizzazione societaria di
cui in Premessa;
3) qual è l'entità della partecipazione azionaria di
Finaosta;
4) se il gruppo di monitoraggio ha periodicamente verificato lo
stato di attuazione del programma e quali indicazioni ha
fornito.
F.to: Tibaldi - Lattanzi
Président La parole au Conseiller Tibaldi.
Tibaldi (FI) Quest'interpellanza si allaccia a quella che ha
preceduto dei colleghi dell'Ulivo e degli Autonomisti perché il
fulcro risiede proprio in Finaosta che anche qui è stata incaricata
di effettuare una complessa e delicata operazione di
ristrutturazione finanziaria e societaria relativamente ad un altro
tipo di industria, un'industria turistica che riguarda il
Comprensorio del Monte Rosa, in particolare le Valli d'Ayas e di
Gressoney.
Finaosta venne incaricata di questo compito circa 4 anni fa in
quanto le società che gestivano gli impianti di risalita nel
Comprensorio e che all'epoca erano cinque - la delibera lo riporta
in maniera corretta - versavano in una situazione economica
decisamente difficile. Tant'è che, per permettere la continuità
dell'attività di queste società, cioè il mantenimento in vita del
Comprensorio e di conseguenza per non creare pregiudizi
irreparabili al medesimo e all'attività economica principale e
collegata nel Comune di Ayas, Champoluc e Gressoney, fu deciso un
sostanzioso intervento finanziario prima e di riorganizzazione
societaria poi, il cui fulcro risiedeva e risiede nella finanziaria
regionale.
Obiettivo di quest'intervento era quello di raggiungere un
equilibrio durevole della situazione finanziaria per tutte le
società e questo venne realizzato attraverso una fusione societaria
che rendeva realistico, secondo le intenzioni della Giunta, il
raggiungimento di una razionalizzazione gestionale al fine di
migliorare l'assoluta necessità dei risultati reddituali di queste
imprese.
Come avvenne l'intervento? Avvenne prima con un finanziamento
ponte di 5,8 miliardi nel momento in cui le società avevano questa
necessità di liquidità immediata dopodiché venne approvato un
progetto di ristrutturazione societaria che consisteva
sostanzialmente in una fusione dove Finaosta si impegnò per una
cifra di 23 miliardi trasformando i mutui che aveva erogato anni
addietro a questa Società in capitale sociale, cioè la finanziaria
regionale rinunciava ai crediti e li trasformava in quote di
capitale sociale a favore di queste società o meglio della società
che poi è rimasta e che se non sbaglio è la Monte Rosa. Una buona
parte di questi 23 miliardi furono appunto oggetto di conversione e
un'altra parte vennero erogati a titolo di aumento di capitale.
A distanza di 3 anni e mezzo, visto che la proposta venne
approvata dalla Giunta il 24 marzo 1995 e si perfezionò nell'estate
del 1995 e poiché al Consiglio è sempre difficile accedere alle
modalità di gestione di questi interventi finanziari che vengono
operati da Finaosta, la quale - come possiamo constatare tutti -
oltre ad essere un fulcro in numerose situazioni economiche locali
si sta dimostrando sempre di più il braccio imprenditoriale della
Regione, una vera e propria "holding" pubblica, il Ministero delle
partecipazioni regionali come è stato definito anche all'interno di
quest'aula.
È opportuno conoscere quali sono le risultanze di questo
complesso e delicato intervento e questo perché a nostra
disposizione come consiglieri ci sono solamente delle delibere di
Giunta che risalgono all'epoca quindi, essendo stata gestita in
forma speciale dalla finanziaria regionale oggi, come Consiglieri
del gruppo di Forza Italia, chiediamo di avere delle informazioni
precise su tale situazione, tant'è che venne addirittura costituito
un gruppo di monitoraggio per verificare tappa dopo tappa lo stato
di attuazione di questo programma. Quindi lo scopo
dell'interpellanza, che è meramente cognitivo, vuole avere dati
aggiornati su quello che è lo stato di attuazione e su quali
obiettivi sono stati raggiunti, se gli intenti che si era
prefissata la Giunta allora sono stati conseguiti, se
effettivamente questa razionalizzazione finanziaria prima e
societaria poi ha portato a traguardare gli obiettivi sperati.
Président La parole à l'Assesseur au budget, aux finances et à
la programmation, Agnesod.
Agnesod (UV) Come detto anche dal Consigliere Tibaldi, la
ristrutturazione societaria oggetto dell'interpellanza è stata
disposta dall'Amministrazione regionale nel 1995 con deliberazione
della Giunta del 19 maggio n. 3982. Per quanto riguarda i quesiti
che sono posti dall'interpellanza, risponderei ad ogni quesito in
maniera puntuale per poi fare alla fine una considerazione
globale.
Si chiede: "a quali risultati ha condotto il processo di cui in
Premessa e se gli obiettivi prefissati sono
stati… concretamente raggiunti;". Gli
obiettivi di tale intervento articolato in più fasi possono essere
così sintetizzati: in primo luogo, risanamento finanziario delle
imprese coinvolte e più precisamente delle Funivie Champoluc,
Gressoney Servizi, Ghiacciai del Lys e Monterosa Ski. Oltre a
sollevare le imprese da una situazione di squilibrio, l'intervento
è stato orientato al raggiungimento di una situazione che, fatti
salvi rilevanti programmi di investimento, assicurasse alla nuova
società in prospettiva una posizione di autonomia finanziaria
quanto sopra rendendo compatibili gli impegni finanziari
prospettici con il livello di autofinanziamento aziendale. In
secondo luogo, razionalizzazione organizzativa con conseguente
coordinamento operativo mediante accorpamento di tutte le attività
fino ad allora autonomamente svolte dalle succitate imprese ciò al
fine di migliorare l'efficienza economica, sfruttare meglio le
opportunità di sviluppo commerciale ed estendere a tutto il
Comprensorio i risultati e le esperienze individualmente ottenute
in termini di qualità dei servizi offerti.
Il piano previsionale, redatto nell'autunno del 1994 e
riguardante l'arco temporale 1995-2004, prevedeva dei risultati
economici con un margine operativo - non sto a leggere i dati che
consegnerò eventualmente al Consigliere Tibaldi successivamente -
previsto negli anni 1994-1998 di 11,963 miliardi. I dati a
consuntivo sono stati i seguenti: sempre per il periodo 1994-1998
il margine operativo è di 20,947 miliardi, quindi gli scostamenti
in segno positivo risultano quantificati, margine operativo globale
in più 8,984 miliardi.
Le grandezze economiche individuate dagli obiettivi prioritari
di piano sono ovviamente quelle determinanti ai fini dei flussi
finanziari e ciò a prescindere dai risultati reddituali di bilancio
civilistico su cui gravano per rilevanti importi annualmente circa
8 miliardi di ammortamenti, evidentemente esistono ancora
ammortamenti che gravano sul bilancio della Società.
Per la copertura delle perdite di esercizio civilisticamente
previste, il piano prevedeva l'utilizzo dei fondi di riserva
accantonati a fronte delle provvidenze incamerate a valere sulle
leggi di settore per il sostegno agli investimenti. Anche sotto
tale profilo che per il periodo già decorso prevedeva ai fini
dell'assorbimento delle perdite di esercizio la necessità di
utilizzare riserve per complessivi 22 miliardi, i risultati
consuntivi sono stati migliorativi in quanto tale utilizzo è
risultato pari a 15 miliardi.
Quale ulteriore sviluppo del piano gli apprezzabili risultati
competitivi e in termini di autofinanziamento della Monte Rosa sono
stati destinati a maggiori investimenti rispetto alle previsioni a
suo tempo formulate, quindi lo scostamento per quanto riguarda i
flussi di cassa al 30 giugno 1998 fra l'obiettivo di piano e il
consuntivo di segno negativo, è pari a 1,236 miliardi. Tenuto conto
che gli investimenti sono stati superiori rispetto al previsto di
circa 12 miliardi di cui solo 6,5 miliardi coperti da altre fonti
(contributi, mutui, aumento di capitale da parte di terzi), lo
scostamento non risulta particolarmente penalizzante e quindi anche
gli obiettivi di tesoreria possono considerarsi sostanzialmente
raggiunti.
Sotto l'aspetto operativo i risultati prefissi dal piano si
possono considerare senz'altro raggiunti e a riprova di ciò basti
considerare attraverso l'esame dei suesposti ricavi di esercizio
l'apprezzamento che il mercato ha riconosciuto al complesso
aziendale, importante realtà economica che assicura un livello
occupazionale mediamente pari a 90 addetti su tutto l'arco
dell'anno fino a 200 nel periodo di punta invernale nonché una
rilevante ricaduta economica su tutte le altre attività turistiche
varie che esistono nella zona.
Per quanto riguarda il secondo quesito: "a quanto ammontano
complessivamente gli interventi finanziari di parte pubblica per
realizzare la razionalizzazione societaria di cui in Premessa;"
occorre dire che, nei limiti dello stanziamento previsto dalla
deliberazione di Giunta regionale concernente l'approvazione del
piano, l'operazione ha comportato l'iniezione di somme a titolo di
capitale sociale per complessivi 22 miliardi e 436 milioni in
massima parte destinati all'estinzione anticipata di finanziamenti
onerosi, quindi gestione leggi speciali n. 16/82 e n. 17/88, i cui
impegni di rimborso risultavano incompatibili con le capacità di
autofinanziamento dell'impresa. È quello che ha già anticipato il
Consigliere.
Al terzo quesito: "qual è l'entità della partecipazione
azionaria di Finaosta;", attualmente il capitale sociale versato
dalla Monterosa Ski è pari a lire 31.567.578.000, mentre quello
deliberato è di 34.
La composizione dell'azionariato è la seguente: Finaosta,
gestione ordinaria, 102 milioni pari allo 0,32 percento; Finaosta,
gestione speciale, 25,075 miliardi pari al 79,44 percento; Comune
di Ayas 463 milioni pari all'1,47 percento; Comunità montana
Evançon 680 milioni pari al 2,15 percento; Funivie Monte Rosa 1,435
miliardi pari al 4,55 percento; altri privati, circa un migliaio,
3,809 miliardi pari al 12,07 percento.
L'ultimo quesito chiede: "se il gruppo di monitoraggio ha
periodicamente verificato lo stato di attuazione del programma e
quali indicazioni ha fornito." Per quanto di competenza di
Finaosta, il suo rappresentante nel gruppo di monitoraggio,
designato nella persona del Dott. Roberto Francesconi, che è stato
poi designato anche in seno al Consiglio di amministrazione della
Società, ha seguito sistematicamente l'attuazione del piano della
medesima, ha provveduto nell'esercizio delle sue funzioni in seno a
Finaosta a dare costante e periodica informazione sia direttamente
agli altri membri del gruppo, Boglione e Lugon, sia ai competenti
organi e servizi dell'Amministrazione regionale. Nell'ambito della
gestione della partecipazione Finaosta, la Finaosta attua il
monitoraggio finanziario delle società con cadenza mensile.
A questo punto mi sia concesso nel concludere queste risposte
anche molto tecniche, come lo erano i quesiti posti, di formulare
un giudizio che non può che essere positivo su quest'iniziativa che
ha avuto e sta avendo un buon andamento in un settore strategico ed
estremamente importante nell'economia della nostra Regione in un
momento anche non facile che è stato anche inserito in un contesto
sia a livello nazionale che internazionale non florido.
È quindi il risultato di una fusione che ha consentito di
procedere con maggiore efficienza e maggiore coordinamento
gestionale e quindi con una maggiore incisività sul mercato a tutti
i livelli.
Président La parole au Conseiller Tibaldi.
Tibaldi (FI) L'Assessore nella sua risposta prevalentemente
tecnica, tranne la parte finale, ha confermato che l'operazione
societaria in realtà più che sulla fusione, cioè più che creare una
sola società che gestisse il Comprensorio, si è consumata in un
altro aspetto importante, che il creditore Finaosta è diventato
socio largamente maggioritario perché fra gestione ordinaria e
gestione speciale ormai Finaosta possiede l'80 percento del
capitale sociale.
Questa è la vera essenza di quest'operazione con la quale il
creditore più che eliminare quattro società piccole i cui costi di
gestione potevano essere effettivamente onerosi e crearne una sola
in realtà ha annullato le sue pretese al credito e le ha
trasformate in partecipazione azionaria, quindi la Società Monte
Rosa è praticamente pubblica che ha una larga partecipazione
azionaria.
Secondo quanto detto dall'Assessore, quest'operazione di
razionalizzazione ha permesso di conseguire certi obiettivi che
sono l'autonomia finanziaria e la razionalizzazione organizzativa.
Obiettivi che, secondo quanto è stato comunicato da Finaosta, sono
stati il primo sostanzialmente conseguito, il secondo senz'altro
conseguito. L'Assessore ha citato anche un dato, il margine
operativo lordo nel quadriennio con un più 8 miliardi rispetto a
quello stimato.
C'è però ancora una spada di Damocle che l'Assessore ha citato
en passant che è quella degli ammortamenti finanziari, cioè di
mutui contratti anche con altri istituti che pesano ancora sul
bilancio di queste società. Non ho visto il bilancio di queste
società, quindi chiederei all'Assessore se mi può consegnare i
dati, però da una parte l'istituto di finanziamento principale è
diventato socio, rimane ancora da risolvere la situazione degli
altri enti di credito. Il dato drammatico che si conferma è quello
che diceva anche il Consigliere Beneforti che purtroppo in assenza
di imprenditoria privata il pubblico sta saturando tutti gli spazi
dell'economia; a livello industriale abbiamo visto prima che la
Finaosta diventerà comproprietaria per il 70 percento dell'immobile
Feletti di Pont-Saint-Martin, mentre qui è diventata proprietaria
con una consistente iniezione di liquidità dell'80 percento non di
immobile, ma di un'azienda turistica che riguarda un ampio
comprensorio.
Al di là di quelli che sono gli obiettivi da conservare o da
conseguire che sono di garantire l'esistenza di un comprensorio
importante come quello della Monte Rosa, resta il fatto che
purtroppo il pubblico è costretto oppure è obbligato - lo dico con
una nota anche provocatoria - a colmare quello che manca da parte
del privato. Non so quanto sia bene in prospettiva, nell'immediato
è stata salvata un'impostazione societaria che permette la
fruibilità di un comprensorio in una zona turistica importante, in
prospettiva sappiamo che la gestione pubblica non porta grandi
risultati.
Un'ultima nota sul gruppo di monitoraggio. L'Assessore ha
comunicato la soddisfazione da parte del rappresentante di
Finaosta, ma è naturale che sia così perché Finaosta ha percorso le
tappe secondo il disegno preventivato. Non ho sentito però i
commenti o almeno una nota di commento da parte degli altri due
componenti se non la soddisfazione finale da parte dell'Assessore,
ma anche questa, se vogliamo, poteva essere scontata perché anche
lui ha partecipato a questa deliberazione quando nel 1995 la
Finaosta venne incaricata di concludere quest'operazione. Sarebbe
opportuno avere qualche dato in più sulle fasi del monitoraggio,
non solo ad arrivare dal 1995 ad oggi, ma anche per il futuro,
quindi chiederei all'Assessore se può tenere informata anche la IV
Commissione competente in materia sulle evoluzioni future di questa
situazione che, stando alle sue parole, è stata risolta, da parte
nostra verificheremo con attenzione i documenti che l'Assessore
vorrà gentilmente fornirci.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK