Consiglio Regionale della Valle d'Aosta - Oggetto del Consiglio n. 612 del 26 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 612 del 26 maggio 2021 - Resoconto
OGGETTO N. 612/XVI - Interpellanza: "Riformulazione delle
tariffe per l'accesso ai castelli, musei e mostre presenti sul
territorio della Regione in vista delle prossime aperture".
Bertin (Presidente)
- Punto n. 26 dell'ordine del giorno.
Per l'illustrazione, ha chiesto la parola il consigliere Carrel, ne
ha facoltà.
Carrel (PA) -
Questa discussione è nata ormai un po' di
mesi fa con la presentazione di una mozione del gruppo Lega che
chiedeva di unire al biglietto di Aosta Romana, quindi al biglietto
dei quattro siti di Aosta, anche l'Area megalitica e durante questa
discussione l'Assessore aveva anticipato la volontà di proporre la
gratuità per i biglietti degli utenti da 0 a 25 anni. Una proposta
che sicuramente, come avevo avuto modo di esprimere già durante il
dibattito, ha una sua logica e capiamo quale sia l'obiettivo, cioè
quello di sensibilizzare i giovani alla cultura, ma d'altro canto -
e lo avevo già accennato e oggi voglio tornarci chiedendo dei dati
in più - credo sia giusto andare a capire quali siano i dati che
hanno spinto a prendere questa scelta, che è una scelta sicuramente
politica.
Ovviamente l'interpellanza era stata presentata per lo scorso
Consiglio, quindi è passato ormai un po' di tempo e in questo arco
di tempo è stata approvata la delibera n. 583/2021, la quale
prevede una fase di sperimentazione di questa gratuità, se non
erro, della gratuità da 0 a 25 anni, che partirà dal 1° luglio e
terminerà il 31 dicembre del 2021.
Vorremmo quindi cercare di comprendere, nonostante nella
delibera sia scritto ovviamente che non si vanno a rivedere le
previsioni di entrata, anche perché questo è un anno sicuramente
molto particolare legato alla pandemia, se questa idea, questa
scelta venisse riproposta nei prossimi anni quali sarebbero gli
effetti reali sul bilancio e quindi quanta cassa verrebbe a
mancare, anche perché sicuramente la cultura non va vista solamente
sotto un aspetto economico, ma è altresì vero che stiamo parlando
di un sistema, un sistema che emette circa 500 mila biglietti annui
e incassa all'incirca 1.500.000 euro, quindi sicuramente delle
cifre importanti.
A mia conoscenza vi è stato uno studio effettuato da Turismo
Okay e commissionato appunto dall'Assessorato e da questo studio e
da questi approfondimenti a campione erano emersi dati qualitativi
molto importanti, avevamo analizzato... e l'Assessore aveva
presentato all'allora Tavolo della cultura e del turismo i
risultati e un dato mi era rimasto sicuramente impresso, cioè che i
visitatori dei siti culturali sono al 90 percento circa italiani e
solamente al 3,68 percento francesi e al 2 percento svizzeri. Anche
in quest'ottica e per andare a cercare di dare un servizio più
internazionale e sicuramente andare a implementare il servizio
erano mirate le nostre interpellanze, le nostre interrogazioni,
che, ahimè, non sono state accolte... che miravano appunto a
cercare di formare il personale soprattutto nel periodo Covid, però
credo che non sia mai troppo tardi per questo.
Tornando al discorso dei prezzi, nulla era stato detto sui
prezzi e quindi volevo chiedere se lei era a conoscenza di quanti
ragazzi dai 6 ai 25 anni frequentano i nostri siti. Chiedo questo
anche perché ho fatto un 116 e leggendo attentamente come sono
stati suddivisi i biglietti in alcuni periodi dell'anno per alcuni
castelli, addirittura i ragazzi dai 6 ai 18 anni, perché il sistema
di bigliettazione per chi ci ascolta oggi prevede la gratuità da 0
a 6 anni e per tutti i disabili con accompagnatori e poi una
tariffa ridotta che va per i ragazzi dai 6 ai 18 anni, che è una
tariffa di 1-2 euro, dipende dal sito, e poi il biglietto intero
dai 18 anni in su. Ho tolto dal ragionamento tutte le
card
e
le convenzioni perché non riguardano appunto questo tema. Ebbene,
nel mese di maggio per esempio al Castello di Fénis su 9 mila
biglietti venduti, ben 5 mila riguardano dei ridotti 6-18 anni.
Sono le scolaresche che frequentavano i nostri castelli, ovviamente
stiamo parlando del 2019, cioè l'ultimo anno intero, e ovviamente
stiamo parlando di 5 mila biglietti venduti a 2 euro, sono circa 10
mila euro per un sito nel mese di maggio, quindi vorremmo dunque
porre questa questione all'Assessore.
Inoltre bisogna rimarcare che andare a modificare le tariffe va
di fatto a modificare in qualche modo gli accordi che la Regione ha
preso con la carta Abbonamento musei, questa importantissima azione
di
marketing
effettuata nel settembre del 2019 che ha visto
entrare il nostro sistema museale all'interno di un sistema più
ampio che comprende anche il Piemonte e la Lombardia e con la
possibilità di acquistare, con un unico abbonamento, appunto
l'intero pacchetto Lombardia più Valle d'Aosta, Piemonte più Valle
d'Aosta, oppure addirittura l'extra Lombardia, Piemonte e Valle
d'Aosta. Questa card ha dei prezzi differenti da 0 a 14 anni, da 15
a 26, da 27 a 64. Chiedo se è stata fatta l'analisi di allinearsi
come politica di prezzo anche a questo sistema.
Inoltre chiediamo se vi siano delle modifiche negli accordi con
Abbonamento musei, perché ad oggi la Regione autonoma Valle d'Aosta
incassa il 40 percento del biglietto intero di tutti coloro che
possiedono la card, quindi chi possiede la card va al castello e
Abbonamento musei rimborsa il 40 percento e nell'articolo 3 della
delibera di Giunta n. 1311 del 27 settembre 2019 vi è proprio
scritto che "l'Associazione si impegna a pagare alla Regione
autonoma Valle d'Aosta il 40 percento dell'importo del biglietto
che l'utilizzatore dell'abbonamento avrebbe dovuto pagare secondo
le condizioni previste per l'ingresso nel sito culturale", per poi
continuare: "indipendentemente dalla tariffa applicata dal museo
per la fascia 15-26 anni, l'Associazione restituisce al museo il 40
percento del biglietto a tariffa intera".
Volevamo quindi chiedere, ovviamente prima vi era un biglietto
ridotto, adesso vi è un biglietto a zero se sono cambiati appunto
gli accordi con Abbonamento musei. Infine volevamo capire se il
Governo avesse intenzione di nuovamente riformare le tariffe anche
alla luce di quanto ci eravamo detti nel dibattito in Consiglio in
vista delle prossime aperture: il Castello di Aymavilles, il
Castello di Saint-Pierre, che dovranno andare a fare sistema con
altri castelli della zona e se in questo caso appunto sarà rivista
l'intera gestione di tutti i biglietti, oppure si prevedrà
solamente l'istituzione di un nuovo biglietto per il singolo sito
senza rivedere nel complesso la gestione dell'intero sistema
castelli.
Presidente -
Per la risposta, la parola all'assessore
Jean-Pierre
Guichardaz.
Guichardaz J. (PCP) -
Il consigliere Carrel ha introdotto
un sacco di elementi nuovi rispetto alle tre domande che richiedono
comunque una risposta, quindi non garantisco di rimanere nei dieci
minuti, eventualmente replicheremo al prossimo Consiglio se non
riesco a fornire tutte le risposte. Faccio quindi una premessa che
credo sia utile a fornire elementi per la risposta puntuale.
L'iniziativa di voler rendere gratuito l'accesso a tutti i siti
culturali regionali per il pubblico di bambini fino a 6 anni per i
quali era già prevista, per i bambini e i ragazzi dai 6 ai 18 anni
per i quali era previsto un biglietto ridotto per l'ingresso a
castelli e aree archeologiche e la gratuità per l'ingresso alle
mostre, e per i giovani adulti di età compresa trai i 18 e i 25
anni nasce, come già illustrato, lo diceva lei, nella seduta del
Consiglio del 28 gennaio scorso, dall'esigenza di sensibilizzare le
giovani generazioni alla conoscenza e soprattutto la frequentazione
attiva del patrimonio culturale della nostra Regione.
In particolare l'obiettivo sarà di favorire in questa fase
sperimentale dal 1° luglio al 31 dicembre l'avvicinamento dei
giovani studenti, ma non solo, anche dei lavoratori per mezzo di
una gratuità mirata rivolta a creare interesse nei confronti della
cultura da parte del pubblico giovanile catturandolo, diciamo così,
mediante l'annullamento di qualunque barriera, compresa anche - e
direi soprattutto - quella economica e, quando dico "catturare",
intendo proprio fidelizzare, far innamorare i giovani, che saranno
poi i futuri adulti e anziani, del nostro straordinario patrimonio
culturale, che, come lei sa bene avendo lavorato e si vede dalla
sua esposizione per anni proprio in quell'ambito, è fruito
soprattutto da adulti che sono indicativamente 8-9 su 10
usufruitori. Sinceramente non so se questa scarsa propensione alla
frequentazione di siti culturali da parte dei giovani sia dovuta a
una mancanza di interesse, come sostiene qualche ben pensante.
Sicuramente contribuisce una generale indisponibilità di denaro da
parte di una fascia di popolazione che, diciamocelo, sconta anche
una disoccupazione galoppante, quella giovanile supera il 33
percento e molta occupazione per quella fascia di età è mal pagata
e precaria.
Quando sono diventato Assessore, mi sono stupito di questa
sproporzione tra giovani e adulti nel numero complessivo dei
biglietti. Pensavo che sarebbero stati ben diversi i numeri, anche
tenendo conto dei tanti biglietti staccati a favore delle
scolaresche, ma l'impietosità dei dati ci dice che, al di là delle
visite organizzate dalle scuole, da altre realtà organizzate,
invero non più possibili da tempi immemorabili come ricordava lei
prima, i giovani adulti affezionati o, meglio, appassionati alla
frequentazione dei nostri siti culturali e alle nostre aree
espositive sono davvero pochi. Questa cosa ci deve far riflettere
in quanto una società rafforza la propria identità, il proprio
spessore civico e culturale sin dalla più tenera età e questa
sensibilità civica si costruisce anche intorno alle vestige della
propria storia, intese come tracce tangibili e materiali e a quel
patrimonio immateriale che nel suo insieme costituisce la cultura
con la "C" maiuscola.
Compito delle istituzioni è quindi, oltre alla tutela e alla
conservazione dei propri beni culturali, agevolare al massimo la
frequentazione dei luoghi della cultura a gestione pubblica da
parte dei cittadini tutti, giovani compresi, anzi, direi
soprattutto dei giovani. Come ho già detto più di una volta,
maggiore è la conoscenza di un luogo, di un oggetto, di un
argomento e maggiore sarà l'attenzione, quindi le risorse, le
energie, la cura che una comunità dedicherà loro. Possiamo dire,
usando un'estremizzazione, che ciò che non si conosce non
esiste.
La tutela e la conservazione di ciò che è patrimonio di una
comunità si assicura soprattutto con la consapevolezza e la
conoscenza che prima si acquisisce prima diventa parte del proprio
essere comunità ma anche individuo. Una doppia valenza quindi della
nuova politica tariffaria intrapresa dalla Regione: da una parte,
aumentare il livello culturale complessivo della comunità,
cominciando a individuare modalità e strategie che incoraggino le
persone sin dalla più giovane età alla frequentazione dei luoghi
della cultura, quindi non solo le scolaresche ma anche famiglie e
gruppi; dall'altra, l'incremento delle presenze degli usufruitori
dei nostri siti culturali in modo tale da incentivare quell'effetto
traino auspicabile e auspicato che diventa particolarmente virtuoso
quando a innescarlo sono proprio i più giovani, che poi saranno gli
adulti e gli anziani di domani.
Una riflessione già maturata da tempo non solo a livello
regionale ma nazionale ed europeo sulla quale numerose istituzioni
si stanno interrogando nell'ottica di avviare intorno ai giovani un
circolo virtuoso tra educazione al patrimonio e partecipazione
attiva alla vita delle proprie comunità. A questo proposito segnalo
che già il Louvre e la Reggia di Versailles applicano la gratuità
per gli ingressi per tutti i minori di 25 anni appartenenti allo
spazio economico europeo.
Alcuni recenti studi hanno confermato che le giovani generazioni
sono grandi potenziali protagonisti e rappresentano il vasto bacino
dei consumatori produttori della cultura di domani. La gratuità può
essere quindi considerata come un primo passo per avviare un
progetto più esteso volto al coinvolgimento e alla progressiva
costruzione di un rapporto di reciproco dialogo e scambio che vede
i giovani come importante motore spontaneo di trasmissione e
diffusione di contenuti culturali veicolati a mezzo
social
e
digitali da questi ultimi maggiormente e comunemente utilizzati.
Molto importante è quindi agire sulla fidelizzazione e altre forme
di
membership
poiché portano i giovani a ripetere le visite
nel tempo con ricadute interessanti anche sull'indotto turistico e
commerciale.
Devo dire che le associazioni si sono dichiarate entusiaste
all'iniziativa e rese disponibili a studiare formule e pacchetti
che intercettino proprio questo specifico
target
.
Tra l'altro, di fronte a un'esperienza positiva di fruizione, i
giovani sono i primi che tramite il passaparola e la condivisione
della propria esperienza sui
social network
, reclutano in
automatico i loro coetanei.
Sulla base di tali presupposti, stiamo quindi avviando la
progettazione di una campagna pubblicitaria appositamente pensata
per raggiungere il target
degli
under
25, affinché si
vedano e si percepiscano come protagonisti del loro stesso
patrimonio culturale e non come semplici utenti.
È utile a questo punto precisare che la nuova offerta culturale:
"Valle d'Aosta Cultur-pass under 25", intorno alla quale stiamo
lavorando per raggiungere le finalità di cui ho accennato, è stata
concepita come sperimentale dal 1° luglio fino alla fine dell'anno,
tempo necessario per analizzare i dati, verificare i flussi anche
se parziali, valutare con attenzione le eventuali ricadute,
assumere decisioni conseguenti per il 2022.
Entrando quindi nel merito dei numeri richiesti, preciso che
nell'anno 2019, come lei riferiva, gli incassi riferiti alla fascia
d'età fino a 18 anni sono stati pari a circa 145 mila a fronte di
un incasso generale di circa 1.466.000 euro. I proventi riferiti
alla fascia di età 6-18 anni corrispondono pertanto a una
percentuale pari a -10 percento dell'incasso totale. Tuttavia, a
questi dati non è possibile sommare quelli della rimanente fascia
per i giovani dai 18 ai 25 anni dal momento che non vi è alcun
metodo per rilevare il numero di questo preciso segmento di
visitatori del biglietto della tariffa piena, corrispondente sinora
al biglietto adulti.
Preciso solo che ormai da un anno le visite delle scolaresche
sono abolite a causa dei vari Dpcm, la perdita di incassi quindi,
considerato che l'iniziativa partirà da luglio e che i siti
culturali sono rimasti chiusi, valutiamo che non sarà
particolarmente significativa. La sfida sarà anzi di aumentare il
numero di accessi anche paganti attraverso il tam-tam mediatico e i
social
con ricadute positive sull'intero comparto della
cultura e crediamo anche sull'indotto commerciale e turistico. Mi
impegno quindi comunque a fornirle i dati
in itinere
se lei
è interessato.
Per quanto riguarda la domanda n. 2, le tariffe che disciplinano
i termini e le modalità di rendicontazione e di rimborso alla
Regione autonoma Valle d'Aosta degli ingressi effettuati nei siti
culturali e regionali inseriti all'interno del circuito
"Abbonamenti ai musei" non verranno per il momento modificate
considerato che la proposta prevede una fase iniziale sperimentale
di sei mesi e che la convenzione in corso scadrà il 31 dicembre del
corrente anno. La stesura del testo della nuova convenzione sarà
sicuramente l'occasione per una puntuale valutazione del progetto
che potrà portare a eventuali sue modifiche.
Per quanto concerne la terza domanda rispetto alla
riformulazione di un nuovo completo piano tariffario, anche in
vista della prossima apertura al pubblico del Castello di
Aymavilles - e lei ricordava anche il Sarriod - gli uffici stanno
predisponendo uno studio finalizzato a verificare la congruità dei
prezzi attuali dei biglietti di ingresso sulla base dei servizi
offerti, a rivedere il sistema delle convenzioni e delle tipologie
dei biglietti, a favorire la possibilità di integrazione e a
promuovere circuiti di visita che potenzino la frequentazione di
diversi siti, in particolare quelli meno frequentati, esaminare la
possibilità di impostare strategie commerciali a seconda della
stagionalità. È di tutta evidenza che il nuovo piano tariffario
sarà rivisto ulteriormente quando finirà l'emergenza Covid.
Comunico solo che lunedì, come diceva lei, è stato approvato il
nuovo biglietto cumulativo per Aosta archeologica, come ci eravamo
accordati, che prevede a 10 euro l'ingresso anche all'Area
megalitica, come preannunciato a gennaio in occasione della mozione
dal titolo: "Inclusione dell'ingresso all'Area megalitica nel
biglietto cumulativo per la visita dei siti archeologici della
città di Aosta", mozione che il Consiglio votò all'unanimità, in
occasione della quale anche lei, collega Carrel, espresse alcune
considerazioni che prima ha evidenziato.
Presidente -
Per la replica, ha chiesto la parola il
consigliere Carrel, ne ha facoltà.
Carrel (PA) -
Grazie Assessore per le risposte.
Ovviamente dobbiamo finire questo periodo, questo semestre di prova
per comprendere poi le reali ricadute.
Capisco e comprendo qual è la
ratio
e la condivido, non
condivido
in toto
la gratuità totale per tutti i giovani da
0 a 25, anche perché il prezzo era veramente 1 o 2 euro e quindi
non credo questo sia stato un ostacolo, bensì credo che sia
realmente necessario investire su una campagna pubblicitaria e
sicuramente anche sui
social
e sulla comunicazione, e di
questo gliene do atto e condivido con lei.
Le dico che potrebbero esserci, dal mio punto di vista, dei seri
problemi nell'organizzazione e nella gestione dei siti e dei
castelli con una gratuità totale perché spesso succede, soprattutto
in tempo di Covid dove i posti visita sono molto limitati, che con
la gratuità ci si prenota due, tre, quattro volte, si occupano
spesso tanti posti e si fa una sola visita. Questo potrebbe essere
un vero e proprio problema, glielo dico per esperienza perché, nel
momento in cui si è deciso di togliere 1 euro di prevendita per
Abbonamento musei per ovviamente esigenze legate ai protocolli
Covid, è successo che tantissima gente non riusciva ad arrivare per
le 10, si riprenotava per le 11, faceva il giro delle 11, ma il
giro delle 10 partiva a 9-10 persone invece che a 15,
quindi questo è sicuramente un aspetto su cui la invito a porre
l'attenzione perché sicuramente potrebbe essere un problema.
D'altro canto, ci riserviamo appunto di analizzare quali sono i
dati e le ricadute di questa scelta per poi prendere una scelta che
auguro definitiva perché il sistema di bigliettazione ha proprio
bisogno di essere chiaro ed efficace anche e soprattutto per un
corretto piano di
marketing
e di promozione, perché se non
abbiamo una politica di prezzo chiara, poi diventa difficile anche
promuovere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK