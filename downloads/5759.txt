Consiglio Regionale della Valle d'Aosta - Oggetto del Consiglio n. 182 del 25 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 182 del 25 novembre 1983 - Resoconto
OGGETTO N. 182/VIII - DECISIONE DI ABBATTIMENTO DI MUFLONI
INTRODOTTI NELLA RISERVA PRIVATA DI CACCIA DI SAINT- MARCEL.
(Interpellanza).
PRESIDENTE
: Do lettura dell'interpellanza presentata dal
Consigliere Maquignaz:
INTERPELLANZA
Tempo fa sono stati immessi nel territorio della riserva
privata di caccia "Turati" di Saint-Marcel otto esemplari di
mufloni. Questa specie, originaria della Corsica e della Sardegna,
è stata introdotta in passato in molte zone europee e in varie
regioni della nostra penisola, ma non in Valle d'Aosta.
L'esperimento di acclimatazione, tentato nella riserva "Turati",
potrebbe essere interessante. Il muflone, infatti, è un animale che
può arricchire la fauna selvatica della nostra Regione montana. La
sua presenza in Valle d'Aosta può essere motivo di interesse per
gli amanti della natura e costituire così un altro valido richiamo
turistico. La sua coesistenza accanto a camosci e stambecchi e in
zone altimetriche differenziate non pone problemi particolari, a
detta dei competenti.
Risulta che l'introduzione degli otto mufloni nella riserva
di Saint-Marcel non ha avuto il gradimento dei competenti uffici
regionali e che l'Assessorato avrebbe disposto l'abbattimento degli
stessi.
il sottoscritto Consigliere regionale
INTERPELLA
l'Assessore all'Agricoltura e Foreste per sapere:
1)
se la decisione di far abbattere i mufloni è stata
presa per motivi puramente burocratico-amministrativi (circa una
ipotetica infrazione di regolamenti sull'introduzione della fauna
selvatica);
2)
quali siano, invece, i motivi obiettivi di ordine
sanitario, veterinario, ecologico, economico o altro che potrebbero
sconsigliare l'introduzione di colonie di mufloni in Valle
d'Aosta.
PRESIDENTE
: Ha chiesto di parlare il Consigliere
Maquignaz, ne ha facoltà.
MAQUIGNAZ (Féd. DP-UVP):
Credo che dopo le lunghe
discussioni di ieri sulle note vicende, la questione dei mufloni
oggi può rappresentare una nota di distensione in questo Consiglio
regionale. Vorrei riuscire ad attirare la simpatia del Consiglio
regionale nei confronti di queste povere bestiole che l'Assessore
all'Agricoltura e Foreste Rollandin vuole uccidere (spero che
l'Assessore, che oggi non è presente, non me ne voglia a male).
Detto questo, vediamo un po' la vicenda dei mufloni, che non stiamo
a vedere come sono stati introdotti nella riserva "Turati" di
Saint-Marcel, ma che credo possano contribuire ad arricchire il
patrimonio faunistico e della Valle d'Aosta. E' ben vero che noi in
Valle abbiamo gli stambecchi ed i camosci che sono animali
interessantissimi, oggetto di attenzione da parte di amanti della
natura; sembra però logico che se altri paesi introducono la nostra
fauna endemica - e mi riferisco soprattutto agli stambecchi che
secondo Plinio sono presenti nelle alpi occidentali fin dalla
antichità - la stessa cosa possiamo fare noi. Ricordo ad esempio
che la Svizzera è riuscita a portare avanti un processo di
colonizzazione dei cervi che è riuscitissimo.
Vediamo da dove è venuto questo animale. Il muflone è originario
della Corsica e della Sardegna ed è stato introdotto con una certa
continuità in tutta l'Europa. Nella nostra penisola, in
particolare, è stato introdotto per la prima volta nel 1870 dal
Granduca Leopoldo di Toscana. Si legge in una pubblicazione del
Consiglio nazionale delle ricerche - questo per spiegare le
caratteristiche di questo animale - che la sua grande rusticità,
plasmabilità e le doti organizzatrici ne hanno fatto l'animale di
gran lunga più importante per le nuove introduzioni. Effettivamente
il muflone può sfruttare molto bene le zone emarginate ed in tal
senso ha avuto una rapida fortuna.
D'altra parte numerose colonie di mufloni sono presenti nelle
zone montane, nel Friuli Venezia Giulia, nel Veneto, nel Trentino,
in Lombardia, nell'Emilia, in Piemonte addirittura ve ne sono tre
colonie nelle alte valli del Clusone, della Stura e Vigezzo.
Qualcuno dice che questo animale non può essere introdotto in Valle
d'Aosta; io credo che se ci informiamo e leggiamo i documenti che
possono servirci, possiamo renderci conto che il muflone può vivere
in Valle d'Aosta ed in certe zone potrebbe convivere anche con gli
stambecchi e con i camosci.
Intendo chiedere con l'interpellanza innanzitutto se la
decisione di abbattere queste povere bestiole sia stata presa solo
per motivi burocratico-amministrativi oppure per motivi di
carattere sanitario, veterinario ed ecologico. Poi volevo chiedere
al Presidente della Giunta di valutare la possibilità di fare un
esperimento. E' possibile che la tesi regionale che vuole
l'abbattimento di questi animali sia giusta, però chiedo se non è
possibile per uno o due anni fare un esperimento per valutare se
questo animale si ambienta nella riserva "Turati" e nella riserva
Dondeynaz. Se questo esperimento darà esito negativo, potremmo
decretarne l'abbattimento nei prossimi anni.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE (U.V.):
L'abbattimento del nobile montone di cui
si discorre non è dovuto, evidentemente, ad una questione
burocratico-amministrativa; probabilmente, come ha spiegato bene il
Consigliere Maquignaz, l'animale potrebbe anche ambientarsi in
Valle d'Aosta. I motivi sono puramente di natura
veterinario-ecologica, in quanto gli esperti in materia sostengono
che gli ovini sono animali che scacciano i caprini, impedendo loro
un certo tipo di pascolo e di conseguenza la concorrenza fra il
muflone ed in particolare lo stambecco potrebbe essere esiziale per
questi ultimi.
Voi sapete che in tutti i parchi in cui sono protette certe
specie non sono ammesse le pecore; il muflone, anche se più bello,
appartiene alla categoria delle pecore e non a quella delle capre,
come lo stambecco. Questo
è
il motivo ufficiale e non ve ne
sono altri, perchè in base a questa relazione tecnica abbiamo
ritenuto che innanzitutto debbano essere difese le specie locali,
quelle che sono da gran tempo stanziate in Valle d'Aosta.
Il Consigliere Maquignaz ricorderà certo le polemiche che ci
sono state, in un certo periodo, per la reintroduzione di specie
predatrici che già esistevano in Valle d'Aosta. In questo caso si
tratta di una specie completamente estranea, aliena, e per di più
concorrente con le specie locali. Comunque prendo l'impegno nei
confronti del Consigliere Maquignaz, poichè le ha chiamate bestiole
e mi ha intenerito (ed io sono molto più di buon carattere che non
l'Assessore Rollandin) di fare un'inchiesta più approfondita in
materia e solo se vi è effettivamente la conferma di questa
concorrenzialità eliminare il muflone, perchè crediamo sia
opportuno mantenere le nostre specie e non fare dei tentativi per
introdurre il leopardo delle Alpi o altri animali del genere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK