Consiglio Regionale della Valle d'Aosta - Oggetto del Consiglio n. 2618 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2618 del 13 luglio 2023 - Resoconto
OGGETTO N. 2618/XVI - Reiezione di mozione: "Proposta in sede
di Conferenza Stato-Regioni del declassamento delle specie 'Canis
lupus' e 'Ursus arctus' da 'particolarmente protette' a
'protette'".
Bertin (Presidente) -
Punto n. 12 all'ordine del giorno.
Consigliere Planaz, ha facoltà di parola.
Planaz (LEGA VDA) -
Portiamo all'attenzione questa
mozione a seguito delle risposte che abbiamo avuto sulla
problematica dei predatori nella nostra regione e sulle possibilità
di intervenire o cercare di trovare il modo per riuscire a dare una
svolta a questa problematica, sulla quale ormai è da troppo tempo
che da parte un po' di tutti, sia a livello nazionale, europeo, si
sta dibattendo. Questo forse perché è un tema molto divisivo tra
tutte le forze politiche, non solo destra, sinistra o quant'altro,
perché è una questione molto sensibile. A mio avviso e anche del
mio gruppo, chi porta avanti queste tematiche e vive in montagna o
in zone rurali dove la presenza dei predatori è più forte, a
differenza di chi abita in città, è molto attento a questo
problema: chi vive in città non sempre è a conoscenza di tutte le
problematiche che derivano dalla convivenza tra predatori e
abitanti di una determinata zona/attività.
A fronte delle risposte dell'Assessore della scorsa volta -
allorquando cioè avevo presentato la mozione - in cui mi diceva che
era stato fatto di tutto per riuscire a risolvere questa
problematica, io ho presentato insieme al mio gruppo questa
mozione, (parto dalla fine) per chiedere il declassamento delle
specie lupo e orso.
Questa è una richiesta che viene fatta da tutti i Governatori
dell'arco alpino e non solo. Ho un documento congiunto, e questo
dovrebbe dare l'idea che bisogna unire le forze, soprattutto
territoriali, e tutto questo non per fare una battaglia di razzismo
ma perché la problematica, soprattutto tra Alpi, Appennini e
pianura, può variare e le problematiche che causano i disagi su
questi territori possono cambiare le richieste dei territori. Le
Regioni alpine autonome e anche delle Regioni come Piemonte,
Lombardia, Veneto hanno chiesto il declassamento di queste specie
perché ormai non sono più delle specie: questo lo dicono tutti, lo
sappiamo tutti. Abbiamo dei dati che precisi sulla popolazione,
soprattutto per quanto riguarda la nostra regione, dei lupi; per
altre Regioni abbiamo i dati relativi agli orsi che, come ben
sappiamo, non sono più in via d'estinzione e che in poco tempo sono
arrivati a dei valori molto elevati. Leggo questo comunicato: "Le
Regioni italiane dell'Arco alpino uniscono le forze sulla questione
dei grandi predatori; insieme vogliono attirare l'attenzione
sull'ormai grave problema dei grandi carnivori in tutte le regioni
alpine e sull'urgente necessità di intervenire. Su invito del
Presidente Arno Kompatscher del Tirolo, i rappresentanti delle
Regioni, in primis Aosta (io spero che qualcuno di voi ci sia
stato, perché su questo comunicato c'è anche la nostra Regione)
Piemonte, Lombardia, Trentino Alto Adige, Veneto,
Friuli-Venezia-Giulia hanno constatato durante l'incontro in
Conferenza delle Regioni tenutosi a Roma che le popolazioni di lupi
e orsi nell'arco alpino sono cresciute fortemente negli ultimi anni
e sono quindi ben lontane dal rischio di estinzione".
Questo è un documento che penso che sia un po' a disposizione di
tutti e penso che sia scritta nero su bianco la verità per quanto
concerne quest'argomento.
È per questo che io penso che non è che approvando questa
mozione lo facciamo per il gruppo Lega, per chi la presenta o
quant'altro, ma io penso che questa mozione debba dare forza al
nostro territorio a livello nazionale: anche quando vado a
rappresentare la nostra Regione su certi tavoli come quello che ho
appena citato, potrei presentarmi con un documento approvato da
tutto il Consiglio, che dà forza a quello che si può o si vuole
ottenere o cercare di ottenere. Questo perché conosciamo tutti le
difficoltà che ci sono a far capire questo problema in tutte le
sedi, sia a livello europeo, che nazionale. I dati scientifici
lasciano sempre il tempo che trovano perché parliamo di specie che
si evolvono molto rapidamente e non sempre i dati tecnici sono
reali e veramente concreti e aggiornati. Se parliamo di censimenti
e dei dati scientifici di ISPRA, l'anno scorso si parlava di 3.300
esemplari di lupi su tutto il territorio nazionale; in vent'anni
sono passati da poche centinaia a 3 mila. Questo io lo dico da
allevatore: se abbiamo molte femmine sul territorio che si
riproducono, sicuramente questo numero tende ad aumentare di anno
in anno e anche di una grande quantità.
A seguito di quello che era stato dichiarato e cioè che si
sarebbe fatto di tutto sui tavoli tecnici, io ripropongo la
richiesta pubblica o non pubblica ma sicuramente da fare nelle sedi
opportune e cioè quella di provare a chiedere il declassamento di
queste specie. Questo non perché lo chiede il sottoscritto o il mio
gruppo o tanti rappresentanti di categoria che sono molto sensibili
a questo problema, ma perché, al di là delle leggi, dei dati
scientifici, io penso che ogni animale abbia gli stessi diritti
come tutte le persone e tutte le anime viventi di questa terra. A
mio avviso oggi il rischio per molte specie, non solo fauna
selvatica e quant'altro, ma anche per molte specie domestiche è di
essere in via di estinzione: ricordo che la nostra razza Pezzata
nera conta oggi poco meno di 500 capi mentre, se parliamo di lupi
italiani come viene definita questa specie, ce ne sono 3.300. Anche
per quanto riguarda i bovini ci sono delle razze in via di
estinzione.
Ieri è stato approvato un regolamento del Parlamento europeo,
del Consiglio, sul ripristino della natura. A me questo titolo
piace tantissimo, perché quando si parla di ripristino mi chiedo:
ma perché bisogna ripristinare qualcosa? Cosa abbiamo sbagliato da
costringerci adesso ad intervenire? Non so se l'ha già visto
Assessore: le consiglio di guardarlo perché sono 86 pagine; ieri
l'ha scaricato il collega Aggravi e abbiamo dato un'occhiata
veloce. Questo regolamento porrà molti paletti anche sull'andamento
delle conduzioni agricole, ma non solo, e avrà delle ripercussioni
non indifferenti, molte positive, anche se molte proprio non adatte
alle nostre attività e non solo.
In quel documento molti punti vanno a precisare l'importanza
della tutela di tutte le specie e, quando si parla della tutela di
tutte le specie, io mi chiedo: ma se noi non abbiamo la stessa
classe di protezione per tutte le specie, in questo caso parliamo
sempre di fauna selvatica tra caprioli, cervi, lepri e quant'altro
a differenza dei predatori, se noi non regoliamo questa cosa, un
giorno o l'altro con quel documento che ieri è stato approvato,
bisognerà intervenire su altre specie più deboli che rischiano
l'estinzione.
Insieme a queste specie più deboli che rischiano l'estinzione
c'è tutto un mondo di montagna ed un mondo rurale che rischia
anch'esso di scomparire. Oggi parliamo sempre e ci riempiamo la
bocca di spopolamento della montagna e del calo della popolazione
però poi, se in queste zone rurali non andiamo a dare un aiuto ed
un sostegno quando ci sono queste difficoltà, non facciamo ciò che
la gente di montagna si aspetta. Io non penso che tutto il mondo
rurale e il mondo che vive la montagna sia contro la presenza di
questi predatori; il problema è come viene gestita la cosa, perché
lo vediamo tutti quello che succede. Io ho segnalazioni precise
perché, tanto finché non si è toccati in prima persona, nessuno si
lamenta e spera sempre che le cose vadano bene. Poi, quando succede
l'attacco da parte di un lupo o di qualche altro carnivoro
-
e lasciamo stare gli attacchi verso le persone, parliamo solo di
danni all'allevamento
-
è normale che poi l'allevatore si
trova un po' in difficoltà, si sente indifeso. Io mi metto al posto
di chi va a constatare il danno o a vedere gli animali feriti:
diagnosticare veramente se un animale è stato attaccato da un lupo,
o da cane o da qualcos'altro, o se sono ferite superficiali
provocate da diroccamento e quant'altro, non è sempre facile.
Sovente, quando ci sono questi attacchi, poi gli animali tendono ad
espandersi e a dividersi, stanno ammucchiati fin che possono ma
poi, prima dell'attacco si dividono e, a volte, passano dei giorni
prima che si trovi la carcassa di questo animale; a volte non la si
trova neanche, perché se il branco è abbastanza numeroso,
logicamente fa in fretta a far scomparire una carcassa.
Di conseguenza io penso che oggi ci si trovi indifesi e che, al
di là del danno economico, affettivo e quant'altro, dobbiamo dare
delle risposte alle persone che si trovano in questa situazione. Io
-
ripeto
-
non voglio un premio se oggi questa
mozione viene approvata o no. Noi e il nostro gruppo crediamo in
questa cosa e vogliamo fare di tutto per riuscire a dare delle
risposte; non vogliamo fare campagna elettorale. Noi non siamo
presenti a tavoli come quello che ho citato prima, però io farei di
tutto lo stesso per risolvere il problema, perché credo che sia una
cosa giusta da fare. Bisogna dare prova che per la montagna e per
il mondo rurale non c'è solo ed unicamente il problema della tutela
dei predatori ma quello della tutela di tutto il sistema fauna,
allevamento, mondo rurale, mondo turistico, attività di ogni genere
svolte dalle genti che popolano ancora la montagna e che, a volte
si trovano in difficoltà ad affrontare la vita quotidiana. Chi vive
in montagna va tutelato e chi ha una famiglia, dei bambini piccoli
deve poter sentirsi sicuro. Sappiamo benissimo che questi predatori
entrano tranquillamente anche in aree recintate. Chi ha investito
in tutti questi anni in un alpeggio o una qualsiasi attività, oggi
si trova ad avere un territorio insicuro, può venir attaccato da
questi predatori senza potersi difendere; perché lo sappiamo tutti
che le recinzioni ormai sono inefficaci e anche se lo erano in
passato, a mio avviso lo sono state o sono state per pochissimo
tempo: l'intelligenza di questi animali fa sì che dopo un po' di
tempo si organizzano e, quando hanno fame, attaccano quello che
trovano e nelle condizioni in cui si trovano, anche se ci sono dei
recinti alti 2 metri, alcuni lupi saltano l'ostacolo senza nessun
problema; fanno un pranzetto ancor più facilmente che andare a
caccia fuori perché gli animali sono lì, chiusi nel recinto e non
hanno via di scampo.
Di conseguenza anche su questo aspetto non bisognerebbe
sottovalutare la situazione: chi oggi invece vorrebbe investire sul
territorio, ampliare la sua azienda, dovrebbe poterlo fare in tutta
sicurezza.
Sappiamo come ragiona il mondo contadino valdostano che vuole
ampliare la sua azienda: vuole avere un pezzo di prato davanti a
casa, alla sua all'azienda, e fa di tutto per averlo pulito,
ordinato; vuole avere un'azienda che abbia certe dimensioni che dia
la possibilità di poter fare continuare l'attività anche un domani
ad un figlio; oggi spesso, invece, non c'è alcuna considerazione
per l'attività di queste persone che vengono accusate di scarsa
sensibilità nei confronti di queste specie: anche questa è una moda
che troviamo sui
social
. Molte persone che oggi si esprimono
sui social senza sapere nulla dicono: "Il montanaro ha invaso il
territorio della montagna che era dei lupi e degli orsi". A mio
avviso i lupi ed orsi in passato c'erano anche in pianura: il
problema è che dalla pianura è stato più facile cacciarli e la
montagna ha avuto offerto una via di scampo, perché la montagna
aiuta: non ci sono tutte aree coltivate, ma foreste, pietraie e
quant'altro, dove è facile a questi animali nascondersi. Di
conseguenza oggi sembra solo che il ripopolamento di questi
predatori debba essere fatto nell'arco alpino, nelle montagne,
nelle belle colline e non nelle città.
Io questo non lo capisco; penso che, se andiamo indietro nel
tempo, ancora prima dei Romani, orsi e lupi ce ne era dappertutto,
non solo sulle montagne. Oggi invece il lupo lo si lascia vivere
sulla montagna perché il cittadino deve stare tranquillo nelle
città. Se è giusto che sia così, se dobbiamo garantire la sicurezza
a tutti i cittadini, di tutto il nostro Paese, dobbiamo garantirla
anche a quelli che vivono la montagna e nelle zone rurali: è giusto
che anche costoro abbiano gli stessi diritti in fatto di sicurezza
di ogni altro cittadino. È per questo motivo che io ripresento
questa mozione; io l'avevo presentata il 7 giugno e lei aveva la
Conferenza Stato-Regioni il 6 mi sembra; è passato un po' di tempo
e io penso che nel frattempo lei avrà avuto altre Conferenze
Stato-Regioni, altre riunioni su questi argomenti. Dico questo
anche perché siamo nella stagione in cui gli attacchi si
moltiplicano abbastanza rapidamente e quindi ho ritenuto di
attivarmi nuovamente per portare su questi tavoli la richiesta di
declassare queste due specie come le altre specie di fauna che
dobbiamo controllare e che, come ho detto prima, il numero è
sicuramente destinato ad aumentare.
Come ho detto poco fa, il documento che ho citato l'ho letto
velocemente, ma c'è un articolo che vieta lo spostamento di animali
di fauna selvatica da uno Stato all'altro.
Allora se noi pensiamo, come sta facendo adesso il Trentino per
risolvere il suo problema di spostare questi animali, se noi
dovremo poi applicare questo regolamento che potrà andare in vigore
fra poco tempo, non si potrà neanche dire: "Ci sono troppi lupi,
troppi orsi, li spostiamo dove non ce ne sono, oppure dove qualcuno
li accoglie". Questo perché c'è anche un documento che stabilisce
che entro un determinato tempo bisogna vietare queste attività.
Allora io dico: prevenire, secondo me, è meglio che curare e
poi, se noi insieme a tutti questi Presidenti dell'arco alpino che
non sono solo rappresentanti di Regioni autonome ma rappresentanti
di zone montane e alpine, andiamo uniti e chiediamo con forza una
risoluzione su questa problematica, io non vorrei che noi
Valdostani fossimo fuori. Mi dispiace per lei che poi adesso si
trova lì a rappresentare tutti i Valdostani su quest'argomento: le
chiedo di pensarci bene perché, se questa mozione non passa, è
inutile che sto lì a dire cos'è che non si può dire, perché penso
che sia a fattore comune la volontà o la non volontà.
Poi lei mi darà le sue anche magari valide motivazioni se per
caso decidesse di non approvare questo documento. Io penso che
avere un documento come la legge che avevate presentato, elaborato
e quant'altro, che poi è stata votata da tutti ma per la quale
oggi, anche in seguito a quello che è successo, la Giunta Fugatti
ha chiesto delle modifiche: ha chiesto di poter intervenire in
legge (poi mi risponderà dopo) senza che l'ISPRA si fosse espressa,
perché molte volte non ha avuto le risposte in tempo; poi è
successo tutto quello che è successo e sappiamo tutti com'è andata
a finire. Non voglio aggiungere altro.
Per questo ascolterò con molta attenzione la sua risposta e poi
trarremo le nostre conclusioni.
Presidente -
Apriamo la discussione generale. La
discussione generale è aperta. Qualcuno vuole intervenire in
discussione generale? Consigliere Ganis, ne ha facoltà.
Ganis (LEGA VDA) -
Ringrazio il collega Planaz per aver
riportato in Aula un tema molto importante, che è quello che
riguarda la presenza di grandi predatori nella nostra Regione, in
particolar modo quella della specie del "Canis lupus".
La mozione presentata dal nostro gruppo, come ha evidenziato il
collega, impegna il Governo regionale e l'Assessore competente a
portare sui tavoli tecnici e nelle sedi opportune la proposta di
declassare la specie del "Canis lupus" e "Ursus" da particolarmente
protette a protette.
Ricordo che una proposta simile è stata varata anche a livello
nazionale con una proposta di legge dell'onorevole Bruzzone perché,
come abbiamo più volte evidenziato in questo Consiglio, la presenza
del lupo è avvertita nella nostra regione come sulle Alpi e
sull'Appennino, suscitando sempre di più le preoccupazioni dei
nostri allevatori e di tutto il mondo antropizzato.
Come abbiamo più volte rimarcato, attraverso le molteplici
iniziative su questa problematica, nella nostra regione la presenza
di questo predatore è diventata una consuetudine. Oggi sono
molteplici gli avvistamenti di lupi in prossimità di centri urbani,
anche nelle ore diurne, e numerosi sono i danni al mondo agricolo,
a quello faunistico, fino a diventare una possibile minaccia per
l'uomo, perché se è vero che il lupo, a detta di alcuni, non
attacca l'uomo perché non lo riconosce come una possibile preda,
bensì come una minaccia, personalmente eviterei questo tipo di
incontro.
Detto questo, quello che mi rattrista è la cattiva propaganda o
la mala informazione che ancora oggi viene fatta attraverso gli
organi di stampa o da persone appartenenti a varie fazioni
politiche, sul fatto che si voglia favorire la lobby delle
doppiette e, di conseguenza, quella dei cacciatori, ma non è così,
perché effettuare il regolare controllo della specie spetterebbe a
soggetti competenti (al Corpo forestale ed eventualmente ai
cacciatori formati), attraverso appunto un abbattimento selettivo,
mantenendo così la conservazione e la gestione della specie del
"Canis lupus", cosa che già la vicina Francia sta facendo.
Per queste ragioni, in via preventiva viene abbattuto un numero
massimo di lupi calcolati ogni anno in base ai dati di abbondanza e
quelli ritenuti più pericolosi.
A livello nazionale sono pochissime le possibilità di
intervento: l'Alto Adige, come la nostra Regione, per poter attuare
un controllo della specie ha bisogno del parere dell'ISPRA. Altre
Regioni vorrebbero prelevare almeno gli animali problematici,
quelli particolarmente pericolosi e che causano danni.
Infatti in Tirolo sono attive tre ordinanze di abbattimento di
lupi come misure di emergenza per proteggere i pascoli e l'economia
agricola.
A questo punto, mi chiedo se l'ISPRA tenga conto anche di quello
che pensa l'Unione Europea degli allevatori, anche in merito al
declassamento della specie da protetta a non protetta, perché la
lettera inviata dall'Unione Europea degli allevatori alla
Commissione Europea e al Comitato permanente della convenzione di
Berna evidenzia una situazione catastrofica, incontrollabile e
inaccettabile. Parole forti.
Ma non solo: nella lettera si sottolinea che i mezzi di
protezione e gli studi finanziati sono uno spreco di soldi e di
tempo, tra l'altro già evidenziati in una trasmissione televisiva
di pochi mesi fa, una trasmissione che metteva luce come venissero
spesi i soldi per un progetto come "Wolfalps" senza mai arrivare ad
un dunque; anzi, i lupi sono aumentati in modo vertiginoso, come ha
ben ricordato il collega Planaz.
Altra nota dolente è la bocciatura della domanda da parte della
Svizzera di abbassare i gradi di protezione del lupo da parte del
Consiglio dell'Unione Europea, un rifiuto che si mostra insensibile
ai problemi quotidiani.
È chiaro che una soluzione va presa al più presto: la specie del
"Canis Lupus" è in grande espansione e i dati lo dimostrano.
La coesistenza tra i grandi predatori e il mondo agricolo,
quello selvatico e il mondo antropizzato, sta diventando ogni
giorno sempre più difficile. Per questo motivo, occorrono normative
europee e nazionali finalizzate a regolamentare lo status di
protezione dei grandi predatori, tenendo conto della realtà di chi
vive e lavora nelle nostre montagne, al contrario di chi invece
prende delle decisioni senza conoscere i dettagli.
L'eccessiva presenza di alcune specie di animali crea squilibri
per i settori importanti nella nostra economia e crea squilibri per
la salute pubblica.
Occorre prevedere azioni di conservazione della specie: una
soluzione va trovata nell'immediato.
Presidente -
Altri vogliono intervenire in discussione
generale? Non vedo richieste di intervento; chiudiamo la
discussione generale. Per il Governo, l'assessore Carrel.
Carrel (PA) -
Grazie colleghi per questa mozione che
sicuramente ci permette di fare un po' anche di chiarezza su quanto
sta succedendo e, anche in merito a quanto detto giustamente dal
Consigliere Planaz, una
mise à jour
delle riunioni che si
sono state e che ci saranno nelle prossime settimane su questo
tema.
Innanzitutto, il documento di ripristino della natura, quindi la
legge che è stata approvata ieri, la stiamo analizzando: gli uffici
la stanno analizzando punto per punto. Tratta di tantissimi temi
che partono dalla biodiversità arrivando addirittura al ripristino
degli ecosistemi, alla sicurezza alimentare, quindi sicuramente è
un documento che tocca tanti temi e quindi va analizzato ed
approfondito sotto diversi punti di vista.
Tornando al merito della mozione e tornando un attimo alla
questione che avete sollevato, cioè alla necessità di andare sui
tavoli politici e tecnici a chiedere di non chiamare più, di non
classificare più il lupo come una specie altamente protetta, ma
semplicemente protetta.
Bene: la legge che disciplina il tutto, è una legge nazionale
dell'11 febbraio del 1992, la legge n. 157, che classifica la fauna
in due categorie, quelle cacciabili e quelle non cacciabili. Quelle
non cacciabili sono ovviamente specie protetta.
All'articolo 2, questa legge classifica quelle che sono
particolarmente protette: sono dodici specie o gruppi di specie di
mammiferi, tra cui appunto il lupo e l'orso e 32 specie o gruppi di
uccelli.
Questa distinzione è tutta italiana che però, ed è giusto
sottolinearlo, ha delle valenze esclusivamente sanzionatorie, cioè
le sanzioni per l'abbattimento di specie altamente protette sono in
teoria più alte rispetto a quelle di una specie esclusivamente e
solamente protetta, sia dal punto di vista penale che dal punto di
vista amministrativo. Questo è vero nella stragrande parte dei casi
ma vi sono delle eccezioni: ad esempio mi segnalano lo stambecco,
per cui vi sono delle sanzioni che sono superiori rispetto a quelle
di altre specie protette. Quindi è una distinzione che però ci
permette di avere delle sanzioni diverse e quindi non di andare
nella direzione che noi auspichiamo, cioè di poter agire e gestire
il fenomeno lupo.
In base a questa legge nazionale, vi è una legge regionale, la
legge regionale 64/1994, che, di fatto, recepisce la legge
nazionale e nulla di più e non aggiunge nessun tipo di sanzione
ulteriore; altre Regioni aggiungono altre sanzioni. La Regione
Valle d'Aosta da allora ha scelto di non aggiungere sanzioni
ulteriori.
Per quanto riguarda la richiesta specifica sull'orso, ovviamente
non possiamo esprimerci in quanto, per fortuna, in Valle d'Aosta
non abbiamo ad oggi nessun tipo di segnalazione di presenza di orso
e quindi non spetta sicuramente alla nostra Regione andare a dire e
andare a presentare dei numeri sui tavoli tecnici e politici in
merito a questo tema.
Per quanto riguarda invece il lupo, come lei ha ben ricordato,
facciamo parte di diversi tavoli, di diversi contatti politici;
personalmente sento periodicamente soprattutto gli Assessori di
Trento e Bolzano che hanno un'attenzione particolare per quanto
riguarda questo fenomeno e la gestione del lupo. Sicuramente siamo
al corrente di tutte le azioni che portano avanti le singole
Province autonome e le altre singole Regioni e siamo al corrente di
quello che sta succedendo a livello nazionale con il tavolo del
piano di gestione del lupo, su cui tornerò in seguito.
Quello che secondo me è rilevante e necessario sottolineare, e
su cui noi dobbiamo e stiamo agendo, è la Direttiva europea del 21
maggio 1992, la Direttiva Habitat, che divide nell'articolo 12
allegato 4 gli animali a regime di tutela rigorosa
-
di cui
è vietata l'uccisione o la cattura
-
dagli animali e dalle
specie in cui il prelievo può essere oggetto di specifiche misure
che sono ricomprese nell'allegato 5 articolo 14; non occorre dirlo,
ovviamente, ma il lupo è all'interno dell'allegato 4, esattamente
come l'orso.
Ma nell'articolo 16 prevede delle deroghe di prelievo previste
dai singoli Stati e in queste deroghe non vi è la distinzione tra
gli animali e le specie nell'articolo 12 e nell'articolo 14; quindi
possiamo prevedere delle deroghe sia per le specie con una tutela
rigorosa come l'orso e il lupo, sia quelli per i quali il prelievo
può essere effettuato. Quindi è proprio lì, sull'articolo 16, che
stiamo lavorando per cercare di arrivare all'accordo e
all'inserimento nel piano di questa deroga per tutta l'Italia,
perché sicuramente per noi, dal nostro punto di vista, non possiamo
che sostenere che la specie lupo ha raggiunto uno stato di
conservazione soddisfacente e quindi è necessaria la gestione.
C'è tutta una serie di requisiti che deve avere questa richiesta
di deroga, tra cui appunto quello stato di conservazione
soddisfacente che noi stiamo sostenendo assieme a tutte le altre
Regioni dell'Arco alpino, perché su questo stiamo lavorando.
In più, e questo ci dà un vantaggio attualmente poco percepito
ma ci dà comunque un vantaggio, la Regione Valle d'Aosta ha
approvato la legge 11/2022 che giustamente voi citavate. È un
vantaggio che, ad oggi, non possiamo utilizzare semplicemente
perché manca il piano nazionale di gestione del lupo e proprio a
questo si riferiva giustamente il Consigliere Planaz. È ormai da
due mesi che stiamo trattando il tema sia in CPA, quindi in
Commissione politiche agricole, che viene prima della Conferenza
Stato-Regioni; vi sono quindi gli Assessori dell'agricoltura di
tutte le Regioni che si confrontano sul tema, sia nella
corrispondente Commissione legata all'ambiente.
Purtroppo però non vi è ancora la convergenza perché non vi è
l'accordo tra tutte le Regioni; quello che le Regioni avevano
chiesto, ovviamente oltre allo stato di conservazione
soddisfacente, era di avere un protocollo generale tra Regione o
Province autonome, Ministero e ISPRA, in modo da poter agire nel
caso in cui si superino dei limiti previsti da questi
protocolli.
Questo concetto non è stato accolto da ISPRA e non è stato
accolto nemmeno dal Ministero e quindi è stato rigettato. Alcune
Regioni facenti parte del Nord - sicuramente se si informa può
anche sapere chi: non mi sembra corretto dirlo adesso ma sono
Regioni anche politicamente a voi vicine - non hanno reputato
necessario in questo momento approvare un piano che non includa la
possibilità di avere dei protocolli.
Dal nostro punto di vista invece vi era la possibilità di avere
un piano che riconosceva la nostra legge, quindi che poteva
consentire a noi, grazie alla nostra legge, la creazione di
protocolli in seguito da concordare con ISPRA. Ovviamente il
percorso sarebbe più lungo e più tortuoso e sarebbe meglio anche
per noi avere dei protocolli standardizzati, ma sicuramente poteva
essere utile avere almeno il piano. Questa è un po' la posizione
che hanno sostenuto sia le Province autonome di Trento sia quella
di Bolzano, cioè meglio avere un piano piuttosto di niente perché
ovviamente di questo piano stiamo parlando da troppo tempo.
Tuttavia, per avere questo piano abbiamo bisogno dell'unanimità sia
in CPA sia nella corrispondente Commissione Ambiente, ma non c'è
attualmente questo tipo di unanimità, e questo è un problema
politico perché ovviamente tutto ciò che voi giustamente sostenete,
noi lo stiamo facendo anche se non come voi avete richiesto, cioè
chiedendo esclusivamente di non trattare il lupo e l'orso come
specie particolarmente protette. Perché togliere la precisazione
"particolarmente protette" significa semplicemente prevedere delle
sanzioni inferiori nel caso di abbattimento, quindi non è tanto il
nostro fine: infatti, proprio per sostenere gli agricoltori e le
difficoltà che hanno soprattutto nel periodo di alpeggio, dove le
nostre mucche
-
ma non solo mucche
-
stanno
all'aperto e ovviamente sono più suscettibili di attacchi e quindi
hanno la necessità di maggiore protezione, stiamo cercando di far
passare il messaggio sui vari tavoli tecnici e politici che il lupo
è oggi in uno stato di conservazione soddisfacente, quindi non è
più necessario tutelarlo esattamente come prima, ma è necessario
avere delle deroghe per poter gestire questo fenomeno.
Proprio per questo motivo e proprio per le interlocuzioni che
abbiamo in corso con tutte le altre Regioni, vi ribadiamo il nostro
impegno ad agire in questa direzione, quindi a continuare assieme
alle altre Regioni ad insistere su questo tema. Pertanto, proprio
perché lo stiamo già facendo e proprio perché il piano purtroppo ad
oggi non è ancora stato approvato, vi chiediamo di ritirare la
mozione, oppure ci asterremo.
Presidente -
Qualcuno vuole intervenire? Altrimenti
mettiamo in votazione. Consigliere Planaz, ne ha facoltà.
Planaz (LEGA VDA) -
Non mi passa neanche per la mente di
ritirare questa mozione. Poi le dico anche che nella mia mozione ho
chiesto tassativamente questo declassamento, avrei anche potuto
chiedere cinquanta cose, ma ho pensato che incominciando a fare
qualcosa... E questa potrebbe essere un'idea. Poi lei mi ha
spiegato che potrebbe non c'entrare niente con quello di cui stiamo
parlando e non potrebbe avere nessun risultato positivo. Anche se
va bene che la 157/92 regolarizzi le specie cacciabili, però se le
altre sono inserite sempre in quella legge - e questo perché quello
gliel'ha detto qualcuno che conosciamo bene tutti perché lo ripete
sempre - perché sono inserite in quel documento? Non sono
cacciabili, sono particolarmente protette, sono inserite in quel
documento. Se non fossero state cacciabili, non avrebbero dovuto
neanche essere inserite in quel documento, punto e basta. Poi
ognuno la vede come vuole.
La seconda cosa che mi fa molto piacere, ed è anche il motivo
per cui non ritiro questa mozione, è che, con tutti i soldi che si
sono spesi per questi grandi progetti faraonici, non ci sia il
piano nazionale gestione lupo. Mi fa molto piacere, che tutti gli
"
espertoni
"
che hanno fatto di tutto per infestare il
nostro Stato e le nostre campagne con questi animali non abbiano
previsto che con questa proliferazione di animali tutto andasse a
finire come siamo ridotti oggi; mi fa molto piacere sentire - l'ha
sottolineato lei - che le abbiano detto che non c'è questo piano
nazionale della gestione del lupo, ma quando si fa un piano per
aumentare qualsiasi cosa, di qualsiasi tipo, anche non di animali o
quant'altro, si potrà prevedere che se io spingo in quella
direzione per aumentare una categoria dopo mi troverò nel problema
opposto, o no? O adesso bisogna trovare la scusa che non c'è il
piano nazionale della gestione del lupo?
Poi, come ho letto prima, il documento che lei mi dice sul
declassamento lo chiedono tutte le altre Regioni, lo ha detto il
Presidente del Consiglio del Veneto a Bruxelles; adesso non mi
ricordo quando ma, sicuramente, uscirà la data mentre leggo
l'articolo: "L'aumento della popolazione di grandi predatori come
orsi e lupi negli ultimi anni sta mettendo a rischio attività
economiche e sociali".
Queste sono denunce che vengono fatte; poi noi possiamo anche
dire "Non abbiamo nessun problema" come stanno facendo tutti gli
esperti. Questo l'ha fatto a Bruxelles il Presidente del Consiglio
della Regione Veneto, non è una Regione autonoma, noi della Lega
non siamo autonomisti: io mi ritengo più autonomista di tutti voi
perché se non avete il coraggio di far valere le nostre
problematiche a livello nazionale ed europeo, io non so cosa farci;
se mi nascondo dietro a dati scientifici, piani, gestione del lupo
e quant'altro, quando abbiamo un'invasione totale di questi
animali. E che i dati che ha in possesso lei, se mai vorrà
accorgersi che non sono proprio del tutto reali: se fa un giro e va
a vedere com'è la situazione sul territorio, si accorge che magari
quei dati possono variare abbastanza velocemente.
A Bruxelles il Presidente della Regione Veneto, che non è una
Regione autonoma, ha fatto presente la problematica e non sto a
leggere tutto il documento perché tanto diciamo tutti la stessa
cosa: ha esposto problematiche comuni, che ci sono nei nostri
territori.
Poi la favola che tutte le Regioni devono essere d'accordo su
questo piano sulla tutela di certe specie non cacciabili:
precisiamo, come ha detto lei prima e, allora domani, se c'è uno
squalo che fa strage di persone nel Mar Mediterraneo, è normale che
diciamo: "Ma a noi cosa ci interessa? ".
Quali sono le nostre azioni che ci consentono di dire: "Ma noi
non vogliamo lo squalo". Chi se ne frega, lasciamolo lì lo squalo e
allora votiamo "no" per far sì che tutto questo stia fermo lì e non
si risolva mai nulla! Dobbiamo intervenire, non possiamo continuare
a far finta di niente: adesso comincia la stagione. Qua ci sarà la
pausa, questi
-
i predatori
-
la pausa non la fanno,
soprattutto d'estate quando le cucciolate incominciano ad uscire e
a manifestare i primi istinti di caccia. Giustamente, sono degli
animali come tutti gli altri che devono sopravvivere e adattarsi a
tutte le pratiche di sopravvivenza e, logicamente, fanno il loro
lavoro.
Io e tutto il nostro gruppo non pensiamo assolutamente di
ritirare questa mozione. Potevamo emendarla; lei ha dato delle
giustificazioni e gliene do atto; ci ha fornito delle
giustificazioni alcune un po' corrette, altre un po' fuorvianti; si
poteva modificare la mozione, ma l'importante è quello che ho detto
prima: non è che io ho bisogno per me o per il mio gruppo di avere
un risultato in quest'Aula. Il risultato in quest'Aula doveva
averlo chi, come lei, di competenza, va sui tavoli nazionali ed
europei dicendo: "In Valle d'Aosta sono tutti d'accordo per cercare
di trovare una soluzione"; potevamo emendarla, potevamo fare
qualcosa.
Qualsiasi cosa si faccia io penso che questo è un documento in
più che rafforza l'operato di chi come lei, o il Presidente o chi
ne fa le veci, quando va sui tavoli nazionali e quant'altro possa
dire la sua opinione: "Noi siamo piccoli, abbiamo pochi numeri";
possiamo anche dire che qualcuno dirà "non contate" però, alla
fine, la nostra autonomia e tutto quello che concerne, la nostra
idea di uscire unanimi con un documento che dica "Noi abbiamo un
problema e questo problema vogliamo cercare di risolverlo in tutti
i modi", io penso che non sia sa così scandaloso. Poi, se ne
facciamo una bandiera politica, possiamo fare di peggio; io questo
glielo dico: se vogliamo farne solo una bandiera esclusivamente
politica, ma l'ho già detto prima, lo faccio e porto avanti queste
battaglie e non smetterò di farlo. Adesso andremo in pausa qualche
giorno e quando rientreremo ce ne saranno delle belle! Ci sarà il
telefono che suona tutti i giorni; io andrò in ferie pochi giorni
perché, per una cosa o per un'altra, mi piace stare sul territorio
anche quando non sono presente in Consiglio, ma alla ripresa del
lavoro ci saranno delle grosse problematiche da affrontare perché
il numero di questi animali aumenta. Sicuramente poi il telefono
continuerà a squillare ma non perché Planaz, Consigliere della
Lega, sia l'unico che risolverà il problema del lupo. Noi dobbiamo
trovare una soluzione. Qualsiasi cosa si cerchi di portare avanti,
secondo me deve andare nella direzione del buon senso e di dare
delle risposte soprattutto a chi è fuori da quest'Aula. Dico questo
perché, se telefona una persona che ha appena subìto un attacco,
cinque minuti senti una persona "incazzata", che non ha risposte;
sente che si trovano tutte le scuse per far sì che l'attacco non
sia da attribuire al lupo. E se vuole le faccio anche vedere, tanto
lo sa, non c'è mica bisogno che lo dica, prima che venga sbarrato
che sicuramente l'attacco è stato effettuato dal lupo. Io farò un
accesso agli atti, a questo punto, per capire in quante denunce,
quanti verbali, ci sia scritto palesemente (ci sono quattro
opzioni): "Attacco attribuito al lupo". Scommetto che ce ne sono
ben poche; sono tutte: "possibile attacco", "eventuale attacco". Ma
un verbale dove c'è scritto nero su bianco che l'attacco è da
attribuire esclusivamente al lupo, io la sfido a trovarlo.
Questo dà atto di come non si voglia risolvere il problema e si
voglia invece nascondere il problema: è questa la cosa più grave.
Lei è inutile che mi faccia segni con la testa perché io le dico
quasi per certo, e ho le prove, che è così: ho le prove dei numeri
di branchi, non di lupi, di branchi di lupi che continuano a girare
tranquilli, mentre si continua a dire "Ah, ce n'è uno o due" invece
ce ne sono di più.
Va bene, prenderemo atto di questa situazione; non dico che non
si fa niente, perché non è giusto, ma dico che non c'è la volontà
di agire concretamente su questa problematica.
Noi voteremo convintamente questa mozione; le chiedo ancora se
vuole emendarla, la emendiamo, per far uscire un documento
congiunto. Le lascio fare gli emendamenti che vuole, quelli che lei
pensa che siano giusti, ma dobbiamo uscire con un documento che
abbia un valore anche in ottica che se dobbiamo modificare quella
legge o avere un documento, dobbiamo avere qualcosa che sia stato
votato da tutta quest'Aula e da coloro che rappresentano tutti i
valdostani.
Io non so cosa dirle ancora, altrimenti andremo alla votazione,
mi dispiace; non per me, però non mi sembra giusto.
Presidente -
Mettiamo in votazione. Assessore Carrel per
dichiarazione di voto.
Carrel (PA) -
Grazie consigliere Planaz, solo per
rispondere, io nella risposta non ho citato numeri e non era lì il
problema di questa mozione: non stiamo parlando di quanti lupi
abbiamo, ma di come possiamo e vogliamo gestirli, e soprattutto
-
mi è parso di capire dalle vostre presentazioni
-
di come politicamente ci muoviamo sui tavoli tecnici e politici per
sollevare una nostra criticità.
Quindi non abbiamo parlato di numeri e di territorio; lei
giustamente e sicuramente avrà le sue ragioni e le verificherò, ma
le assicuro che sul territorio ci vado spesso e anche il mio
telefono suona quando ci sono gli attacchi ed è giusto che sia
così, quindi la problematica la conosciamo.
In questo momento il problema non è capire quanti lupi abbiamo,
ma come possiamo gestire. Purtroppo lei ha parlato di questa regola
dell'essere tutti d'accordo nelle varie Conferenze: non dipende da
noi Regione o dalle Province autonome, è una regola che dipende
direttamente dal funzionamento dei rapporti tra Stato e Regioni e
dobbiamo prenderne atto. In questo momento vi sono delle Regioni,
una in particolare, che non ha intenzione di approvare il piano di
gestione del lupo così com'è, sostenendo una tesi ancora più valida
per le Regioni, ma che tutte le altre Regioni accetterebbero un
compromesso pur di aprire una via.
È politicamente sostenibile anche il ragionamento di questa
Regione, però è giusto che le cose ce le diciamo e ce le diciamo
correttamente.
Quindi io quello che le dico, ed è questo il motivo per cui non
emenderei e non emenderò questa mozione, è che bisognerebbe
modificarla andando a dire: "Non concentriamoci sul particolarmente
protetto o non particolarmente protetto, quindi solamente
protetto", perché quella distinzione vale esclusivamente ai fini
sanzionatori nel caso in cui venga abbattuto un esemplare.
Bisognerebbe invece cambiarla e dire che stiamo lavorando cercando
di sostenere che abbiamo per il lupo
-
e non per l'orso ma
semplicemente perché ad oggi non abbiamo dati ed elementi per dirlo
-
uno stato di conservazione soddisfacente. Non l'emendiamo
semplicemente perché nelle ultime quattro riunioni della CPA a cui
ho partecipato e in cui abbiamo trattato questo piano, che
purtroppo non è ancora approvato e non è ancora stato iscritto
all'ordine del giorno alla Conferenza Stato-Regioni per
l'approvazione definitiva, ho sempre sostenuto questa tesi; quindi
non c'è bisogno di impegnarci.
Le garantisco che ci stiamo impegnando proprio in questa
direzione; purtroppo però le sottolineo anche che, ad oggi, non
abbiamo un piano di gestione del lupo perché alcune Regioni hanno
una posizione ancora più netta, ancora più rigida, su quelle che
erano le richieste che anche noi avevamo fatto, Regioni che però
non accettano in questo momento il compromesso.
Le regole dei rapporti tra Stato e Regioni e del funzionamento
della Conferenza Stato-Regioni e di tutte le Commissioni tecniche e
specifiche sui vari temi impongono l'unanimità.
Presidente -
Mettiamo in votazione la mozione, la
votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rosaire, Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK