Consiglio Regionale della Valle d'Aosta - Oggetto del Consiglio n. 1213 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
Precedente
Successivo
Resoconto integrale del dibattito dell'aula
Oggetto del Consiglio n. 1213 del 29 marzo 2000 - Resoconto
OGGETTO N. 1213/XI Notizie sulla distribuzione da parte della
Nestlé-Adler di un formaggino denominato "Fontina" sulle linee
aeree argentine. (Interrogazione)
Interrogazione Venuto a conoscenza del fatto che sulle linee
aeree argentine viene distribuito un formaggino denominato
"fontina", prodotto dalla "Nestlé - Adler";
Riscontrato che tale formaggino nulla ha a che fare con la
nostra "Fontina", della quale il procedimento di produzione, nonché
di caratterizzazione, è regolarmente registrato e tutelato da parte
degli organismi competenti che ne definiscono le caratteristiche
uniche, valide dappertutto, alla pari degli altri formaggi europei
di origine protetta;
Considerato che la distribuzione di questo formaggino, seppur,
per quanto a nostra conoscenza, limitatamente alle linee aeree
argentine, risulta essere particolarmente dannosa sia in termini di
immagine sia di qualità del formaggio tipico valdostano per
antonomasia;
Portato a conoscenza di questo spiacevole episodio anche il
Consorzio Produttori Fontina;
i sottoscritti Consiglieri regionali
Interrogano
la Giunta regionale per conoscere:
1. se è a conoscenza dell’esistenza di tale falsa
"fontina";
2. se esiste la volontà di valutare un’eventuale
azione, anche legale, concordata con il Consorzio Produttori
Fontina, nei confronti della ditta produttrice, per tutelare il
buon nome della Fontina e conseguentemente il reddito degli
allevatori valdostani produttori di Fontina.
F.to: Lanièce - Comé - Viérin M.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Ho poca occasione di girare, infatti questa
notizia mi è pervenuta direttamente dall'interrogazione del
Consigliere Lanièce che ringrazio per l'informazione.
In seguito alla segnalazione si sono attivati sia il servizio
competente dell'Assessorato che il Consorzio produttori fontina per
approfondire la notizia. Si tratta senza dubbio di un caso di
illegittimo uso di marchio protetto e di un conseguente atto di
concorrenza sleale da ascrivere sia alla ditta produttrice del
formaggino che al soggetto che lo distribuisce sulle linee aree
argentine.
Si tratta di reati che sono sanzionati dalla legge n. 125/54,
questi reati sono comunque stati recentemente depenalizzati e sono
stati trasformati in reati di illecito amministrativo.
Attualmente quindi sono applicabili sanzioni amministrative a
carico di chi compie atti di sleale concorrenza, ma unicamente se
compiuti all'interno del territorio dello Stato, mentre diventa
impossibile perseguire una tale violazione compiuta all'estero.
In assenza poi di apposite convenzioni internazionali che
prevedano la perseguibilità di violazioni di questo genere appare
infruttuosa una qualsiasi azione tendente a perseguire i
responsabili del fatto.
Nel caso specifico il consorzio valuterà l'opportunità di
intraprendere un'azione legale pur se già precedenti esperienze
hanno dato esiti negativi. Addirittura il parmigiano reggiano, che
ha una struttura organizzativa e amministrativa eccezionale, non è
riuscito a tutelare il proprio nome per esempio di fronte al famoso
"parmigianito" prodotto in Argentina, o al "parmesan" prodotto
negli USA.
Nel caso in cui accadano episodi del genere sul territorio
europeo si può intervenire per quanto ci riguarda soprattutto
informando e documentando adeguatamente il Ministero delle
politiche agricole e l'Ispettorato centrale repressione frodi in
quanto organismi deputati al controllo, cosa che puntualmente
facciamo quando ci sono segnalazioni di questa natura.
Approfitto dell'occasione per ringraziare dell'informazione e
per chiedere a chi ne fosse a conoscenza la collaborazione quando
si trovi di fronte ad un uso così palesemente fraudolento di un
marchio conosciuto perché è comunque necessario raccogliere la
documentazione adeguata dell'episodio con incarti, etichette o
quant'altro possa documentare questo tipo di frode affinché i
nostri uffici possano informare tempestivamente gli organi di
controllo preposti.
Président
La parole au Conseiller Lanièce.
Lanièce (Aut)
Prendo atto della risposta che ci ha fornito
l'Assessore dalla quale si evince l'impossibilità da parte della
Regione di intervenire in quanto questo problema riguarda il Sud
America dove è difficile, non essendoci con questo Paese una
convenzione internazionale, cercare di far presente questa
"situazione di frode" e chiedere quindi l'applicazione di sanzioni
amministrative.
Questa notizia mi è pervenuta da un amico, che è andato in
Argentina; questa è l'etichetta del formaggino in questione,
chiamato "Fontina", il quale - come mi è stato ripetuto anche ieri
- non solo viene distribuito sulle linee argentine, ma anche sulle
altre linee del Sud America.
Questa interrogazione è stata fatta proprio per chiedere se si
poteva fare qualcosa per tutelare il nome del prodotto principe
della nostra agricoltura che è la Fontina e anche per far applicare
le sanzioni amministrative giuste e legittime di fronte a questi
episodi di concorrenza sleale.
Comunque invitiamo l'Assessore a informare il Ministero delle
politiche agricole su questo fatto per verificare a livello
internazionale la possibilità di far valere o almeno far conoscere
questa situazione particolare, situazione che potrebbe vedere
l'applicazione di una sanzione amministrativa se "i fatti" si
fossero svolti in Europa, come ha sottolineato anche
l'Assessore.
Crediamo però che sia giusto, da parte dell'Assessorato,
informare il Ministero delle politiche agricole e agire di concerto
con il Consorzio produttori Fontina al quale spetta la tutela e la
difesa del marchio Fontina. Sappiamo bene che il Consorzio vive
grazie soprattutto agli apporti dei produttori valdostani, quindi
un intervento legale da parte del Consorzio, al di là delle
possibilità di buona riuscita, peserebbe molto sull'economia dei
produttori valdostani. È per questo che nell'interrogazione ho
suggerito di creare una sinergia fra l'Assessorato e il Consorzio
nel caso in cui si possa esperire un'azione legale.
Invitiamo nuovamente l'Assessore a seguire la vicenda proprio
perché dobbiamo mettere uno stop a certe situazioni di concorrenza
sleale, a certi abusivismi, soprattutto quando riguardano un
prodotto così importante per la nostra economia.
L'invito è comunque quello di segnalare l'episodio al Ministero
delle politiche agricole chiedendo di portare a conoscenza dello
Stato dell'Argentina questo esempio di concorrenza sleale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK