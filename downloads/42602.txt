Consiglio Regionale della Valle d'Aosta - Oggetto del Consiglio n. 149 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Protezione civile
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 149 del 3 dicembre 2020 - Resoconto
OGGETTO N. 149/XVI - Interpellanza: "Aggiornamento dei piani
pandemici adottati nel 2009 e nel 2013 dal Comitato regionale per
la protezione civile".
Marguerettaz (Presidente) -
Punto n. 34 all'ordine del
giorno. La parola al collega Manfrin, ne ha facoltà.
Manfrin (LEGA VDA) -
Con questa interpellanza intendiamo
chiedere spiegazioni nel merito del mancato aggiornamento del piano
pandemico regionale.
Tramite la richiesta di accesso agli atti abbiamo scoperto una
decisa arretratezza rispetto ai piani pandemici. Immaginatevi la
sorpresa quando io ho fatto richiesta di questo piano pandemico e
per prima cosa mi sono trovato di fronte a un foglietto di 10
pagine, di cui 3 sono occupate dalla copertina e da una leggenda.
Di questo piano pandemico regionale quindi abbiamo un piano di 6
pagine e il secondo moto di stupore che abbiamo rilevato è che
questo piano è datato 27 luglio 2009. Se poi si entra nel merito
del piano e lo si va a leggere, i limiti e l'inadeguatezza di
questo piano sono decisamente evidenti, sono informazioni peraltro
vecchie di 11 anni e, da quello che ci consta sapere, mai
aggiornate.
Abbiamo poi trovato invece un altro piano, ovvero il piano
generale di gestione delle crisi epidemiche, non epidemiche e nel
settore degli alimenti e dei mangimi. Questo già un pochino più
corposo ma si parla per svariate pagine della composizione di vari
comitati con tabelle vuote, con inquadramenti legislativi, con
glossari per definire che cos'è questo, che cos'è quello, che cos'è
l'altro, fatto sta che il piano vero e proprio comincia a pagina 14
e termina una quindicina di pagine dopo, nemmeno forse, forse una
decina di pagine. Questo risale invece al 4 ottobre 2013, quindi
anche questo con un'arretratezza di ben 7 anni. Quello che
sinceramente ci ha lasciati di stucco, oltre all'arretratezza e al
ridotto volume di questa documentazione, è anche il fatto che
durante la prima fase della pandemia nessuno abbia mai citato
l'esistenza di questi piani pandemici, quindi io sinceramente non
sapevo nemmeno dell'esistenza di questo piano pandemico, eppure in
teoria questi piani pandemici dovrebbero prevedere una serie di
azioni preventive ma anche da adottare in piena emergenza e
dovrebbero fare in modo che noi fossimo tempestivi nell'agire
all'interno della pandemia.
Abbiamo in ogni caso potuto valutare una cosa, ovvero se nella
fase 1 della pandemia, quella per intenderci che è andata grosso
modo da marzo a giugno, ci ha colto, come ben sappiamo,
evidentemente alla sprovvista, perlomeno una cosa positiva c'è
stata, ovvero che questa prima fase avrebbe dovuto renderci
perlomeno edotti di alcune procedure e di alcuni dati di cui
ovviamente questi piani e di cui tutti noi non eravamo a
conoscenza: ecco perché di questi dati sicuramente si sarebbe
dovuto fare tesoro e sicuramente si sarebbe dovuto fare un
aggiornamento e questi dati avrebbero dovuto essere inseriti nel
piano pandemico per rendere la nostra Regione reattiva e pronta a
eventuali ulteriori ondate. Quello che però non abbiamo compreso è
se effettivamente queste indicazioni siano state recepite o meno
nei piani del 2009 e del 2013 e a questo punto, nell'ipotesi in cui
queste non fossero state recepite, ci sorge un'altra domanda: chi
doveva aggiornare i piani pandemici con le informazioni e le
conoscenze sviluppate durante la pandemia? Ma soprattutto è
possibile avere piani lasciati invecchiare per lustri senza che
nessuno senta l'esigenza di aggiornarli? E chi di grazia in questo
caso quindi avrebbe dovuto aggiornare questi piani? Anche perché
abbiamo assistito... e ho letto la versione di lunedì... che ha
interrogato nello specifico alcuni esponenti proprio su questo tema
e le risposte dai vertici della Protezione civile ad altri vertici
sono state abbastanza evasive e sono contraddittorie l'una con
l'altra.
Per rispondere a tutti questi interrogativi e per fare in modo
che la pandemia non arrivi a coglierci nuovamente alla sprovvista,
per mezzo di questa interpellanza chiediamo se siano intervenute
modifiche e/o aggiornamenti dei piani del 2009 e del 2013 e, in
caso negativo, quali siano le motivazioni nel mancato aggiornamento
e se sia intenzione dell'Amministrazione regionale procedere con
l'adeguamento dei summenzionati piani.
Presidente -
La parola all'assessore Barmasse, ne ha
facoltà.
Barmasse (UV) -
Grazie consigliere Manfrin
dell'interpellanza.
Anch'io - e in parte rispondo anche per il Presidente - non
conoscevo assolutamente la presenza di questi piani pandemici.
Quando ne sono venuto a conoscenza, ho esaminato i piani del 2009 e
del 2013 e direi che sono piani che non aggiungevano nulla a quello
che è stato poi il problema Covid che si è verificato, anzi,
diciamo che il Covid è stata una cosa completamente al di là di
quelle che potevano essere le aspettative e che comunque quello che
è stato fatto in parte ripercorre quello che definivano questi
piani del 2009 e del 2013. Ovviamente questi piani del 2009 e del
2013 le confermo che non sono stati più aggiornati.
Per quanto riguarda il fatto che se non sono stati aggiornati,
cosa si pensa di fare, in generale le strutture competenti, quindi
la Protezione civile e la componente sanitaria fossero anche in
questo tipo di pianificazione... occorre mantenere la coerenza con
le linee guida dell'Organizzazione Mondiale della Sanità e del
Centro europeo per il controllo delle malattie ovviamente e un
coordinamento condiviso fra Stato e Regioni per cui i piani
regionali discendono da una pianificazione centrale, garanzia di
omogeneità della risposta su tutto il territorio. Pertanto, come ha
anche avuto modo di dichiarare il Capo della Protezione civile
regionale fin dall'inizio di questa emergenza nel febbraio scorso
il Dipartimento di Protezione civile ha inviato a tutte le Regioni
un documento per l'attivazione di tutti i soggetti coinvolti e la
gestione dell'emergenza è avvenuta secondo procedure
ad
hoc
.
Per il futuro poi la pandemia che stiamo ancora affrontando non
potrà che comportare, una volta terminata l'emergenza, la
riscrittura di tutte le pianificazioni pandemiche sulla base delle
esperienze che sono state maturate a tutti i livelli.
Per concludere quindi ritengo che i piani pandemici del 2009,
del 2013 non avrebbero potuto, almeno questa è la mia analisi,
aggiungere nulla, aggiornare i piani pandemici è una cosa corretta
e giusta, prevedere una pandemia come quella del Covid-19
sicuramente non so chi avrebbe potuto prevederla, che sia il caso
di aggiornare i piani pandemici alla luce di quello che è successo
questo sicuramente.
Presidente -
La parola al collega Manfrin, ne ha
facoltà.
Manfrin (LEGA VDA) -
La ringrazio anche per la sincerità
delle sue parole, Assessore, ovviamente è stato decisamente diretto
e questo lo apprezzo molto.
Chiaramente è decisamente preoccupante che a nessuna struttura
gli venga in mente l'idea di avvertire l'Assessore entrante che
esistono dei piani pandemici della Regione e quindi è preoccupante
che appunto un Assessore non venga messo a conoscenza del fatto che
esistono dei piani per quanto datati.
Concordiamo... e mi fa piacere di avere l'opinione di un esperto
di sanità sul fatto che questi piani sono inadeguati, io nella mia
piccola esperienza e conoscenza mi sono confrontato anche con
persone del settore sia per quanto riguarda la Protezione civile,
sia per quanto riguarda la sanità ed effettivamente, purtroppo,
sono procedure che sono decisamente superate. Lei ci ha detto che
era impossibile prevedere la pandemia, sono d'accordo con lei, al
netto del fatto che il Governo nazionale aveva dichiarato
l'emergenza nazionale nel merito della pandemia il 31 di gennaio,
quindi probabilmente a livello nazionale qualcuno lo sapeva ma, per
fortuna, le indagini anche stanno stabilendo se qualcuno aveva
delle informazioni e ha deciso di non condividerle pur cercando di
coprirsi con questa dichiarazione di emergenza nazionale... ma è
altrettanto chiaro che, avendo già questa dichiarazione nazionale,
forse era il caso di andare a far riferimento all'OMS, però il
problema credo che sia ancora precedente rispetto a questa crisi.
Un piano pandemico regionale cioè che viene fatto invecchiare come
il vino per 11 anni rappresenta un problema per chi lo doveva
aggiornare, questa è l'unica informazione che non mi pare di aver
recepito ma che probabilmente, visto che le ha citato i vertici
della Protezione civile e i vertici della sanità, posso desumere
che siano i vertici della Protezione civile e i vertici della
sanità che avrebbero dovuto coordinarsi con le indicazioni che
arrivano dall'OMS e coordinarsi con le indicazioni che arrivano
dallo Stato e ovviamente dalla Conferenza Stato-Regioni, però non
avrebbero dovuto farlo in coincidenza con la pandemia, avrebbero
dovuto farlo prima e magari prevedere un periodico aggiornamento
dei piani. È chiaro altrettanto che dal 2009 ad oggi immagino che
l'OMS qualche disposizione l'abbia data e allora vuol dire che se
l'OMS ha dato qualche disposizione, se lo Stato ha dato qualche
disposizione nel frattempo recependo le indicazioni dell'OMS e non
so se è stato questo oggetto ma magari se n'è anche parlato in
questi 11 anni in Conferenza Stato-Regioni... qualcuno avrebbe
dovuto prendere atto di quello che era stato comunicato, avrebbe
dovuto prendere atto dell'aggiornamento dei piani e avrebbe dovuto
portare questo aggiornamento dei piani all'interno dei piani
pandemici regionali.
Recepisco però di buon grado la sua buona intenzione e buona
volontà di andare ad aggiornare questi piani, ovviamente ci
auguriamo che essi vengano aggiornati, ci auguriamo che però a chi
non ha aggiornato colpevolmente questi piani in questi 11 o 7 anni
per quanto riguarda il piano del 2013 venga chiesto conto del suo
mancato intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK