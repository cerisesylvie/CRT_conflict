Consiglio Regionale della Valle d'Aosta - Oggetto del Consiglio n. 118 del 2 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 118 del 2 ottobre 2008 - Resoconto
OGGETTO N. 118/XIII - Nomina dei componenti di parte
regionale in seno alla Commissione paritetica di cui all'articolo
48bis dello Statuto speciale per la Valle d'Aosta, introdotto
dall'articolo 3 della L. Cost. 2/1993.
Président
- La parole au Conseiller Louvin.
Louvin (VdAV-R)
- Grazie, Presidente. Per una breve
mozione d'ordine. Nel rispondere all'interpellanza di alcuni
colleghi ieri il Presidente della Regione aveva indicato una
generica disponibilità ad un confronto con i Capigruppo. Senza
ancora entrare nel merito, ma rilevando che al momento in cui viene
annunciato questo punto all'ordine del giorno e, nonostante la
nostra sollecitazione, non ci sono stati momenti di confronto sulle
procedure e sui contenuti di questa nomina, che non è di poco
conto, saremmo riconoscenti se volesse eventualmente convocare una
Conferenza dei Capigruppo con una rapida sospensione del Consiglio
in ordine all'esame del punto in questione. Grazie.
Président
- Le Conseil est suspendu pendant 15 minutes et
la Conférence des Chefs de groupe est convoquée tout de suite.
Merci.
Si dà atto che la seduta è sospesa dalle ore 10,21 alle ore
10,54.
Président
- Nous pouvons reprendre les travaux du
Conseil. Nous sommes en discussion pour ce qui est l'élection de
trois membres de la Commission paritaire.
La parole au Président de la Région, Rollandin.
Rollandin (UV)
-
Merci, M. le Président
. Per
quanto riguarda la nomina dei componenti di parte regionale in seno
alla Commissione paritetica di cui all'articolo 48 bis dello
Statuto speciale - che voglio ricordare è stato introdotto con
l'articolo 3 della legge costituzionale n. 2/1993, quindi la
Commissione paritetica funziona dal 1994 ad oggi -, voglio
sottolineare che durante questi anni ci sono state fasi alterne di
possibilità operativa della Commissione stessa legate ad una serie
di problemi. Credo che l'esigenza di rinnovare la nomina dei tre
componenti regionali sia stata sottolineata anche da una
valutazione fatta in altre occasioni, penso che l'impostazione
stessa di nuove norme quali quelle del federalismo fiscale
porteranno a creare le premesse affinché, proprio attraverso le
norme di attuazione, vi sia una serie di norme attuative legate ai
decreti che il riferimento al federalismo fiscale comporta. Come
dicevo, durante questi anni ci sono stati dei momenti di
impasse
anche piuttosto pesanti, nel senso che erano state
predisposte alcune norme da parte della Commissione, che poi non
sono state oggetto di esame da parte del Consiglio dei ministri,
per cui le norme stesse sono decadute. Ci sono stati dei problemi
legati all'iter stesso della Commissione. Oggi ci auguriamo che la
Commissione paritetica nella sua interezza, quindi con la nomina
dei tre componenti regionali e dei tre componenti di parte statale,
possa riprendere il lavoro nell'interesse comune.
Abbiamo partecipato a questa riunione che è stata fatta per
evidenziare un problema che si è posto, ossia sulla richiesta di
avere un'eventuale presenza all'interno della terna di un membro di
espressione delle forze di minoranza. Noi abbiamo detto che siamo
disponibili al confronto nel merito, sulla composizione e sul modo
di proporre le norme stesse all'attenzione della Commissione,
quindi di coinvolgere la Commissione competente a livello regionale
per analizzare le proposte. Nella composizione della terna però
riteniamo che, ad oggi, si è sempre fatta una proposta da parte
della maggioranza e per il momento - poi possono esserci delle
evoluzioni - riconfermiamo questa possibilità di proporre i tre
nomi, che sottoponiamo all'attenzione del Consiglio.
È stata fatta una disquisizione anche su come agiscono le altre
Regioni, si è detto che in alcune c'è anche una proposta delle
minoranze, non è che non ne prendiamo atto. Le forme delle Regioni
speciali sono diversificate, in altre Regioni c'è addirittura la
nomina diretta da parte del Presidente della Regione. Abbiamo
sottolineato come la terna di parte statale sia fatta dalla
Presidenza del Consiglio dei ministri, quindi c'è un rapporto che
per analogia, come avviene per la Presidenza del Consiglio dei
ministri, è sostenibile che possa essere proposto dalla
maggioranza. Chiaramente noi ci auguriamo che abbia il più largo
consenso, perché non ha nessuna intenzione di fare di questo una
ripartizione partitica o collegata a sistemi diversi. Come
proposta, riconfermiamo la presenza del prof. Adolfo Angeletti,
professore titolare di diritto amministrativo all'Università di
Torino, che ha fatto parte di tale Commissione dal 1994, data della
sua istituzione, quindi è stato più volte votato in quest'aula ed è
un membro esperto, competente, che ha sempre sostenuto con forza le
posizioni di autonomia della nostra Regione. Per quanto riguarda
l'altro membro esperto, come proposta noi riconfermiamo Renato
Barbagallo, che ha fatto il Segretario generale della Regione e che
tutti conoscono per la sua competenza, ha fatto un testo che rimane
ancora oggi un testo di riferimento per il diritto amministrativo
delle Regioni. Credo che abbia dimostrato negli anni la sua
dedizione allo studio dei temi dell'autonomia e anche di volta in
volta nei convegni è stato chiamato per sostenere il diritto
amministrativo.
Proponiamo poi la nomina di Luciano Caveri, che credo non abbia
bisogno di grandi presentazioni, ma vogliamo riconfermare sotto
questo profilo l'esigenza di avere prima di tutto un collegamento
forte con il Consiglio regionale e ritengo sia indubbia la sua
conoscenza della materia, la sua competenza anche per l'esperienza
fatta ai vari livelli, quindi in linea anche con un atteggiamento
che voglio ricordare in particolare per il Sud Tirolo c'è sempre
stato, di mettere fra l'altro dei parlamentari a far parte della
Commissione paritetica. Questo non per dare un'indicazione, anche
se in tale caso fa parte di una forza politica, ma ritengo sia
indubbio il fatto... e che vi sia da sottolineare la serie di
competenze che credo gli siano riconosciute, perché sono state
fatte sul campo, c'è sotto questo profilo una conoscenza della
materia che è tale da garantirci che la Commissione per parte
regionale possa essere rappresentata in modo egregio, in modo da
sostenere in tale consesso le problematiche che si dovranno
affrontare, prima fra tutte una di quelle che è stata evocata ieri:
la proposta relativa alla sezione della Corte dei Conti. Riteniamo
con questo di dare un'indicazione che va nel segno della competenza
nella materia, nel segno della continuità per 2/3, quindi ci sono
due componenti che sono già stati ampiamente conosciuti e votati da
questa Assemblea. Tale Assemblea ha più volte ricordato e votato il
risultato del lavoro della Commissione paritetica, portando qui le
norme che di volta in volta tale Commissione - anche ultimamente -
aveva approvato, quindi riteniamo sotto questo profilo di dare un
segno, che è vero è nella continuità, non per escludere altre
forze, ma perché reputiamo che oggi vi siano qui le competenze e le
possibilità di fare un buon lavoro nell'interesse generale.
Grazie.
Président
- La parole au Conseiller Louvin.
Louvin (VdAV-R)
- Grazie, Presidente. Questa è
un'occasione persa di cominciare a riportare magari lentamente e
faticosamente, ma credo necessariamente per tutti, questo Consiglio
sui binari di una sana e aperta condivisione almeno sulle questioni
fondamentali, quelle di interesse comune della Valle. Io ricordo -
e altri colleghi con me e chiunque abbia letto giornali e seguito i
telegiornali dell'epoca - discorsi molto aperti nel mese di giugno
su come si sarebbero dovute affrontare insieme le grandi sfide, le
grandi difficoltà, i nodi alcuni dei quali sono stati ricordati.
Non abbiamo dimenticato i sani propositi che furono enunciati in
quei momenti, che dovevano far presagire la possibilità che vi
fosse accanto magari ad una dura e aspra battaglia politica almeno
un piccolo
précarré
di questioni sulle quali vi fosse il
massimo di franchezza e di concordia. Ora qui non stiamo discutendo
di chi: stiamo discutendo di come, stiamo discutendo del fatto che
una delegazione regionale alla Commissione paritetica sarebbe molto
bello ed auspicabile che andasse con un forte consenso di questa
Assemblea con una forte condivisione.
Nelle altre Regioni a statuto speciale alpino... faccio
l'eccezione delle due isole che hanno un diritto molto speciale,
perché lì è la Giunta ed è sua prerogativa (addirittura
presidenziale in Sicilia)... ma non credo sia nostro desiderio ed
interesse assomigliare al modello siciliano dal punto di vista
istituzionale, nelle Regioni alpine vige una regola (Friuli,
Venezia Giulia e Trentino Alto Adige) che è il rispetto rigoroso
della condivisione con l'opposizione, che può essere sotto forma di
designazione della minoranza, ma può essere - e sarebbe stato per
noi più che sufficiente - una comunicazione e previa concertazione,
globale almeno, sul modo di arrivare... Per quanto con garbo e con
gentilezza, le cose che ha detto poco fa il Presidente della
Regione sono di estrema chiusura e radicalità nel fatto che devono
essere espressione di una volontà di Governo e di maggioranza e
che, per quanto autorevoli, per quanto sul piano personale anche
apprezzabili i percorsi politici e tecnici delle persone in
questione, la chiusura ad una discussione preventiva con
l'opposizione suona purtroppo per noi come un rifiuto di avere le
minoranze fortemente solidali con questa scelta. Presidente, quindi
le esprimiamo disappunto, non lo facciamo in modo "gridato", ma
chiediamo anzitutto - e chiediamo che se ne faccia carico il
Presidente Cerise - di portare all'attenzione della Commissione per
il Regolamento un'introduzione anche da noi di un sano principio di
voto limitato generale, come ormai hanno tutti i regolamenti
parlamentari.
La nostra richiesta formale, Presidente Cerise, è che questo
principio venga recepito nella pratica adesso - abbiamo qualche
sospetto che non lo sarà - e formalizziamo questa richiesta: che si
tenga conto che tale principio è già vigente nelle assemblee, non
solo di alcune speciali, ma delle assemblee regionali in genere,
della Camera dei deputati e del Senato della Repubblica, per cui
tutti gli organi di garanzia, tutte le nomine degli organi
collegiali sono sempre ormai a voto limitato, ma non per
lottizzare, ma perché si tenga conto dei voti e degli auspici anche
di altra parte delle assemblee, non solo della parte maggioritaria.
La maggioranza è una bella cosa, ma ci hanno insegnato - il collega
Donzel che è filosofo conosce bene i problemi della dittatura della
maggioranza come questione ampiamente discussa - che si può anche
andare malamente su questo terreno. Noi sottolineiamo,
nell'esprimere apprezzamento personale sulle scelte che sono fatte
- perché tutte e tre le persone sono di rango, sono dotate di tutti
i requisiti che le possono fare considerare adeguate, in alcuni
casi lo posso dire per condivisione di esperienza in Commissione
paritetica e in altri per conoscenza che tutti abbiamo
dell'esperienza politica del collega Caveri -, che ci rincresce
molto che una designazione di questo tipo avvenga non per bocca del
Presidente, come è normale che sia esplicitata in quest'aula, ma
non con il sostegno, l'accordo e la condivisione delle forze di
opposizione. Le chiediamo quindi, Presidente del Consiglio, di
formalizzare la richiesta che il voto avvenga per voto limitato.
Non so se a questo deve fare seguito un'espressione formale
dell'Assemblea, comunque abbia la cortesia di decidere in proposito
e, se possibile, di convocare la Commissione per il Regolamento di
seguito, perché si traduca poi in iniziativa politica di questa
Assemblea e successivamente - anticipo già la dichiarazione di voto
anche per quanto riguarda la nomina dell'intera Commissione - con
vivo rammarico ci asterremo sui nominativi che sono stati proposti
per tale fondamentale questione di metodo.
Presidente
- La parola al Consigliere Lattanzi.
Lattanzi (PdL)
- Grazie Presidente. Il collega Louvin ha
esordito dicendo: "si è persa una grande occasione", io credo che
se ne sia persa più di una e cercherò di significarne il risvolto
politico e l'importanza di questa occasione persa anche a favore di
quei Consiglieri che non hanno partecipato al dibattito della
Capigruppo e a quello che in quella sede è stato detto. La
minoranza ha chiesto, come ha detto il collega Louvin, di poter
condividere, perché è il Consiglio che li nomina, i tre
rappresentanti della Regione in sede di Commissione paritetica, che
è l'organo che, come sapete, nei prossimi cinque anni dovrà
affrontare grandi riforme con grande attenzione per gli interessi
della Valle d'Aosta. La risposta del Presidente è stata nella
continuità, nel senso che ha detto con grande franchezza: "così si
è sempre fatto, è vero che il Consiglio regionale nomina i tre, ma
è sempre stata la maggioranza che ha indicato i tre nomi, quindi
alla fine il voto del Consiglio si è sempre espresso in termini di
maggioranza". Abbiamo fatto rilevare, così come in altre Regioni
autonome, in Trentino, essendo il Consiglio a nominare, la
condivisione delle persone è un fatto acclarato. Ecco perché in
quella direzione va la richiesta che sosteniamo: che anche questa
procedura acquisisca una forma diversa, una norma diversa, pur
prendendo atto con franchezza che, quando si prende una direzione,
poi è difficile cambiarla anche da parte della maggioranza.
Vorrei però far rilevare che abbiamo, come Popolo della Libertà,
fatto uno sforzo più importante: consapevoli che il quinquennio che
ci aspetta è un quinquennio importante, credevamo che non ci si
potesse rifare alle vecchie consuetudini, pur nel ritardo che il
Capogruppo Empereur ha sottolineato di questa valutazione, perché,
se ci fossimo parlati forse un mese fa, tutto sarebbe stato
diverso, però credo che in politica sia anche importante cogliere i
momenti della politica... dicevo, forse con qualche istante di
ritardo, noi abbiamo fatto un'offerta molto importante a questa
Regione: Il Popolo della Libertà ha inizialmente sostenuto la
necessità che i tre della Commissione paritetica fossero di nomina
del Consiglio, quindi una nomina condivisa, e in seconda battuta -
ecco la seconda grande opportunità che tale Regione sta perdendo in
questo istante - abbiamo voluto significare di avere acquisito da
parte del Ministro Raffaelle Fitto, Ministro per gli affari
regionali, la disponibilità all'indicazione di tre valdostani da
parte del Consiglio dei ministri per rappresentare lo Stato nei
confronti della Regione Valle d'Aosta. A nessuno sfuggirà
l'importanza di questa disponibilità, ma abbiamo voluto far di più:
abbiamo voluto mettere tale disponibilità a disposizione del
Consiglio regionale, abbiamo voluto stamani ribadire la possibilità
che il Consiglio regionale potesse condividere i tre di nomina
regionale e i tre di nomina statale. Sei valdostani di nomina e di
indicazione politica trasversale con un unico solo obiettivo:
accompagnare la Regione Valle d'Aosta nei prossimi cinque anni in
questo momento di grandi riforme. Certo non sarebbe stato facile
comunque, perché sappiamo che tutte le proposizioni delle norme di
attuazione delle paritetiche devono passare al vaglio dei
burocrati, dei dirigenti, dei ministeri, che certamente non sono
mai stati docili nei confronti delle
deregulation
, piuttosto
che della concessione di norme di attuazione a favore delle
Regioni, in generale e a maggior ragione nelle autonome. Certamente
però il peso politico e il peso istituzionale di sei rappresentanti
di nomina Regione Valle d'Aosta-Consiglio-forze politiche
trasversali, sia per quanto riguarda la rappresentanza
ministeriale, sia per quanto riguarda quella regionale, avrebbe
dato l'opportunità di avere sei professionalità politiche e
tecnico-giuridiche a disposizione del nostro futuro e del futuro
dei nostri figli. Questo, come diceva il Consigliere Empereur,
forse arriva un po' in corsa, ma ribadisco il concetto che forse
certi "treni" la Regione li deve saper prendere, perché ci
riempiamo la bocca di consapevolezza delle sfide che questa Regione
deve affrontare ma, ogni qualvolta c'è un treno da prendere, si
adotta il concetto della continuità, del "si è sempre fatto così",
che cozza con un approccio a questa legislatura che da parte delle
forze di maggioranza e delle forze di opposizione avrebbe dovuto
essere diverso. In questi primi mesi non abbiamo visto grande
discontinuità politica e istituzionale dai Governi precedenti, lo
diciamo con un po' di amarezza, sempre con l'auspicio che nelle
prossime settimane e nei prossimi mesi questo possa cambiare, ma è
significativo che sulle decisioni che sono state prese in questi
mesi, vedi Funivie del Cervino, Casinò, progetto di riforma sul
turismo della Valle d'Aosta (che non si muove, al di là delle
chiacchiere e delle interviste dell'Assessore, di un centimetro in
termini di dialogo, di confronto, di proposta, di soluzione dei
problemi), per non parlare poi dell'economia valdostana che è la
peggiore dell'Italia, su tali temi avevamo aperto la legislatura
dando reciproche disponibilità, che al momento con amarezza
registriamo non esserci. Questa non è un'occasione persa, questa è
l'occasione persa! Ce ne dispiace per i valdostani, noi da parte
nostra faremo in modo che comunque i rappresentanti del PdL di
nomina ministeriale portino avanti gli interessi di tale
Regione.
Presidente
- La parola al Consigliere Donzel.
Donzel (PD)
- Il Partito Democratico si riconosce nelle
puntualizzazioni che sono state fatte dai colleghi della minoranza,
non nascondiamo che anche noi conoscevamo l'esistenza di una prassi
consolidata. Abbiamo detto più volte... siamo stati seduti anche
noi sui banchi della maggioranza, su questo tema non abbiamo mai
sollevato problemi di metodo, quindi nessuno scandalo rispetto alla
proposta della maggioranza. Eppure tale sensazione di un voler
ribadire all'infinito il continuismo cozza un po' con le
aspettative che tutti, maggioranza e minoranza, avevamo all'inizio
dei lavori di questo Consiglio. Avevamo dimostrato... credo che
stiamo dimostrando ogni giorno come minoranza che c'è l'assunzione
di un comportamento responsabile, non barricadiero (passatemi
l'espressione!) e la stessa maggioranza aveva dato segno, volontà,
dichiarazioni soprattutto di apertura al dialogo. Ne discende
quindi che non è strumentale la nostra richiesta di concertare i
nomi, non è come dire una cosa che arriva all'ultimo minuto di
corsa: è un'esigenza che tutti abbiamo dichiarato all'inizio dei
lavori di questo Consiglio, quindi dovrebbe essere la prassi che si
afferma. Tanto più che intendo proprio precisare che era nostra
intenzione, come minoranza, non porci in alternativa rispetto ai
nominativi che venivano presentati, rispetto al nominativo più
politico, ossia quello dell'Onorevole Caveri, non c'era nessuna
intenzione di andare a sostituire questa figura. Ci pare evidente
che il clima esistente oggi in Consiglio è ancora lontano da quello
che auspichiamo per discutere in modo veramente
bipartisan
leggi regionali che tutti auspichiamo vengano eventualmente
corrette con l'apporto di tutti e soprattutto sulle questioni di
carattere istituzionale. Il Presidente della Repubblica, che noi
tutti onoriamo e rispettiamo formalmente, lancia da mesi appelli
che cadono nel vuoto a Roma come ad Aosta. Noi però su questo tema
non vogliamo "gettare la spugna" come Partito Democratico, anche se
oggi la maggioranza si arroccherà sulle sue posizioni, ci
ripresenteremo in I Commissione e in Consiglio regionale a chiedere
che per il futuro, se oggi non ci sarà questa disponibilità che noi
speriamo ancora vi sia, speriamo ancora in un ripensamento
dell'ultimo minuto... saremo lì per dire: "ridisegniamo insieme le
regole della Commissione paritetica, mettiamoci al passo con le
altre Regioni speciali", perché abbiamo bisogno più che mai, come
hanno ricordato altri colleghi, di istituzioni in cui tutto il
Consiglio si riconosca, in un momento di estrema delicatezza
economica e politica del nostro Paese.
Presidente
- Se nessun altro vuole intervenire, volevo
fare questa notazione: per dare una risposta al collega Louvin,
affinché la sua richiesta possa avere un esito, evidentemente su
quella deve esprimersi la Commissione per il Regolamento, posso
interpretarla come una mozione d'ordine se per il caso specifico si
vuole ricorrere alla votazione con voto limitato. In questo senso
chiederò di esprimersi un consigliere a favore e uno contro,
dopodiché il Consiglio si esprimerà e si procederà secondo le
determinazioni che lo stesso avrà assunto.
La parola al Presidente della Regione, Rollandin.
Rollandin (UV)
- Grazie, Presidente. L'osservazione fatta
sulla proposta - che ci dice che non è tanto nel merito dei
proposti, ma nel come - mi porta a ricordare che, quando si è
entrati sul come si procederà nei lavori, si è data la
disponibilità a far sì che le proposte vengano portate in
Commissione e quindi analizzate coralmente, mentre, come si sa,
finora la proposta veniva portata in Consiglio dopo l'approvazione
in Commissione paritetica. Se la preoccupazione è di lavorare
assieme, nel momento in cui si lavora all'elaborazione della
proposta, c'è una possibilità di condividere la proposta stessa. Mi
sembra dunque che sia una risposta piena di totale collaborazione
trasversale sulla condivisione del metodo, quindi del come si
arriva alla proposta che dovrà essere oggetto di lavoro per la
Commissione paritetica. Mi sembra quindi che sia una risposta
consona alle richieste, perché lì è il come si arriva alla
determinazione, perché, anche se vi fosse un membro della
minoranza, il ruolo sarebbe quello di lavorare per la
predisposizione della proposta, ma se la proposta, che comunque
viene formalizzata in qualche modo dalla Regione, passa al vaglio
della Commissione, credo sia un passo avanti non indifferente che
va come risposta di disponibilità ad un dialogo istituzionale e lì
mi sembra che sia il punto vero di intervento formativo della
proposta stessa. Ci sarà una proposta che quindi viene portata al
vaglio della Commissione competente, sperando che questo sia
compreso, perché poi c'è l'autonomia degli stessi membri della
Commissione, come ci insegnano credo le norme vigenti, nel senso
che, per quanto concerne il confronto con la parte statale, ci sarà
la possibilità di lavorare. Ritengo quindi che non vi sia stata
nessuna chiusura, ma vi sia stata oggi una proposta di buon senso
che va sicuramente nella continuità, ma va in una direzione di
apertura che credo sia nella sostanza, altrimenti la nomina di un
rappresentante delle minoranze... allora lo si chiami come si
vuole, ma aveva il significato di essere - adesso non utilizziamo
il termine vecchio della lottizzazione - un'espressione comunque
della minoranza legata ad una professionalità. Tenendo conto che le
professionalità proposte sono state apprezzate, credo che il
problema non si ponga nella sostanza. Vorrei anche ricordare -
poiché giustamente il Consigliere Lattanzi ha voluto riprendere un
passaggio che abbiamo apprezzato quando c'è stata la riunione dei
Capigruppo, di dire: "abbiamo l'assenso del Ministro Fitto nel
proporre tre valdostani come rappresentanti della parte statale" -
che non è una novità, erano già stati nominati nella Commissione
precedente tre valdostani di nomina statale. L'importante è che le
tre nomine, voglio ricordarlo... quindi sono tre nomine che adesso
non so se il Consigliere Lattanzi sentirà i gruppi presenti in
Consiglio per indicare le tre nomine, se farà questo, prenderemo
atto e provvederemo ad indicare la persona che riteniamo...
(interruzione di un Consigliere, fuori microfono)
... non lo so, se avete indicato... altrimenti che senso ha? Se
è per dirci che ne mettete tre del PdL, qual è l'apertura? Lo
chiedo, forse ho capito male, ma se sono tre del PdL non è una
novità! Si va allora nella più classica delle lottizzazioni,
permettetemi di dirlo, non è un'apertura. Qui è un discorso fra di
voi che mi dite: "invece di nominare i romani, nominate i
valdostani". Mi auguro che siano tre persone che sono sicuro
esistono e sono contento che siano scelte in Valle d'Aosta ma, al
di là di questo, non è una novità, né un'apertura oggi, perché è
una classica che abbiamo già visto! Forse ho capito male, vorrò
rileggere il processo verbale per capire se sono andato fuori
campo, ma è così.
Diciamo che noi siamo convinti che le nomine verranno fatte con
attenzione e ci auguriamo che vi sia questa disponibilità che è
stata data e che apprezziamo, che vi sia un lavoro comune, ma
ritengo che il lavoro inizi nella fase istruttoria, nella fase
preparatoria del documento che poi vanno a discutere. Se avviene
questo e se qui viene discusso, credo che sarà una pacchia per la
prossima Commissione paritetica, perché viene tutto confezionato in
casa. Io, sapendo come lavorano i Ministeri, ho qualche dubbio che
succeda così, perché ricordo che nell'ultima esperienza per ogni
norma che veniva predisposta, preparata e portata alla Commissione
c'era un passaggio lungo, pedante, difficile da superare da parte
dei Ministeri, con anche la presenza e la richiesta di partecipare
alla Commissione paritetica da parte degli stessi funzionari dei
Ministeri, che trovavano tutte le più remote possibilità per
fermare, per dire che non è possibile, che compete allo Stato...
ecco vorrei sottolineare questi aspetti procedurali che hanno avuto
delle difficoltà.
Per quanto riguarda l'intervento del Consigliere Donzel, che
apprezzo, nel senso che sappiamo che c'è questo atteggiamento, ma
dall'altra parte non ritengo esserci ad oggi nessun atteggiamento
di chiusura, perché nella condivisione della modalità con cui si
predispone l'atto credo vi sia ampia disponibilità di
partecipare... e quindi di far partecipare tutte le forze politiche
presenti al momento sostanziale di predisposizione degli atti.
Augurandomi che la prossima Commissione paritetica possa fare un
buon lavoro in tempi rapidi, perché gli spunti e la materia del
contendere è ampia, credo che su questo ci sarà molto da
lavorare.
Presidente
- La parola al Consigliere Lattanzi.
Lattanzi (PdL)
- Per precisazione, così non ci sono
fraintendimenti, Presidente. Il Popolo della Libertà della Valle
d'Aosta ha dato la disponibilità, condivisa con il Ministro,
affinché i tre di nomina ministeriale siano valdostani. Abbiamo
allargato questa disponibilità all'opportunità di condividerla con
le forze del Palazzo regionale, così almeno non ci sono
fraintendimenti, lei aveva capito una cosa diversa, io gliela
specifico. Prendiamo atto che, per potervi nominare i tre di
maggioranza regionale, non accettate questa disponibilità... e
siamo amici come prima.
Presidente
- Grazie della precisazione.
La parola al Consigliere Louvin.
Louvin (VdAV-R)
- Non possiamo mettere sul tavolo
altrettanto, perché non abbiamo delegazione da nominare da altra
direzione, ma non vorremmo, Presidente, che si sminuisse e si
snaturasse il senso del nostro intervento. Non abbiamo chiesto di
lottizzare niente, non abbiamo chiesto che vi fosse una
designazione rigida di minoranza... avevamo chiesto di poter
discutere. L'evocazione più o meno sottile delle nozioni di
lottizzazione implicita, esplicita, o di membro della minoranza,
come lei ha indicato testualmente, non riflettono il senso della
nostra posizione, che era quella di poter valutare insieme
l'assetto migliore di questa nostra composizione. Posso anche avere
delle valutazioni diverse da quelle del collega Lattanzi sul fatto
che la necessaria territorialità, la valdostanità della delegazione
governativa sia garanzia assoluta di qualità e di risultato, questo
è opinabile, credo comunque che avrebbe fatto molto bene alla forza
propositiva della Valle d'Aosta, dovendo discutere di questioni
come i buoni di benzina, il federalismo fiscale ed altro, avere un
supporto convinto e deciso di tutto questo Consiglio. Prendiamo
atto solo del fatto che lei non riesce a portare tale risultato,
perché, se non si trova il tempo, pur essendo persone molto attive
come lei, di chiamare due minuti l'opposizione a discutere in modo
trasparente, non al bar, ma nelle sedi competenti, in presenza dei
colleghi, dei Commissari, quale sia la sede più opportuna lo scelga
lei... se non si trova, come non si è trovato finora, dal primo
giorno di insediamento della Giunta ad oggi, questo tempo e questa
possibilità, questo porta ad un'occasione persa.
Aggiungo solo in limine che la questione della presenza dei
funzionari dei Ministeri era stata eliminata dalla nostra
Commissione paritetica, infatti non ci sono mai venuti, perché era
una conquista di autonomia della Commissione, autonomia che sarà da
rafforzare...
(interruzione del Presidente della Regione, fuori
microfono)
... sì, ma noi, per fortuna - ci tenevamo a sottolinearlo -,
qualche buon risultato quantitativo nella produzione normativa e
anche qualitativo di rapporto... siamo riusciti ad introdurre
questa esclusione della componente burocratico-ministeriale, che
purtroppo era, è e speriamo che non rimarrà, ma temiamo che possa
rimanere un freno pesante e un ostacolo al buon funzionamento di
tale organo di concertazione.
Presidente
- La parola al Consigliere Donzel.
Donzel (PD)
- È noto che anche nei Consigli precedenti
non ho mancato di far rilevare le diversità che ci sono sostanziali
fra l'essere Consiglieri del PD rispetto ad essere Consiglieri del
PdL, ma ho sempre tenuto a precisare che ci sono situazioni come
quelle istituzionali dove dobbiamo cercare di superare alcuni
vecchi ostacoli ideologici e cercare di capire cos'è ciò a cui
aspiriamo maggiormente ed è evidente che se un Consiglio regionale
può esprimere sei membri della Commissione paritetica, anziché tre,
è sicuramente un'opportunità che a mio avviso non andrebbe
sciupata. Ho apprezzato anche l'apertura del Presidente a discutere
e quindi a dare la possibilità al Consiglio di proporre alla
Commissione paritetica di concertare insieme gli elementi di cui si
dovrà occupare la Commissione paritetica, naturalmente considerata
l'indipendenza che hanno i membri, eppure rilevo che il risultato
finale di tutte queste aperture sarà che come prima procediamo a
nominare tre componenti della Commissione di nomina della
maggioranza, avendo fatto un po' di melina, ma sostanzialmente
nulla è cambiato. Rimane quindi l'atteggiamento che avevamo prima
come PD e cercheremo di lavorare in Commissione o in Consiglio per
vedere se si riesce a trovare un meccanismo regolamentare che
consenta di superare una prassi consolidata, che va rispettata, ma
certamente la politica mira anche a superare le prassi consolidate
quando i loro effetti non sono stati così efficaci.
Presidente
- Colleghi, non ho più altri iscritti a
parlare, dobbiamo esprimerci su questa proposta in termini di
mozione d'ordine, per cui cerco di riassumere la proposta che è
quella di svolgere la votazione per quanto riguarda le componenti
di parte regionale in seno alla Commissione paritetica con voto
limitato. Pregherei due Consiglieri, uno a favore e uno contrario,
di esprimersi, dopodiché si pone in votazione la proposta.
La parola al Consigliere Louvin.
Louvin (VdAV-R)
- Solo per ricordare che, non avendo
partecipato molti dei colleghi alla Conferenza dei Capigruppo dove
è stata approfondita tale questione, il voto limitato è principio
acquisito e consolidato nei regolamenti parlamentari di Camera e di
Senato; è applicato per regolamento nella Regione Friuli Venezia
Giulia e nella Regione Trentino Alto Adige, che esprimono al pari
nostro la Commissione paritetica: in entrambe le Commissioni
l'espressione della delegazione di queste comunità avviene per voto
limitato. Riteniamo che sia per un difetto del nostro Regolamento
che non ha mai ancora introdotto una precisa disposizione e il
problema si riproporrà più avanti, perché ci saranno altre
votazioni e di nuovo ci troveremo a discutere di questo se non
avremo una regolamentazione. Noi riteniamo essere già esistente un
principio e opportunamente da applicare in questo caso, chiediamo
che il Consiglio dia il proprio voto a tale impostazione e a tale
regola da applicare in questa votazione e poi ci auguriamo a
seguire nelle future.
Presidente
- La parola al Consigliere Empereur.
Empereur (UV)
- Grazie, Presidente. Intervengo a nome
della maggioranza consiliare. I vari interventi che si sono
succeduti corrono il rischio di vedere mescolare le mele con le
pere, una competenza è quella dello Stato, che attraverso il
Consiglio dei ministri nomina i propri rappresentanti, un'altra
competenza è quella della Regione Valle d'Aosta, che attraverso il
suo Consiglio nomina i propri rappresentanti. Ci dichiariamo
rispettosi delle regole, oggi le regole consentono alla maggioranza
presente in questo Consiglio la nomina di propri delegati, quindi
ci dichiariamo contrari a procedere con voto limitato.
Presidente
- Pongo in votazione la proposta del collega
Louvin:
Consiglieri presenti e votanti: 35
Favorevoli: 12
Contrari: 23
Il Consiglio respinge la mozione d'ordine del Consigliere Louvin
di procedere alla nomina con voto limitato.
Presidente
- Si passa alla votazione dei tre membri,
prego di distribuire le schede.
- Consiglieri presenti e votanti: 35
- Schede valide: 35
- Schede bianche: 12
Hanno riportato voti:
- Adolfo Angeletti: 23
- Renato Barbagallo: 23
- Luciano Caveri: 23.
Président
- Sont donc élus à la Commission paritaire le
Conseiller Caveri et les professeurs Angeletti et Barbagallo.
Il Consiglio
Considerato che la Commissione paritetica, prevista
dall'articolo 48bis dello Statuto speciale per la Valle d'Aosta,
introdotto dall'articolo 3 della legge costituzionale 23 settembre
1993, n. 2, è organo della Presidenza del Consiglio dei ministri
che elabora gli schemi dei decreti legislativi recanti le
disposizioni di attuazione dello Statuto speciale e di
armonizzazione della legislazione nazionale con l'ordinamento della
Regione;
Precisato che il predetto articolo 48bis prevede che la
Commissione paritetica è composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta;
Richiamate le proprie deliberazioni n. 190/XII del 5 novembre
2003 e n. 1544/XII del 26 ottobre 2005, con le quali sono stati
nominati, quali rappresentanti della Regione in seno alla
Commissione paritetica, i Signori:
- Prof. Adolfo ANGELETTI, nato a Torino il 30 settembre 1937,
residente a Torino, via Barrili, n. 22;
- Dott. Renato BARBAGALLO, nato a Giarre (CT) il 20 settembre
1932, residente a Pontey, frazione Prélaz, n. 22;
- Dott. Augusto ROLLANDIN nato a Brusson il 13 giugno 1949,
residente a Brusson, frazione Vollon, n. 11;
Richiamati il d.P.C.M. 20 dicembre 1993, il decreto del
Ministro per la funzione pubblica e per gli affari regionali del 17
ottobre 1996, i decreti del Ministro per gli affari regionali del 4
febbraio 1999, 28 febbraio 2002, 4 agosto 2004 e il decreto del
Ministro per gli affari regionali e le autonomie locali del 26
luglio 2006 con i quali è stata costituita e successivamente
rinnovata la Commissione paritetica di cui all'articolo 48bis dello
Statuto speciale per la Valle d'Aosta;
Atteso che il Consiglio regionale è stato rinnovato a seguito
della consultazione elettorale del 25 maggio 2008;
Ravvisato pertanto di dover procedere alla nomina dei
rappresentanti della Regione in seno alla Commissione
paritetica;
Richiamata la deliberazione della Giunta regionale n. 1490
del 1° giugno 2007 con la quale sono stati approvati, a decorrere
dal 2007, i criteri per la corresponsione degli emolumenti per i
componenti di nomina regionale della Commissione paritetica di cui
all'articolo 48bis dello Statuto speciale per la Valle
d'Aosta;
Richiamato, altresì, il provvedimento dirigenziale n. 927 del
5 marzo 2008 concernente l'approvazione del pagamento, per l'anno
2008, delle spese di funzionamento, degli emolumenti e dei rimborsi
delle spese vive da sostenersi da parte dei componenti di nomina
regionale in seno alla Commissione paritetica di cui all'articolo
48bis dello Statuto speciale per la Valle d'Aosta e il relativo
impegno di spesa;
Richiamata, infine, la deliberazione della Giunta regionale
n. 2507 del 29 agosto 2008 concernente l'approvazione del bilancio
di gestione, per il triennio 2008/2010, con attribuzione alle
strutture dirigenziali di quote di bilancio e degli obiettivi
gestionali e di disposizioni applicative, con decorrenza 1°
settembre 2008;
Visto il parere favorevole rilasciato dal Direttore della
Direzione affari legislativi, ai sensi del combinato disposto degli
articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Delibera
di nominare quali rappresentanti della Regione in seno alla
Commissione paritetica di cui all'articolo 48bis dello Statuto
speciale per la Valle d'Aosta, introdotto dall'articolo 3 della
legge costituzionale 23 settembre 1993, n. 2, i Signori:
- Prof. Adolfo ANGELETTI, nato a Torino il 30 settembre 1937,
residente a Torino, via Barrili, n. 22;
- Dott. Renato BARBAGALLO, nato a Giarre (CT) il 20 settembre
1932, residente a Pontey, frazione Prélaz, n. 22;
- Dott. Luciano CAVERI, nato ad Aosta il 25 dicembre 1958,
residente a Saint-Vincent, Loc. Feilley, n. 30.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK