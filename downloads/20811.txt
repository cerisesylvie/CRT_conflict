Consiglio Regionale della Valle d'Aosta - Oggetto del Consiglio n. 844 del 6 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 844 del 6 ottobre 2004 - Resoconto
OGGETTO N. 844/XII - Tempi di predisposizione di un nuovo
appalto per le pulizie degli uffici regionali. (Interrogazione)
Interrogazione
Ricordate le precedenti iniziative consiliari concernenti
l'appalto delle pulizie degli uffici regionali, in cui si mettevano
in luce gli aspetti critici della qualità dei servizi
appaltati;
Richiamato l'impegno dell'Assessore di ritornare sulla
questione per riproporre un nuovo tipo di appalto;
Ricordato come persistano atteggiamenti per lo meno
discutibili della ditta appaltatrice nei confronti del personale
tanto che gli stipendi vengono centellinati ed erogati con molto
ritardo;
la sottoscritta Consigliera regionale
Interroga
l'Assessore competente per sapere:
1) a che punto è la predisposizione di un nuovo appalto per
le pulizie degli uffici regionali;
2) se si sono individuate nuove modalità di appalto che
possono garantire servizi di pulizia più efficienti e condizioni di
lavoro più rispettose delle persone;
F.to: Squarzino Secondina
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Abbiamo un'interrogazione in cui mi si
chiede a che punto è la predisposizione di un nuovo appalto per le
pulizie degli uffici regionali.
A questa domanda possiamo rispondere con la deliberazione
assunta oggi dalla Giunta in cui è stato approvato il recesso, con
decorrenza dal 1° aprile, dalla convenzione per la fornitura del
servizio di pulizia con la "Consip" e l'indizione di gara di
appalto mediante procedura aperta per l'affidamento dei servizi di
pulizia, raccolta differenziata, facchinaggio presso i locali
adibiti ai servizi dell'Amministrazione regionale; ciò - rispondo a
questo punto anche alla seconda domanda - cercando di migliorare le
condizioni per la definizione di tale appalto. In primo luogo è
stato introdotto come elemento per l'aggiudicazione un "mix" fra
offerta tecnica e offerta economica, quindi all'interno di questo
criterio abbiamo il 50% dei punti dati in relazione all'offerta
economica e il 50% in relazione a una serie di elementi, fra cui il
numero totale di addetti previsti per le diverse attività di
pulizia e in questo caso l'attribuzione del punteggio viene
effettuata sulla base del numero totale di addetti indicato nella
scheda di offerta tecnica, il punteggio massimo verrà riconosciuto
al numero di addetti offerto più elevato. Questo per evitare, come
in passato, degli equivoci in cui sembrava esserci
un'Amministrazione regionale che comprimeva il numero degli addetti
all'interno di ogni piano e di ogni servizio, cosa non
corrispondente alla realtà, nel senso che in passato vi era
un'offerta economica all'interno della quale l'impresa gestiva le
proprie risorse, quindi se vi erano dei ribassi e vi erano certe
compressioni, da un certo punto di vista, i soggetti che ne
facevano le conseguenze erano, da un lato, i lavoratori, che erano
costretti ad assumersi un carico di lavoro di un certo tipo, e,
dall'altro, la qualità del servizio. Ancora: le ore previste per le
diverse attività di pulizia, la certificazione di conformità del
sistema di gestione della qualità alle norme ISO, i tempi di
intervento in caso di emergenza; questi sono alcuni elementi, poi
non mi dilungo sul capitolato tecnico e sulle norme di
partecipazione alla gara.
Particolare attenzione è stata garantita da tale deliberazione
in merito ad un altro tema, che era stato dibattuto in quest'aula,
relativo alla raccolta differenziata dei rifiuti, dove, da un lato,
è stata prevista la fornitura di contenitori e di supporti per la
raccolta differenziata ma, dall'altro, viene richiesto all'impresa
che poi risulterà aggiudicataria di proporre all'Amministrazione
regionale una modalità di riorganizzazione dei servizi,
conformemente alle disposizioni contenute nel documento allegato
relativo alla gestione dei rifiuti prodotti da soggetti che erano
servizi pubblici e di pubblicizzazione della stessa presso il
personale operante all'interno degli stabili regionali. È stato
quindi garantito un raccordo con le circolari che rappresentano le
indicazioni date dall'Amministrazione regionale, in particolare
dall'Ufficio tutela dell'ambiente, pertanto è stato garantito tale
raccordo, in modo che la gestione dei rifiuti da parte dell'impresa
di pulizia fosse coerente con questa nuova circolare. Tale
documento è stato allegato al bando, quindi ogni impresa che vorrà
partecipare potrà conoscere le linee guida per questo tipo di
attività. Riteniamo che la costruzione dell'appalto in questo modo
possa essere una garanzia per l'Amministrazione regionale.
Ricordo ancora che l'importo per un quinquennio è decisamente
importante: supera gli 8 milioni, ma è stato diviso in 7 lotti, dei
quali le imprese potranno al massimo aggiudicarsene due, nel senso
che non è permesso ad un'impresa di partecipare e vincere per tutti
i lotti, in modo da creare questa giusta possibilità. Come capite
bene, un'attività così importante necessita di garantire un'altra
questione: la capacità finanziaria, in modo tale che la continuità
del servizio, l'erogazione degli stipendi e quindi la tutela della
forza lavoro vengano garantite. È ovvio che questo tipo di discorso
deve essere misurato in conformità al volume di affari, quindi per
ogni lotto è stato richiesto di garantire un volume di affari nel
triennio precedente coerente con il lotto che in qualche modo
dovesse poi essere il lotto di interesse per l'azienda, in modo da
avere una "partecipazione" armoniosa fra l'importo e il passato.
Ripeto: è a disposizione il bando, potrà essere verificato, ma
anche lì viene richiesta una certa anzianità di iscrizione al
Registro imprese per dare certe garanzie all'Amministrazione.
Presidente - La parola alla Consigliera Squarzino Secondina.
Squarzino (Arc-VA) - Devo notare che il primo effetto
dell'intervento della Giunta di alleggerire alcuni impegni
all'Assessore alle finanze è stato subito positivo, nel senso che
l'Assessore, liberato da alcune incombenze, ha potuto dedicarsi ad
altri settori come quello della pulizia dei locali, che sono non
così significativi dal punto di vista del dibattito, ma che sono
importanti per il funzionamento dell'Amministrazione e per i
lavoratori interessati. Mi fa piacere vedere che suggerimenti,
richieste da noi presentate in aula sono state prese in
considerazione. Prendo atto che è stata decisa una nuova gara di
appalto, che si è cercato di individuare nuove modalità più
attente, da un lato, alle esigenze di pulizia, dall'altro, alle
condizioni dei lavoratori. Ricordo all'Assessore che attualmente
molti dipendenti di queste imprese di pulizia che lavorano negli
uffici regionali hanno difficoltà ad avere lo stipendio: viene
pagato un mese o due dopo la scadenza; chi se lo fa pagare in banca
con bonifico, quando va per ritirare i soldi... si accorge che i
soldi non sono stati versati, per cui si trova come se avesse un
assegno a vuoto. Capitare cose di questo genere, che sono di una
gravità estrema!
Non ho visto il capitolato di appalto, sono certa che gli uffici
avranno tenuto presente tutti i vari aspetti; spero vi sia anche
una serie di attenzioni per quanto riguarda poi le condizioni di
lavoro e quindi di pagamento degli addetti perché, se vi è un
numero sufficiente di addetti per ogni piano per garantire la
pulizia dei piani e poi questi che non sono pagati... il problema
si pone di nuovo. Spero che alcune modalità di controllo, che
l'Assessore stesso aveva detto non esistevano nel precedente
appalto, adesso siano inserite, in modo che non bisogna aspettare
che alla fine scoppi la situazione; se vi fossero delle procedure
di monitoraggio nel tempo, forse questo aiuterebbe a capire com'è
la situazione e ad impedire che certe situazioni si degenerino.
Spero anche che non si faccia troppo ricorso a tanti subappalti,
altrimenti una serie di condizioni che erano state pensate come
positive si ripercuotono poi sui lavoratore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK