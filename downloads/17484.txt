Consiglio Regionale della Valle d'Aosta - Oggetto del Consiglio n. 871 del 6 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 871 del 6 ottobre 1999 - Resoconto
OGGETTO N. 871/XI Situazione dello stabilimento Heineken
S.p.A. di Pollein. (Interpellanza)
Interpellanza Richiamato l’acquisto, di parte
dello stabilimento Heineken S.p.A. di Pollein da parte della
Regione tramite la finanziaria Finaosta S.p.A. che ad oggi detiene
il 49 percento della Società "SIMA S.p.A.";
Richiamate le nostre iniziative e le relative discussioni più
volte sostenute in Consiglio regionale;
Saputo che in un incontro fra amministratori del gruppo Heineken
Italia S.p.A. e i rappresentanti sindacali dello stabilimento di
Pollein è stato comunicato che dal prossimo anno verrà soppresso
anche l’impianto fusti;
Preoccupati da questo ennesimo evento che rappresenta un
ulteriore disimpegno della Società Heineken Italia S.p.A. nello
stabilimento di Pollein;
I sottoscritti Consiglieri regionali
Interpellano
La Giunta regionale per conoscere:
1) se la stessa è a conoscenza di tali fatti e se conosce i
motivi di tale scelta aziendale;
2) quali sono ad oggi gli occupati a tempo indeterminato e
quanti a tempo determinato;
3) quali iniziative intende intraprendere a riguardo.
F.to: Viérin M. - Collé - Marguerettaz - Comé - Lanièce
Président
La parole au Vice-président Viérin Marco.
Viérin M. (Aut)
Questo è un argomento che abbiamo portato
in quest'aula da parecchi anni; prima come gruppo dei Popolari per
la Valle d'Aosta e in seguito come Autonomisti, e parecchie volte
da parte dei banchi della Giunta venivamo tacciati di sollevare dei
polveroni, di essere autolesionisti. Purtroppo, Assessore, di volta
in volta, man mano che il cammino di questo stabilimento prosegue
nel tempo, emergono continuamente dei dati che dimostrano una
continua volontà dell'azienda a disimpegnarsi in questo
stabilimento.
Lei, Assessore, sa perfettamente che quando a fine 1997 si passò
dal vecchio protocollo, che noi contestammo perché l'azienda non
rispettava, al nuovo protocollo che la Giunta fece per tutelarsi o
per altro, questo nuovo protocollo sollevò alcuni dubbi già
dall'inizio per il metodo con il quale fu presentato. Metodo che
voglio ricordare ai colleghi e cioè non fu portato in questo
Consiglio, ma fu approvato dalla Giunta e la Giunta dette mandato a
Finaosta.
In questo Consiglio approdò perché la minoranza fece alcune
iniziative, fra cui quella di presentare una risoluzione,
presentata dal sottoscritto e da altri, dove si chiedeva quanto
segue:
"Si chiede quindi alla Giunta regionale di relazionare in
merito alla tale questione e di sospendere l'adozione di qualunque
atto amministrativo se non dopo aver discusso con urgenza gli
obiettivi e gli indirizzi in seno a questo Consiglio regionale, in
merito allo stabilimento Heineken".
Quella risoluzione fu
bocciata dalla maggioranza e la maggioranza andò avanti con
delibere di Giunta senza discutere la cosa in Consiglio, e questo
per quanto riguarda il metodo.
Ma affrontammo anche il discorso della concretezza. Lei,
Assessore, sa bene che passando dal vecchio protocollo al nuovo si
sono perse tante cose sulle quali l'azienda si era impegnata nel
vecchio protocollo. Voglio solo ricordare che nel nuovo protocollo
non c'è garanzia per l'occupazione perché non è prevista
l'effettuazione dei turn over, è solo prevista un'eventuale
mobilità verso gli altri stabilimenti del gruppo, non sono previsti
in maniera precisa gli investimenti che l'azienda dovrà fare, non è
prevista la produzione che l'azienda dovrà fare, tutti aspetti che
invece nel vecchio erano previsti. In più era nato in quel nuovo
protocollo il discorso della SIMA, cioè la Regione tramite la
Finaosta doveva acquistare, ed ha quindi acquistato, il 49 percento
della proprietà dello stabilimento tramite la società SIMA.
Questa società, oltre ad aver dato un grosso aiuto finanziario
al gruppo Heineken, e abbiamo scoperto che quei 42 miliardi pagati
dopo il 28 febbraio in 10 giorni il gruppo Heineken li ha investiti
in uno stabilimento diretto concorrente a quello di Pollein e
precisamente a Massafra a Taranto.
Non racconto storie, Assessore, e prendo l'articolo de "Il Sole
24Ore" in data 10 marzo 1999, quindi 10 giorni dopo che la Heineken
aveva incassato i 42 milioni dei Valdostani, dove si legge:
"Heineken dismette in Basilicata e investe in Puglia. Quaranta
miliardi d'investimenti nel triennio 1998-2000 e aumento della
produzione: questi i piani di Heineken per lo stabilimento di
Massafra a Taranto".
Io le dissi già, Assessore, in autunno, quattro mesi prima, che
la Heineken aveva dei problemi finanziari e che noi correvamo il
rischio di dare soldi nostri affinché con questi soldi si potesse
un domani iniziare a potenziare gli stabilimenti che sarebbero
andati man mano a sostituire il nostro di Pollein. Lei mi disse che
non era vero, ma l'articolo de "Il Sole 24Ore" ha purtroppo
confermato i dubbi del sottoscritto sollevati in
quell'occasione.
Oltretutto la SIMA deve prevedere a seguito dell'accordo fatto
con la società Heineken Italia, un contratto di affitto
all'azienda, e coofinanziare parecchie cose! La SIMA oggi cosa fa
essenzialmente? La SIMA, come prevede l'articolo 5.2 del
protocollo, potrà effettuare a proprie spese, secondo le richieste
di Heineken Italia, migliorie, manutenzioni ordinarie e
straordinarie.
Nell'articolo 7.1 si dice che sono a totale carico di SIMA, in
deroga all'articolo 2561 del Codice civile il minor valore
derivante dal logorio, dal deperimento dei beni ammortizzabili,
nonché tutte le spese di manutenzione ordinaria e straordinaria.
Ciò significa che da quel momento tutte le cose che vengono fatte
in quello stabilimento come manutenzione ordinaria e straordinaria
sono pagate per il 49 percento dalla Regione. E da quel momento
Heineken non ha più fatto investimenti, anzi continua un passo alla
volta a disinvestire.
E quindi noi, vista questa situazione, siamo obbligati a
riproporre questo problema. Abbiamo presentato quest'interpellanza,
chiedendole tre cose: se la Giunta è a conoscenza dei fatti e cioè
che l'ultimo disimpegno è quello sugli impianti fusti, e i motivi
di tale scelta aziendale; quanti sono ad oggi gli occupati a tempo
indeterminato e quanti a tempo determinato; quali iniziative
intende intraprendere la Giunta.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
In risposta all'interpellanza mi
pongo una domanda; quello che non riesco a capire è come mai, di
fronte ad una situazione come quella della Heineken di Pollein, il
Consigliere Viérin non riesca a fare un esame sereno della
situazione, soprattutto di fronte all'evidenza dei fatti, e io
cercherò di spiegare qual è l'evidenza dei fatti, tenuto conto
anche del fatto che non è la prima volta che in quest'aula si parla
con dei toni soprattutto da parte sua, di sostanziale
catastrofismo; sia nella passata legislatura che successivamente si
torna sempre a parlare dello stabilimento di Heineken di Pollein
come se fosse uno stabilimento sull'orlo della chiusura. I fatti
dimostrano l'esatto contrario. Non dimentichiamoci che il gruppo
Heineken è passato negli anni 1996-1997 e successivamente
attraverso un profondo processo di ristrutturazione, che ha portato
alla cessione di uno stabilimento e alla chiusura di altri,
qualcuno in questa sala aveva preconizzato che la chiusura avrebbe
riguardato lo stabilimento di Pollein e invece non è stato così ad
oggi, i dati dimostrano il contrario, e non solo, quando si parla
di Heineken si parla del secondo gruppo nella produzione della
birra a livello mondiale e del primo a livello europeo, gruppo che
ha risultati economici evidentemente positivi.
Ma per venire ai fatti. Ovviamente la situazione dell'Heineken è
seguita con particolare attenzione da parte della Regione, intanto
perché c'è un accordo con questa società e poi perché in
conseguenza di questo accordo la Finaosta ha una partecipazione del
49 percento nella SIMA.
I dati ci dicono, secondo l'esame che è stato fatto
dall'Amministrazione regionale e da Finaosta, che gli impegni, sia
per quanto riguarda le produzioni, sia per quanto riguarda anche un
ritorno fiscale, sono stati rispettati e positivi.
La produzione è in continua crescita, nel 1996 è stata di
643mila ettolitri, nel 1997 di 640mila ettolitri, nel 1998 siamo a
822mila ettolitri di produzione, quest'anno al 31 agosto la
produzione è di 700mila ettolitri con una previsione a fine anno di
860mila ettolitri. In sostanza siamo di fronte ad un aumento
progressivo della produzione dello stabilimento, produzione che va
al di là di quella che era la crescita prevista dall'azienda: ad
esempio, nel corso del 1999 l'azienda prevedeva di produrre 740mila
tonnellate, 700mila sono già state prodotte al 30 agosto. Quindi
l'andamento è positivo. C'è un ritorno fiscale, che è analogamente
positivo, ci sono incontri sia con l'azienda sia con le
organizzazioni sindacali, che ci hanno chiesto di monitorare la
situazione, ma non ho colto quegli elementi di pessimismo che poco
fa ci ricordava il Consigliere Viérin.
La questione che è in discussione oggi riguarda il fatto che
l'azienda intende procedere, a partire dal 2000, a fermare la
produzione dei fusti, motivando questo con il fatto che questo tipo
di produzione rappresenta delle diseconomie in quanto vi sono costi
di trasporto, per il fatto che queste produzioni vengono consumate
prevalentemente in Piemonte, Liguria e Lombardia; di conseguenza,
c'è un problema di trasporti legati all'andata e al ritorno dei
fusti.
Le produzioni sono di circa 80-100mila tonnellate all'anno, il
60 percento di queste è consumato fuori Valle; va detto che la
produzione non si perde, l'azienda non riduce nel 2000 di
80-100mila ettolitri anno la produzione, ma la trasferisce su
un'altra linea di produzione che è la linea delle bottiglie. Quindi
dal punto di vista produttivo i volumi vengono mantenuti, dal punto
di vista occupazionale non è che oggi Heineken sia venuta a dire
che ferma la produzione dei barattoli, ha detto che ferma la
produzione di fusti, e il Consigliere Viérin che conosce bene lo
stabilimento sa qual è il rapporto fra fusti e lattine?
Viérin M.
(fuori microfono)
? solleticato?
Ferraris (GV-DS-PSE)
? solleticato, va bene, fa parte
della discussione e del dibattito. Quindi direi che la produzione
non si perde e non si perde neanche l'occupazione.
Per quanto riguarda il numero di dipendenti, attualmente è di
113 quello dei dipendenti a tempo indeterminato, e per quanto
riguarda i lavoratori a tempo determinato quest'anno sono stati 29,
superiori alla media degli anni precedenti.
C'è stata una riduzione di personale sulla base di una procedura
di mobilità concordata con il sindacato, che ha portato nel corso
dell'anno ad una riduzione di 9 persone. È altrettanto vero che
sulla base dei programmi e delle decisioni che sta assumendo il
gruppo a livello di casa madre, quindi a livello olandese, è in
previsione una procedura di assunzione per lo stabilimento di
Pollein. Non è stata quantificata la cifra, nel corso dell'anno
comunque sono state assunte due persone, assorbite dagli
stagionali.
Quanto agli investimenti, non è vero che non si fanno. L'azienda
ha messo a budget 2200 miliardi d'investimenti, di questi ne sono
stati attivati 600; a fine anno è prevista la sostituzione
dell'impianto di automazione della cottura, che comporterà un
investimento di 750 milioni; è allo studio la fattibilità della
sostituzione dei depalettizzatori - poi il Consigliere Viérin
spiegherà cosa sono - per una spesa intorno ai 600 milioni.
A questo si può aggiungere un ulteriore elemento ed è che la
SIMA ha partecipato ad un'asta indetta dal Comune di Pollein per la
vendita di un terreno contiguo allo stabilimento industriale per
circa 2400 metri quadrati, se l'è aggiudicato e questo significa
che c'è un intendimento di continuare l'attività produttiva.
D'altronde l'accordo sottoscritto nel 1997 era un accordo di durata
decennale, che prevede una verifica al 2004, per ridefinire i
rapporti per il periodo successivo sulla base degli intendimenti
che le due parti, Finaosta per conto dell'Amministrazione regionale
e Heineken Italia per conto della Heineken intenderanno portare
avanti per il periodo successivo.
Mi pare che le nubi che venivano indicate dal Consigliere Viérin
nel 1997 non si siano verificate.
In conclusione del mio intervento do una brevissima lettura di
un comunicato stampa, che ha inteso oggi portare all'attenzione
degli organi d'informazione l'Heineken Italia, quindi la sede
centrale dell'Heineken, rispetto alla questione dello stabilimento
di Pollein.
Questo comunicato dice testualmente:
"Le preoccupazioni
rilevate dagli amministratori e dalla stampa locale nei giorni
scorsi
- quindi mette anche nell'ambito dei preoccupati
l'Amministrazione regionale, che si è premurata di verificare la
situazione dello stabilimento -
in merito alla decisione di
cessare l'attività del confezionamento in fusti dello stabilimento
Heineken Italia S.p.A. di Pollein, Aosta, sono completamente
immotivate. Infatti, come è stato spiegato dai rappresentanti di
Heineken Italia agli amministratori locali, la cessazione delle
attività di confezionamento in fusti non darà luogo né a riduzione
della produzione, né di conseguenza alla riduzione dei livelli
occupazionali. Più in generale, gli accordi presi fra Finaosta e
Heineken Italia S.p.A. sono stati e vengono pienamente rispettati.
Si rileva inoltre che il 4 ottobre 1999 la società SIMA ha
partecipato ad un'asta indetta dal Comune di Pollein per la vendita
di un reliquato di terreno contiguo al complesso industriale di
circa 2400 metri quadrati aggiudicandosi. Crediamo sia evidente a
tutti quanto quest'azione debba essere letta come un segno positivo
nella direzione dell'impegno di Heineken Italia S.p.A. nello
stabilimento di Pollein. Va ricordato anche che la produzione di
birra dello stabilimento di Pollein è stata superiore a quanto
previsto a budget nel 1998 e lo sarà secondo le ultime previsioni
anche nel 1999".
Credo che questi siano dati inconfutabili e si debbano trarre le
logiche conclusioni.
Président
La parole au Vice-président Viérin Marco.
Viérin M. (Aut)
L'Assessore è bravo come il suo
predecessore Mafrica, probabilmente è un vizio di movimento o di
partito. Bravo nelle parole, non altrettanto nei fatti!
Prima di entrare nei fatti vorrei ricordare all'Assessore che
quando abbiamo discusso di Heineken in occasioni passate in questo
Consiglio non abbiamo mai sollevato il discorso "chiusura"; abbiamo
sollevato il fatto che la Regione sul vecchio protocollo non ha
fatto rispettare niente. E cosa ha fatto la Giunta per essere a
posto con sé stessa? Ha modificato il protocollo e il nuovo
protocollo non dà più nessun appiglio affinché si possano
pretendere investimenti, occupazione e produzione. Questo lo sa
benissimo, Assessore, e come può sostenere che bisognerebbe
esaminare il tutto in maniera più serena quando, vista l'evidenza
dei fatti, lei con tutta la truppa dell'Assessorato - utilizzo un
termine forte - non riesce neanche a sapere le cose che passano in
uno stabilimento alle porte di Aosta? Mi preoccupa il fatto che
abbiamo tanti stabilimenti da seguire e da capire cosa succede al
loro interno.
Sui fatti, lei ha detto che sostanzialmente la produzione e il
ritorno fiscale sono invariati ed è vero, solo che qui c'è una
strategia, come io dissi già anni fa, fino al 2004-2005 l'azienda è
obbligata a tenere in piedi lo stabilimento di Pollein, finché non
ha preparato gli stabilimenti alternativi. Però intanto quello
stabilimento lo ha già venduto per il 49 percento e ha incassato 42
miliardi e li ha utilizzati per fare gli impianti in uno dei due
stabilimenti del suo futuro. Ed è "Il Sole 24Ore" che lo ha
scritto: dieci giorni dopo aver incassato l'assegno da Finaosta è
andata a spenderlo in un altro sito, anziché spenderlo a Pollein; a
Pollein paghiamo noi perché il 49 percento di tutte gli interventi
che fanno paghiamo noi tramite SIMA.
Lei dice che sostanzialmente non cambia niente per quanto
riguarda l'occupazione. Alla faccia, Assessore! Lei ha letto: oggi
113 fissi, 29 stagionali con lieve incremento; gli stagionali
l'anno scorso erano 28, ne hanno preso 1 in più, probabilmente
hanno fatto 4 mesi e 15 giorni a tutti anziché 5 mesi, e ne hanno
preso 1 in più. I fissi - che sono quelli che contano - in un anno
sono calati dell'11 percento, perché erano 127 nel 1998, sono 113
oggi, come ha detto lei. Ma in 2 anni, da quando abbiamo firmato il
protocollo del 1997, sono calati del 30 percento, perché erano 147.
Allora non è vero che non ci sono questi problemi, se vogliamo
parlare dei fatti.
Dopo di che c'è il discorso dei fusti e qui impallidisco nel
ricordare quello che ha detto lei, è chiaro che Heineken fa la
produzione e poi imbottiglia, ma questo è un chiaro segnale che
l'azienda vuole piano piano disinvestire, perché l'impianto fusti è
un impianto strategico per uno stabilimento. Via quell'impianto
fusti, rimane l'impianto barattoli, l'ultimo; non vorremmo venire
qua fra due anni a dire che l'impianto barattoli viene portato via
e si faranno comunque ulteriori bottiglie.
Allora per quanto riguarda l'impianto fusti, chi le ha
suggerito, Assessore - qualcuno dell'azienda presumo - di dire che
i fusti si portano via perché ci sono problemi di trasporto, perché
costa di più, è falso! In un fusto ci sono 30 litri, sono 90
bottiglie, sono circa 4 cartoni di bottiglie, a livello di volume è
circa uguale ad un fusto, quindi quando si dice trasporto è perché
ci si vuole arrampicare sui vetri. Oltretutto la produzione dei
fusti è importante perché rappresenta il 10 percento
dell'imbottigliamento, sono circa 80mila ettolitri. È chiaro che
qui c'è l'intenzione di volersi allontanare piano piano, succhiare
fino al midollo e poi allontanarsi.
Lei ha parlato di 2 miliardi d'investimenti, e poi mi parla
della sala cottura; ma è andato a vedere la sala cottura, ha
chiesto ai funzionari di verificare perché si fanno questi 700
milioni d'intervento? Altrimenti fra due mesi non si fa neanche più
un litro lì. Devono tacconarla, altrimenti non si fa più niente! E
700 milioni nella sala cottura è come un chicco in un granaio, è
per tacconare, è per poter andare avanti di anno in anno. Infatti
gli investimenti sono mancati nella stessa maniera
nell'imbottigliamento, non ci sono, perché dovrebbe sapere che
l'impianto barattoli ha oltre dieci anni, da allora non è stato
fatto più niente di nuovo.
Per le bottiglie abbiamo due impianti, tecnicamente il duplo A e
il duplo B che hanno oltre 15 anni, in un settore come questo dove
la tecnologia avanza a passi da gigante. E sa da dove arrivano
questi due impianti, che dovrebbero andare a sostituire anche gli
82mila ettolitri dei fusti, sa da dove arrivano? Arrivano da
Populi, erano stati utilizzati a Populi, là non andavano più bene,
ormai non erano più consoni ai tempi moderni, sono stati portati a
Pollein. Due impianti che rappresentano l'imbottigliamento
dell'azienda, da Populi sono stati portati a Pollein, e anche
questi si devono tacconare.
Anche i depalettizzatori devono tacconare altrimenti non
riescono neanche più a caricare un bancale. Sono obbligati a
farlo.
A controprova di quello che dico, due giorni fa nello
stabilimento ci sono state sei ore di fermo macchina e guarda caso
tutti gli impianti si sono fermati, perché due ore si è fermata la
sala cottura, non riusciva ad andare avanti, due ore si sono
fermati gli impianti di imbottigliamento delle bottiglie, due ore
si è fermato l'impianto barattoli. Non è che per sei ore si è
bloccato un impianto perché ha avuto un problema; lo stesso giorno
per problemi vari d'impiantistica si sono bloccati tutti e tre i
settori vitali, tutti e tre in un giorno solo. Questa è la
situazione precaria in uno stabilimento dove investimenti non si
fanno. Questi sono i fatti, Assessore, non i suoi!
Due anni fa, il Presidente della Giunta, rispondendo al
sottoscritto, disse:
"L'établissement de Pollein sur la base de
cet accord jouera un rôle précis dans le plan de développement du
groupe Heineken et ce dans les perspectives de globalisation des
marchés et d'intégration européenne, grâce à sa position au c?ur de
l'Europe et aux investissements qui seront destinés à sa
modernisation".
Spero che anche qui non incida il problema del
tunnel del Monte Bianco, anche perché Heineken non porta nessun
cartone di birra oltre il Monte Bianco.
Sono preoccupato come lo sono sempre stato; lo so che non è
facile, sono il primo a dire che non è facile, però bisogna essere
più attenti a non farsi prendere in giro, perché questo
stabilimento rischia una lenta agonia. Lei sa perfettamente che un
domani, se questo stabilimento avrà dei problemi più gravi, il
gruppo Heineken proprio per l'accordo che avete firmato voi come
Giunta o che avete dato mandato a Finaosta di firmare, potrà
scegliere la strada che vuole: comprare di nuovo il 49 percento,
cedere il 51 percento, andare via, senza nessuna penale, niente di
niente. E questo comunicato dell'Heineken è proprio un segno di
debolezza, oltretutto al comma 3 quando dice:
"Più in generale
gli accordi presi fra Finaosta e Heineken Italia sono stati e
vengono pienamente rispettati".
E ti credo che vengono
rispettati, a tutta convenienza della società che vengono
rispettati! I Valdostani e la Regione non hanno niente da portare a
casa su questi accordi!
Voglio solo chiedere all'Assessore che sia più attento sulle
sorti di questo stabilimento, perché non c'è bisogno che il gruppo
degli Autonomisti faccia un'interpellanza ogni volta per convocare
il venerdì o il giovedì dopo l'interpellanza i dirigenti
dell'Heineken, il giorno dopo i sindacati e così via, ma
bisognerebbe anticipare i tempi!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK