Consiglio Regionale della Valle d'Aosta - Oggetto del Consiglio n. 95 del 1° ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 95 del 1° ottobre 2008 - Resoconto
OGGETTO N. 95/XIII - Interrogazione: "Soluzioni per la
realizzazione del progetto ferroviario della "lunetta di Chivasso",
a seguito del parere negativo espresso dagli uffici competenti alla
valutazione di impatto ambientale".
Interrogazione
Appreso che il progetto preliminare della "lunetta di
Chivasso", variante ipotizzata nel tracciato ferroviario che
collega Aosta a Torino, è stato dichiarato improcedibile dagli
uffici competenti alla valutazione di impatto ambientale (VIA)
della Regione Piemonte;
Considerato che i presidenti delle Regioni Valle d'Aosta e
Piemonte si sono incontrati a più riprese per accelerare la
realizzazione di tale collegamento;
Ricordato che i parlamentari valdostani hanno più volte
sbandierato il finanziamento del progetto - con la Finanziaria
Prodi 2007 - come se fosse il risultato di un loro impegno
personale;
i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) quali sono le motivazioni che giustificano la negazione
del VIA;
2) se la bocciatura del progetto è frutto di un esame
squisitamente tecnico o cela un intendimento politico della Regione
Piemonte differente rispetto a quello espresso qualche mese fa al
Presidente e alla Giunta della Regione Valle d'Aosta;
3) quali aggravi, in termini di spesa e di tempi di
realizzazione, derivano da tale valutazione negativa;
4) se la Giunta piemontese ha prospettato soluzioni
alternative, procedurali o di merito.
F.to: Tibaldi - Benin - Lattanzi - Zucchi
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Sicuramente
questa interrogazione era stata presentata prima del termine della
precedente adunanza consiliare, per cui una serie di questioni che
vengono poste hanno già avuto una risposta la precedente adunanza;
le riprendiamo con un aggiornamento che avrò modo di darvi.
"Quali sono le motivazioni che giustificano la negazione del
VIA"
, la progettazione preliminare relativa all'opera in
oggetto è stata consegnata da Italferr, società di progettazione
del gruppo Ferrovie dello Stato, alla Regione Piemonte il 29
febbraio di quest'anno per la procedura VIA, secondo quanto
previsto dalla legge regionale n. 40/1998 del Piemonte.
Quest'ultima, con determinazione del 21 maggio, ha dichiarato di
rimandare qualsiasi ulteriore valutazione sul progetto alla
presentazione di nuove istanze di verifica di VIA nell'ambito di
un'istruttoria integrata con il progetto di nuova viabilità
comunale, proposta da RFI a seguito di soppressione di 13 passaggi
a livello nel territorio di Chivasso e Verolengo, mediante la
realizzazione di opere sostitutive e di richiedere che RFI stralci
dall'intero progetto di cui sopra la parte relativa alle opere di
nuova viabilità e le adegui e le sottoponga a fasi di verifica di
VIA in modo congiunto per la progettazione preliminare relativa
alla lunetta di Chivasso. Non è una vera e propria bocciatura: è
una richiesta di avere una documentazione integrata. RFI e Italferr
hanno pertanto proceduto a mettere mano ad una nuova documentazione
che comprendesse anche lo stralcio menzionato, al fine di aprire
nuovamente il procedimento ambientale. La notizia che volevo darvi
quindi è che abbiamo fatto le verifiche e abbiamo avuto modo di
parlare con il Responsabile di RFI, che ha confermato che nella
giornata del 29 settembre hanno consegnato il nuovo progetto.
Seconda e quarta questione che tratto insieme:
"
se la
bocciatura del progetto è frutto di un esame squisitamente tecnico
o cela un intendimento politico della Regione Piemonte
differente..."
e
"se la Giunta piemontese ha prospettato
soluzioni alternative, procedurali o di merito"
, nello scorso
mese il Presidente Rollandin ha fissato un incontro con la
Presidente Bresso, a cui ho partecipato e ha partecipato
l'Assessore Borioli... e assolutamente nulla di politico e nessuna
inversione, anzi hanno detto di voler proseguire in modo spedito
sulla soluzione che era stata prospettata nell'accordo di programma
che è stato firmato nel primo semestre 2008. Rispetto a questo,
quindi abbiamo voluto avere personalmente le rassicurazioni da
parte degli interlocutori politici.
Terza domanda:
"quali aggravi, in termini di spesa e di tempi
di realizzazione, derivano da tale valutazione negativa"
, qui
ripeto quello che è stato detto la volta scorsa, ossia tale
percorso diverso - non una riapertura della procedura di VIA, ma la
presentazione formale di un nuovo progetto - costituisce una nuova
procedura di valutazione e per questo motivo ci sarà probabilmente
uno slittamento che qui viene previsto in circa 3 mesi rispetto ai
tempi previsti nell'accordo di programma. Per quanto attiene gli
aggravi di spesa, non pare ad oggi ipotizzabile un aumento di
spesa, perché, rispetto alla documentazione e all'informazione che
abbiamo raccolto, questo sposta i tempi, ma non costituisce motivo
per aumentare la spesa, saremo vigili sulla questione.
Si dà atto che dalle ore 16,04 assume la presidenza il
Vicepresidente Lanièce André.
Presidente
- La parola al Consigliere Segretario
Tibaldi.
Tibaldi (PdL)
- Grazie, Assessore. Come ha ben compreso,
c'è uno sfasamento temporale nella presentazione della nostra
iniziativa, effettivamente è stata anticipata la risposta nella
scorsa seduta in relazione ad un'iniziativa che aveva grosso modo
lo stesso contenuto. La ringraziamo per l'aggiornamento, ovvero che
il 29 settembre RFI ha presentato questo secondo progetto, che
tuttavia dovrà essere sottoposto di nuovo all'esame VIA.
È vero - qui non entro nel merito utilità/inutilità della
"lunetta di Chivasso" - con l'allora Assessore Pastoret nella
scorsa legislatura la IV Commissione ha dedicato 7-8 sedute
didattiche di approfondimento alle problematiche del tracciato
ferroviario valdostano piemontese e ricordo che la rettificazione
di questa "lunetta di Chivasso", di questo baffo di qualche
chilometro comporta un risparmio in termini di tempo di percorrenza
di circa 5 minuti a fronte di un impegno di spesa che è piuttosto
elevato. Tuttavia ben venga se riusciamo ad accelerare e accorciare
i tempi di percorrenza fra Aosta e Torino e viceversa, ne va a
vantaggio di tutti gli utenti e ciò non ci dispiace.
Abbiamo proposto questa interrogazione anche perché anche la
"Giunta Caveri" si era preoccupata nello scorso autunno di
incontrare la "Giunta Bresso" e all'ordine del giorno c'era anche
tale punto che sembrava trascinarsi di settimana in settimana,
anche alla luce delle incertezze che allora offriva il "Governo
Prodi". La finanziaria 2007 poi ha dato piena disponibilità della
somma di 40 milioni, intervento che verrà fatto in terra
piemontese, ma che agevola anche gli utenti che si recano in Valle
d'Aosta e che da qui vanno verso la Pianura padana. Abbiamo preso
atto delle informazioni che ci ha dato, come lei rimane vigile,
anche noi cercheremo di stare attenti su una realizzazione di
questa opera che, malgrado si tratti di qualche chilometro di
tracciato, l'avremo, se tutto va bene, solo entro il 2013. Questo
la dice lunga: più che la forza dell'ingegneria qui poté la
burocrazia, perché siamo nel 2008 e ci vogliono 5 anni per riuscire
a rettificare un tracciato in zona pianeggiante, che potrebbe
invece con un po' di buona volontà essere fatto in tempi
decisamente più rapidi e con maggiore efficacia in termini di
risultati per tutti coloro che, pendolari o meno, utilizzano il
treno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK