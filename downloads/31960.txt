Consiglio Regionale della Valle d'Aosta - Oggetto del Consiglio n. 810 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 810 del 21 ottobre 2009 - Resoconto
OGGETTO N. 810/XIII - Interpellanza: "Iniziative per ridurre
il livello di alloggi sfitti nella Regione".
Interpellanza
Il Piano Triennale per l'edilizia residenziale 2010/2012
elaborato dall'Assessorato opere pubbliche, difesa del suolo e
edilizia residenziale pubblica e approvato nello scorso Consiglio
regionale indica, nella sua relazione, che "la percentuale di
abitazioni non occupate è passata dal 30,34 percento del 1971 al
47,21 percento del 2001".
Lo stesso documento definisce questa situazione
"contraddittoria ed insostenibile: da un lato un enorme patrimonio
abitativo sotto utilizzato e dall'altra una forte richiesta alla
quale il mercato non riesce a dare risposta".
I sottoscritti Consiglieri regionali
Interpellano
la Giunta regionale per sapere:
1) a quanto ammonti ad oggi la percentuale delle abitazioni
non occupate e quali ragioni producano in Valle d'Aosta un livello
così elevato di alloggi sfitti;
2) quali azioni siano state poste in essere dalla Regione e
da altri enti pubblici per ridurre tale fenomeno, a fronte di un
crescente fabbisogno di locazioni e di un elevato numero di nuclei
familiari in situazioni di emergenza abitativa;
3) quali azioni intenda porre in essere il Governo regionale
per fronteggiare questo grave fenomeno.
F.to: Louvin - Chatrian
Président
- La parole au Conseiller Louvin.
Louvin (VdAV-R)
- Merci, M. le Président.
Ci siamo intrattenuti, colleghi, due settimane fa sul tema della
edilizia residenziale e all'interno del piano triennale che abbiamo
approvato come Consiglio è emerso un dato che a nostro modesto
avviso dovrebbe ritenere tutta la nostra attenzione: la percentuale
di abitazioni non occupate - scriveva l'Assessore nelle premesse al
documento - è passata dal 30,34 percento del 1971 al 47,21 percento
del 2001. In altri termini, abbiamo una casa su due in questa
Regione che risulta essere legalmente sfitta.
Già nel documento, Assessore, indicava come contraddittoria e
insostenibile questa situazione: da un lato, un enorme patrimonio
abitativo sotto utilizzato;, dall'altro, una forte richiesta alla
quale il mercato non riesce a dare risposta. Siamo in questa
Regione notoriamente in una situazione di insostenibilità da questo
punto di vista, a fronte delle emergenze abitative, a fronte anche
della necessità di condividere il peso tributario, evitando che ci
siano delle zone scoperte.
Le chiediamo, Assessore, di fornirci alcuni elementi che per noi
dovranno essere un punto di partenza nella riflessione
sull'argomento. Quindi: a quanto, oggi, non nel 2001, data a cui
erano ferme le valutazioni di cui siamo in possesso, ammonta la
percentuale delle abitazioni non occupate; cosa si sta facendo sia
a livello regionale che nell'ambito degli enti locali per ridurre
l'impatto di questo fenomeno; se c'è una linea di condotta da parte
del Governo regionale per affrontare questo argomento. Questo è il
senso del quesito e la ringraziamo delle risposte che vorrà
darci.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Innanzitutto voglio confermare
le valutazioni che questa maggioranza ha inteso riportare con
chiarezza e senza demagogia, quindi con trasparenza totale sulle
parole che ricordava prima il collega Louvin nel piano triennale
per l'edilizia residenziale, in merito all'elevata percentuale di
abitazioni non occupate, lo abbiamo detto in maniera chiara che è
un dato che ci preoccupa. Detto questo, voglio parimenti sgombrare
da facile demagogia la valutazione delle azioni intraprese e da
intraprendere per fronteggiare un fenomeno in costante crescita da
oltre 20 anni; non è un fenomeno che non è stato toccato con mano o
percepito negli anni passati.
Come detto nelle recenti audizioni della III Commissione per
l'esame del citato piano triennale, l'unico dato ufficiale
aggiornato è quello del censimento 2001; oltre a questo sono
disponibili solamente dati più o meno recenti o incompleti,
risultanti da indagini anche di parte (SUNIA, UPI, agenzie
immobiliari e altre Regioni); dati che sono difficili da
parametrare. Quindi, correttamente, nel piano abbiamo ritenuto
opportuno investire risorse per altri studi e rilevazioni, e non
direttamente per una precisa ricerca in quanto il fenomeno è, come
è stato detto dal collega e anche da noi, addirittura scritto sul
piano, e perché il censimento 2011 è ormai vicino.
Siamo sempre disponibili a raccogliere suggerimenti per il
reperimento di dati certi, che non comportino aggravi al
funzionamento delle strutture degli enti locali, già impegnate ad
affrontare le conseguenze delle crisi del settore casa, perché è di
questo che parliamo. Analogo approccio abbiamo seguito per
l'analisi delle ragioni del fenomeno, in quanto da anni sono
evidenti e sempre le stesse, e dipendono per gran parte dalla
libera scelta dei proprietari: case da recuperare, seconde case,
case locate solo stagionalmente, case locate senza contratto, e
così via. Abbiamo più casistiche che dipendono essenzialmente dal
proprietario.
Quali azioni possono essere poste in essere? Le azioni che la
Regione intende porre sono elencate nel piano triennale per
l'edilizia che abbiamo discusso non più di 15 giorni fa, come
ricordato dal collega che ha ispirato questa interpellanza.
Possiamo elencare alcune misure che il piano ha già riportato, che
non sono delle risposte dirette a capire quali metodologie o quali
interventi si possono mettere in atto per affievolire questo
fenomeno di case sfitte.
Nel piano si è parlato di edilizia sovvenzionata, edilizia
convenzionata, che può dare anche uno spunto a chi è proprietario
di case per poterle ristrutturare con dei finanziamenti a fondo
perso o con mutuo da parte della Regione, dell'incremento della
proprietà della prima abitazione, vedere se certi proprietari sono
interessati a cedere la proprietà per permettere la
ristrutturazione e la trasformazione in prima casa per altri nuclei
familiari e, collegato a questo, il recupero del patrimonio
edilizio esistente al quale abbiamo dato priorità sui
finanziamenti, il sostegno alle locazioni con il quale riusciamo,
anziché ad erogare un contributo sulla spesa dell'affitto al nucleo
che ne fa domanda, se questo nucleo è moroso, a fare il pagamento
direttamente al proprietario. Questa è una misura che va incontro a
quei proprietari che hanno delle titubanze a locare il proprio
appartamento. Ricordo che ad esse sono collegati gli obiettivi
perseguiti e puntualmente definiti dal piano stesso e che, in
questa situazione, anche per il sottoscritto il piano è un punto di
partenza. Tanti Comuni hanno provato a dare risposta (il Comune di
Aosta per tutti), però sono state risposte che non hanno sortito
gli effetti sperati.
Président
- La parole au Conseiller Louvin.
Louvin (VdAV-R)
- Ringrazio l'Assessore, che è stato
cortesissimo e ha sicuramente dato una risposta esaustiva in linea
con quello che già sappiamo e abbiamo esaminato recentemente.
Per la verità, la domanda mi pareva fosse rivolta al Governo
regionale nel suo insieme; il problema non credo sia solo di
carattere edilizio, del suo Assessorato (senza nulla togliere
all'importanza), ma è un problema urbanistico, è un problema
turistico, è un problema anche di verifica da parte dei pubblici
poteri del dovere contributivo che sta dietro l'utilizzo delle
abitazioni come seconde case.
Domenica si tiene a Bolzano una consultazione referendaria
popolare sul tema tra l'altro della disciplina delle residenze di
tempo libero, che punta ad introdurre restrizioni ad un proliferare
delle seconde case. Qui vicino a noi, in Svizzera, ci sono state di
recente delle pronunce referendarie che hanno portato in questa
stessa direzione; Trento si è dotata di una normativa molto
efficace già negli scorsi anni in materia di residenze
secondarie.
Qui abbiamo un buco politico, un'assenza di intervento da parte
dei poteri pubblici, assenza per la verità non contingente, non
legata a questi ultimi mesi, è un problema storico di non
intervento, ma noi ci teniamo a dire che anche sui problemi che
sono di lungo periodo è un bene che ci sia da parte del Governo
regionale un po' più di rapidità, di slancio, anche di utilizzo
delle strutture e delle risorse di cui dispone e noi faremo la
nostra parte. Rileviamo questa assenza di sguardo, di profondità
prospettiva da parte della Giunta su una constatazione che abbiamo
fatto comunemente, ricordo anche in commissione qualche sussulto
quando i rappresentanti dei piccoli proprietari hanno rappresentato
il numero di abitazioni di seconde case presenti in Valle d'Aosta,
lo squilibrio enorme se andate a confrontare il peso con altre
regioni simili alla nostra, e questa nostra collettiva, ma diciamo
pure di comunità valdostana, indolenza o compiacenza di fronte ad
una situazione ormai cronica e incancrenita.
Crediamo quindi che questo sia un tema aperto. Ringrazio
l'Assessore per avere riportato alla luce gli impegni che già ci
siamo dati, ma crediamo che dovremmo partire su questo con un piede
diverso e affrontare di petto questa situazione. Credo che intorno
a questi ed altri temi fondamentali si giocheranno le partite
importanti dei prossimi anni: questa è comunque la convinzione del
nostro gruppo politico. Grazie.
Président
- Avant de suspendre les travaux, je voulais
annoncer qu'à l'après-midi, à quinze heures trente, si vous êtes
d'accord, nous reprendrons avec la discussion du point 30 à l'ordre
du jour, car la requête vient de l'Assesseur Lavoyer pour des
questions qui l'obligent à être hors de la séance. Alors on
reprendra les travaux avec la discussion du point 30 à l'ordre du
jour. Merci.
La séance est levée.
---
La séance se termine à douze heures et cinquante-cinq
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK