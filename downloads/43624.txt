Consiglio Regionale della Valle d'Aosta - Oggetto del Consiglio n. 845 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 845 del 22 settembre 2021 - Resoconto
OGGETTO N. 845/XVI - Nomina del Comitato paritetico di
controllo e valutazione delle politiche regionali di cui
all'articolo 33bis del Regolamento interno per il funzionamento del
Consiglio regionale.
Bertin (Presidente) -
Punto n. 4 all'ordine del
giorno.
La nomina del Comitato paritetico rappresenta il primo passo
concreto per l'attuazione della funzione valutativa degli effetti
dei provvedimenti legislativi adottati e della loro capacità di
rispondere ai problemi collettivi, una funzione che il nostro
Consiglio ha introdotto a partire dall'inizio di questa legislatura
con una modifica alla legge regionale 3 del 2011 e che si affianca
alle tradizionali funzioni di controllo e legislative che spettano
agli organi assembleari. Infatti, la filosofia del Comitato è
bipartisan e gli strumenti tipici per l'appropriazione sono le
clausole valutative, ossia degli specifici articoli che danno
mandato ai soggetti attuatori,
in primis
agli apparati
dell'esecutivo, di informare i Consiglieri sull'attuazione dei
risultati ottenuti dalle leggi approvate.
La volontà di svolgere un ruolo più incisivo e indirizzare le
politiche regionali non può prescindere dal dotare l'assemblea di
quegli strumenti conoscitivi necessari a capire cosa sia accaduto
dopo l'approvazione di una legge regionale, in modo da poter
valutare se gli stessi contenuti si siano dimostrati utili a
tutelare l'interesse collettivo e a raggiungere l'obiettivo che ci
si era posti e, nel caso, a unire gli strumenti per reindirizzare
l'azione legislativa per il raggiungimento degli obiettivi che ci
si era posti. L'idea di fondo è che il cittadino possa avere
conoscenza di uno scambio costante di informazioni tra Consiglio e
Giunta, in un'ottica di miglioramento continuo degli effetti delle
politiche regionali adottate.
Il Consiglio Valle si aggiunge così all'insieme degli altri
Consigli regionali che compongono e sostengono il progetto CAPIRe,
nato per promuovere una cultura della valutazione all'interno dalle
assemblee legislative e per sostenere le attività in merito alla
valutazione delle politiche pubbliche; comitato del quale ho
assunto il coordinamento in questa legislatura. La valutazione
delle politiche pubbliche rappresenta un elemento di innovazione e
di modernità per questo Consiglio, che nel medio periodo potrà
portare a un miglioramento della qualità della produzione
legislativa e soprattutto a rendere le leggi più efficaci per i
cittadini.
Se non vi sono interventi, preciso che il Regolamento interno
per il funzionamento del Consiglio regionale, all'articolo 33bis,
dispone che il Consiglio regionale nomini con votazione a scrutinio
palese il Comitato in questione, su proposta del Presidente del
Consiglio sentita la Conferenza dei Capigruppo. Ricordo che il
Comitato è composto da sei consiglieri proposti dal Presidente del
Consiglio, in modo da garantire la presenza paritaria della
maggioranza e della minoranza e, per quanto possibile, la
rappresentanza delle varie Commissioni e dell'Ufficio di Presidenza
e di entrambi i generi. Sentita la Conferenza dei Capigruppo nella
giornata di ieri, la proposta di composizione del Comitato
paritetico è la seguente: per la maggioranza i consiglieri Marquis,
Rosaire e Bertin, per la minoranza i consiglieri Carrel, Perron e
Sammaritani.
A questo punto mettiamo in votazione in modo palese, come
previsto dal Regolamento, la designazione dei componenti del
Comitato paritetico. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
Il Comitato è nominato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK