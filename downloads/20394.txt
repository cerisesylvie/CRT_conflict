Consiglio Regionale della Valle d'Aosta - Oggetto del Consiglio n. 404 del 11 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Anagrafe patrimoniale - Indennità e previdenza
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 404 del 11 febbraio 2004 - Resoconto
OGGETTO N. 404/XII - Reiezione della proposta di legge:
"Riduzione delle indennità e della diaria dei consiglieri
regionali. Sostegno alla comunicazione politica".
CAPO I
PRINCIPI
Articolo 1
(Politica come servizio alla comunità)
1. La Regione sostiene finanziariamente l'impegno politico
inteso come servizio alla collettività; garantisce agli eletti in
Consiglio regionale ed ai membri della Giunta regionale le risorse
necessarie per l'espletamento del loro mandato; rifiuta una
concezione della politica come mezzo di arricchimento finanziario
personale.
CAPO II
RIDUZIONE DELLE INDENNITÀ E DELLA DIARIA DEI
CONSIGLIERI
Articolo 2
(Riduzione dell'indennità di carica)
1. Il comma 1 dell'articolo 2 della legge regionale 21 agosto
1995, n. 33 (Norme sulle indennità spettanti ai membri del
Consiglio e della Giunta e sulla previdenza dei consiglieri
regionali), è sostituito dal seguente:
"1. L'indennità mensile di carica dei consiglieri regionali è
stabilita nella misura del 50 per cento dell'indennità mensile
lorda di carica percepita dai componenti della Camera dei
Deputati.".
2. Il comma 2 dell'articolo 2 della l.r. 33/1995 è sostituito
dal seguente:
"2. Le variazioni dell'indennità di carica percepita dai
componenti della Camera dei Deputati determinano una variazione
proporzionale delle indennità dei consiglieri regionali ad essa
ragguagliate. L'ammontare della variazione è accertato con
deliberazione dell'Ufficio di Presidenza del Consiglio
regionale.".
Articolo 3
(Riduzione dell'indennità di funzione)
1. Il comma 1 dell'articolo 5 della l.r. 33/1995 è sostituito
dal seguente:
"1. Ai consiglieri regionali che svolgono particolari
funzioni compete, in aggiunta alla indennità prevista all'articolo
2, un'indennità di funzione commisurata alle seguenti percentuali
dell'indennità mensile lorda percepita dai membri della Camera dei
Deputati:
a) al Presidente del Consiglio regionale e al Presidente
della Regione: indennità di funzione pari al 55 per cento;
b) ai componenti della Giunta regionale: indennità di
funzione pari al 30 per cento;
c) ai vicepresidenti del Consiglio regionale: indennità di
funzione pari al 10 per cento;
d) ai Presidenti delle Commissioni consiliari, istituite a
norma dello Statuto e del Regolamento interno del Consiglio
regionale, nonché ai segretari dell'Ufficio di Presidenza del
Consiglio regionale: indennità di funzione pari al 5 per
cento.".
Articolo 4
(Riduzione della diaria)
L'articolo 6 della l.r. 33/1995 è sostituito dal
seguente:
"Articolo 6
(Diaria mensile)
1. L'ammontare della diaria mensile spettante ai consiglieri,
senza distinzione di carica, per spese inerenti all'espletamento
del mandato, è determinato dall'Ufficio di Presidenza del
Consiglio, sulla base di quindici giorni di presenza per ogni mese,
in misura comunque non superiore al 70 per cento di quella
spettante ai membri del Parlamento.".
CAPO III
SOSTEGNO ALLA COMUNICAZIONE POLITICA
Articolo 5
(Sostegno pubblico alla comunicazione politica)
1. I partiti e i movimenti politici operanti in Valle
d'Aosta, nonché i comitati promotori di referendum popolari a
livello regionale, hanno diritto ad adeguati spazi e strumenti di
comunicazione. A tal fine la Regione, interviene finanziariamente
nelle seguenti misure:
a) copertura delle spese eventualmente sostenute per
l'utilizzo di sale pubbliche per iniziative pubbliche;
b) copertura del 50% delle spese sostenute per sale o spazi
di proprietà privata per iniziative pubbliche;
c) copertura del 70% delle spese sostenute per affissioni di
manifesti e per spedizioni postali.
2. La Regione garantisce, inoltre, tramite apposite
convenzioni con le principali radio e televisioni operanti a
livello locale, adeguati e gratuiti spazi di confronto fra le forze
politiche sui principali temi politici regionali.
Articolo 6
(Regolamento attuativo)
1. La Giunta regionale, sentito il parere della commissione
consiliare competente in materia di affari generali, approva, entro
90 giorni dall'entrata in vigore della presente legge, il
regolamento attuativo delle disposizioni di cui all'articolo
5.
CAPO IV
DISPOSIZIONI FINANZIARIE
Articolo 7
(Disposizioni finanziarie)
1. I minori oneri derivanti dall'applicazione della presente
legge sono determinati con la legge di bilancio.
Président - La parole à la Conseillère Squarzino Secondina.
Squarzino (Arc-VA) - Grazie, signor Presidente, anche per gli
auguri precedenti.
L'articolo 25 dello Statuto speciale per la Valle d'Aosta,
riprendendo un analogo articolo della Costituzione, l'articolo 69
che recita:
"I membri del Parlamento ricevono un'indennità
stabilita con legge"
, precisa che
"I consiglieri regionali
ricevono un'indennità fissata con legge della Regione"
; questo
in base al principio democratico per cui tutti i cittadini devono
poter accedere alle cariche elettive in condizioni di
eguaglianza.
Nei primi anni di vita del Consiglio regionale, forse perché vi
erano problemi molto gravi da risolvere, tra cui il reperimento
delle risorse necessarie per governare, non si legiferò in materia.
Solo nel 1971 si definì, con la legge n. 11 del 1971, l'entità
delle indennità mensili, della diaria - chiamata allora "medaglia
di presenza" - e dell'indennità di carica. Per la definizione del
"quantum" si prese come punto di riferimento l'indennità mensile
lorda spettante ai membri del Parlamento e si indicò nel 20% il
rapporto tra l'indennità parlamentare e quella regionale; da
allora, il Consiglio regionale ritornò periodicamente a ridefinire
con leggi l'indennità dei consiglieri.
Nel 1976 (legge regionale n. 48), nel 1979 (legge regionale n.
76), nel 1980 (legge regionale n. 56) scelse come punto di
riferimento lo stipendio lordo iniziale dei magistrati della Corte
di Cassazione e fissò nel 30% il rapporto tra tale stipendio e
l'indennità dei consiglieri regionali. Non entro nel merito delle
altre modifiche che ogni legge apportò, limitandomi al solo aspetto
dell'indennità. Nel 1982 (legge regionale n. 69) si ritornò a
considerare come parametro di riferimento l'indennità spettante ai
membri del Parlamento nazionale, definendo percentuali diverse a
seconda dell'incarico svolto dall'eletto - presidente, assessore, e
via dicendo - che andavano dal 40% per il consigliere al 100% per
il Presidente della Giunta. Nel 1995 (legge regionale n. 33)
all'interno di una ridefinizione dell'intera normativa riguardante
lo "status" del consigliere, si intervenne anche sul rapporto
percentuale tra l'indennità del deputato e quella del consigliere,
portandola da 40% a 70%. Questo breve "excursus" storico solo per
ricordare come su questo tema la riflessione è continua e
periodicamente si ritorna sulle decisioni prese, per rivederle alla
luce di fatti nuovi o in conseguenza ad una mutata percezione del
problema.
Rispetto all'ultima legge regionale, la n. 33/1995, va
registrato un fatto nuovo: l'estensione dell'indennità per la
carica di amministratore anche a sindaci, presidenti di comunità
montane, assessori, e via dicendo, calcolata sulla base
dell'indennità di consigliere regionale. Si veda, a tal proposito,
la legge regionale n. 23 del 4 settembre 2001, che determina la
percentuale della soglia da non superare per il calcolo delle
indennità per le diverse funzioni, soglia che si attesta: per i
sindaci, sul 100% o 60% dell'indennità del consigliere regionale, a
seconda della grandezza del comune; per il vicesindaco, sul 70% o
40% dell'indennità del consigliere regionale, a seconda della
grandezza del comune; per gli assessori, sul 60% o 30%
dell'indennità del consigliere regionale, a seconda della grandezza
del comune; per i presidenti e assessori di comunità montana
rispettivamente sul 60% e 30% dell'indennità del consigliere
regionale; per i presidenti e componenti degli organi esecutivi
delle aziende speciali e delle istituzioni rispettivamente sul 45%
e 20% dell'indennità del consigliere regionale; per il presidente
del "BIM" e dell'organo esecutivo delle associazioni di comuni sul
20% dell'indennità del consigliere regionale.
Basta questo elenco - che, fra l'altro, non è esaustivo - per
cogliere quanto sia vasta la ricaduta dell'indennità del
consigliere regionale sui 74 comuni e 8 comunità montane in termini
di persone interessate, oltre che di finanze locali impegnate.
Sappiamo che in molti casi l'indennità è stata calcolata su
percentuali inferiori alla soglia e che, in alcuni casi, gli
amministratori hanno rinunciato all'indennità per finanziare
progetti ritenuti vitali per il comune, ma questo incide in misura
minima sulla massa critica di risorse impegnate.
Esiste poi un secondo dato di cui tener conto, proprio in
applicazione della succitata legge: si sta facendo strada una
tendenza alla "professionalizzazione della politica" o, meglio, del
mestiere di amministratore. Ora, che occorra riconoscere anche in
termini monetari il lavoro del politico-amministratore a favore
della collettività è condivisibile: che tale riconoscimento
raggiunga certe cifre, è per lo meno discutibile!
Un terzo dato va infine preso in considerazione: il
politico-amministratore trova la forza e la giustificazione del suo
operato dal consenso dei cittadini alle sue scelte. In questo
frangente storico, per motivi che sarebbe troppo lungo analizzare,
è diffusa l'idea che i politici siano dei privilegiati, e questa
percezione si rafforza sempre più, specie a fronte delle difficoltà
che famiglie cosiddette "normali" incontrano quotidianamente per
arrivare alla fine del mese. Riprendo a tal proposito un passaggio
della relazione introduttiva.
"Dal giusto ed equo stipendio, indispensabile per consentire
a tutti di svolgere le funzioni di consigliere regionale, si è
progressivamente passati ad una situazione che configura uno
"status" di privilegio con stipendi mensili sproporzionatamente più
alti della stragrande maggioranza dei lavoratori valdostani".
La proposta di legge ribadisce, nel Capo I, tali principi,
ricordando la funzione della politica come servizio alla
collettività.
Nel Capo II si interviene per modificare, al ribasso, il calcolo
dell'indennità del consigliere regionale. Lo stipendio del
consigliere ha 3 voci fondamentali: l'indennità di carica, uguale
per tutti: attualmente è calcolata sul 70% dell'indennità del
parlamentare; la legge ne propone la riduzione al 50% (si veda
l'articolo 2); l'indennità di funzione, diversa a seconda della
funzione svolta, che si propone di diminuire del 30% per tutte le
funzioni, eccetto che per quella di presidente (si veda l'articolo
3); la diaria, uguale per tutti, calcolata ora non oltre il 100%
rispetto a quella dei parlamentari; la legge propone la riduzione
della soglia al 70% (si veda l'articolo 4). L'applicazione
congiunta delle disposizioni di cui ai precedenti articoli 2, 3 e 4
ha come effetto di ridurre l'indennità mensile netta del
consigliere di 1.273,67 euro, passando infatti dagli attuali
5.976.58 euro a 4.702,81 euro. Il risparmio complessivo annuo è di
euro 647.191,11. Certo, potrebbe apparire poca cosa se raffrontata
con l'intero bilancio regionale, ma si tenga conto che esso
rispecchia il risparmio nel 2004 su solo 35 persone. Tuttavia, la
diminuzione dell'indennità del consigliere regionale avrà ricadute
significative a cascata, sulle centinaia e centinaia di
amministratori di cui alla legge regionale n. 23/2001.
Il Capo III affronta la questione delle spese per la
comunicazione politica. L'entità dello stipendio del consigliere
regionale è spesso giustificata con il fatto che, chi più, chi
meno, tutti sottraggono parte della loro indennità (dal 10% al 50%)
per finanziare e sostenere l'attività politica delle rispettive
formazioni politiche di appartenenza, ma questo avviene in una
situazione di non trasparenza, mentre sarebbe possibile prevedere
forme di sostegno alla comunicazione pubblica, come indicato
nell'articolo 5: sostegno per far fronte alle spese per l'utilizzo
di sale pubbliche o alle spese per l'affissione manifesti o,
ancora, per utilizzare spazi a pagamento su radio e televisioni
operanti a livello locale. Per tali interventi si prevede una spesa
di 200.000 euro all'anno, 1/3 delle risorse risparmiate. Dei
restanti 2/3, la legge non indica la destinazione: credo che vi
siano risorse sufficienti, circa 800 milioni di vecchie lire, per
potenziare progetti a favore delle fasce più deboli; in questo
senso, tale legge non è demagogica, ma democratica.
Due annotazioni finali: un ringraziamento e un'informazione.
Ringrazio i membri della II Commissione i quali, con le loro
osservazioni, hanno consentito di cogliere alcuni aspetti non
sufficientemente chiari nella prima formulazione e che ho recepito
nell'emendamento che propongo e che illustrerò quando sarà messo in
votazione.
Un'informazione: alla Camera dei Deputati è stata depositata, a
settembre 2003, una legge a firma di Parlamentari "DS", "Verdi",
"Comunisti Italiani" che propone, a livello parlamentare, la stessa
logica di maggior trasparenza e minori privilegi cui tende la
nostra proposta di legge.
Président - Je déclare ouvert le débat.
La parole au Conseiller Riccarand.
Riccarand (Arc-VA) - Per sottolineare alcuni elementi, anche di
forte segno politico, che ha questa proposta di legge, peraltro già
bene indicati dalla relazione della Consigliera Squarzino.
Pensiamo che questa proposta di legge colga un problema reale
esistente: uno stipendio di 6.000 euro netti in busta al mese per i
consiglieri regionali è uno stipendio eccessivo. È un eccesso, va
al di là di quello che abbiamo definito "un giusto ed equo
stipendio", che riteniamo ci debba essere, ma fa sì che spesso i
consiglieri regionali siano considerati dei privilegiati,
soprattutto sotto l'aspetto finanziario. Questa critica
dell'opinione pubblica e dei cittadini si rivolge in primo luogo a
noi, in quanto pubblici amministratori e consiglieri, ma poi ha
delle ricadute rispetto al modo complessivo di valutare la vita
politica e l'impegno politico e, sicuramente, tale giudizio critico
sui consiglieri, che "si danno degli stipendi troppo alti",
contribuisce a favorire questa crisi rispetto alla percezione del
ruolo della politica intesa come arte nobile, come impegno per una
migliore organizzazione della società.
Del resto, la nostra situazione non è anomala, siamo ben
inseriti nel sistema italiano, però dobbiamo renderci conto che il
sistema italiano è un sistema anomalo in Europa, perché
generalmente gli stipendi dei nostri parlamentari e dei consiglieri
regionali in Italia sono mediamente molto più elevati di quelli che
abbiamo nei Paesi limitrofi, in altri Stati europei: questo è
sicuramente un elemento che dobbiamo tenere presente.
A noi sembra che questo livello di stipendio sia un eccesso, è
in contrasto anche in modo molto evidente con il principio di
sobrietà, che sempre affermiamo e dovrebbe caratterizzare la
pubblica amministrazione; lo diciamo più volte, però poi quando si
tratta di operare nel concreto spesso si dimentica! È un eccesso
che ricade pesantemente su tutta la pubblica amministrazione,
perché il problema non riguarda solo gli stipendi dei consiglieri
regionali: a questi stipendi sono agganciati gli stipendi dei
consiglieri comunali, degli amministratori delle comunità montane,
di molti amministratori di società pubbliche o partecipate da
capitale pubblico. È un sistema "a catena", che coinvolge un
migliaio di persone in Valle d'Aosta e il costo complessivo sulla
pubblica amministrazione è molto elevato e dà un riflesso di
aggravio dei costi pubblici notevole: questo è un altro elemento
che dovremo tenere ben presente.
Citato questo lato della medaglia, ve ne è poi anche un altro,
quello che abbiamo voluto affrontare con la proposta di legge:
mentre c'è un eccesso di stipendio rivolto ai consiglieri, abbiamo
poi una carenza notevole degli strumenti e dei servizi per la
comunicazione politica; anche in questo siamo diversi da altri
Paesi, perché da noi mancano molto questi servizi per favorire la
vita politica intesa non solo a livello istituzionale, ma nella
vita quotidiana, l'impegno politico. Chi di noi fa politica e vive
le vite dei partiti, delle associazioni e dei movimenti, sa quanto
è difficile a volte riuscire a trovare una sala per riunioni,
quanto costano queste cose, quanto è difficile organizzare tali
iniziative e quanto costose sono; sa quanto costa pubblicare un
giornale, diffonderlo, stamparlo, trasmetterlo, farlo arrivare alle
persone; sa le difficoltà che vi sono ad accedere ai mezzi di
comunicazione di massa, in particolare alla televisione, se non
pagando delle cifre molto alte per chi ha la possibilità di pagare
queste cifre! C'è quindi un problema di democrazia, di strumenti di
partecipazione, di strumenti per fare politica dal basso.
La nostra proposta di legge vuole intervenire proprio su questa
contraddizione. Il discorso è molto semplice, noi diciamo: "diamo
un po' meno ai consiglieri regionali, ma aiutiamo un po' di più, in
modo sostanzioso, la comunicazione politica, discorso che a noi
sembra ineccepibile, perché poi è vero quello che si diceva, a
questa contraddizione si cerca di ovviare con il fatto che ogni
consigliere versa una quota della propria indennità al partito di
appartenenza! Questo avviene in percentuali molto diversificate, in
un modo che non è trasparente, che non funziona, perché fra l'altro
fa sì che siano agevolati solo i partiti aventi una rappresentanza
in Consiglio regionale e fa sì che i consiglieri regionali
diventino, in un certo senso, determinanti rispetto alla
sopravvivenza finanziaria delle forze politiche, quindi alimenta un
sistema politico distorto rispetto all'organizzazione politica. È
così che abbiamo voluto intervenire con questa proposta di
legge.
Abbiamo presentato una proposta che ci sembra essere, da una
parte, prudente, perché non abbiamo messo in discussione tutto il
sistema su cui si regge la legislazione regionale in materia di
indennità di carica, di funzioni; abbiamo fatto una proposta che va
a ridurre alcune indennità con una percentuale di circa il 30%,
senza andare a mettere in discussione tutto il sistema, perché si
può anche fare quello ovviamente, però - ci rendiamo conto -
sarebbe un passo che richiederebbe una riflessione ancora più
ampia. Riteniamo perciò di aver fatto una proposta prudente e
sostenibile, nel senso che non mette sul lastrico nessuno;
dall'altra parte, a noi sembra di aver fatto anche una proposta
coraggiosa: guardate, il Consiglio regionale della Valle d'Aosta si
deve porre la problematica della comunicazione politica, altrimenti
ci nascondiamo dietro un dito e ignoriamo una questione reale.
Noi non crediamo di aver dato la ricetta esaustiva e migliore di
tutte; abbiamo fatto una proposta: destinare una quota che abbiamo
quantificato anche in quei 200.000 euro, che ci sembra già
significativa per sostenere quella che chiamiamo "la comunicazione
politica". Ci rendiamo conto che può essere integrata, modificata;
è una proposta che indica una strada da cui non dobbiamo
nasconderci, perché in questa materia abbiamo competenza primaria
come in tante altre materie, quindi dobbiamo intervenire se non
vogliamo che rimanga tutto come adesso, in una situazione confusa,
poco trasparente, vischiosa, in cui poi paga chi non ha risultati,
chi poi fa la vera politica, quella nobile!
A noi sembra che questa proposta non debba essere lasciata
cadere così, con un clima di indifferenza o di contrapposizione,
per principio; è una proposta aperta, ci rendiamo conto che pone
dei problemi, anche notevoli, che va a toccare degli equilibri di
un certo tipo; non l'abbiamo posta dicendo che non avremmo
accettato modifiche, però vorremmo che su tale problematica vi
fosse una riflessione seria, con proposte integrative o
alternative.
Non è la prima volta che discutiamo di detti temi in questa
legislatura, perché nelle prime riunioni di questo Consiglio
avevamo già portato tale questione con un paio di mozioni che
abbiamo discusso in questa sede, quando si trattò di valutare
l'opportunità o meno di procedere all'applicazione dell'aumento
dell'indennità di carica, adeguandosi all'aumento che era stato
fatto a Roma, in sede di Parlamento. Ricordo bene, in
quell'occasione ci venne fatta una critica puntuale, si disse: "va
bene, il problema esiste, però non è questo il momento di
affrontarlo, potremo affrontarlo quando e se ci sarà una proposta
di legge che giungerà in Consiglio e al cui interno potremo andare
a rimeditare e valutare tutto quanto; adesso non possiamo andare a
modificare un meccanismo previsto dalla normativa". È anche per
questo che abbiamo presentato una proposta e abbiamo lasciato tutto
il tempo necessario affinché maturassero altre proposte; in
commissione abbiamo accettato anche una proroga di ulteriori 30
giorni perché vi fosse tutto il tempo.
Oggi ci auguriamo che vi siano delle proposte integrative o
alternative alla nostra proposta di legge, e non una semplice
opposizione senza proporre alcunché su temi che, secondo noi, sono
molto reali!
Président - La parole au Conseiller Borre.
Borre (UV) - Mi dispiace, dovrò deludere il Consigliere
Riccarand, perché senz'altro non porterò degli emendamenti o una
soluzione alternativa; questo è un argomento sul quale non è certo
simpatico dover intervenire - basta guardarsi intorno? -, perché si
presta alla demagogia e alla strumentalizzazione, perché è un
intervento che potrà sempre essere letto in difesa di privilegi
anziché come un chiarimento sull'indennità a persone che ricoprono
un ruolo di prestigio, ma anche di grande responsabilità, nei
confronti di chi li ha eletti.
Non voglio ripetere quanto ho già detto su come la penso
riguardo alla congruenza, alla correttezza e anche alla moralità
delle nostre indennità. Voglio solo aggiungere, a tal proposito,
che la professionalizzazione della politica non passa per
l'indennità, passa per la permanenza di più legislature in
Consiglio. C'è gente che dalla culla fino alla? quindi è chiaro che
quella diventa professionalizzazione: questo è un momento che il
nostro movimento ha saputo cogliere, ha posto un limite ai
mandati.
Confrontare le indennità degli eletti con gli stipendi della
stragrande maggioranza dei lavoratori valdostani è ancora una volta
un metodo scorretto, di basso taglio; il raffronto deve essere
fatto fra i consiglieri regionali e provinciali delle regioni
italiane e anche con altre amministrazioni europee, con altre
professioni sul mercato. Non va dimenticata la nostra prerogativa
di regione a statuto speciale, che ci vede Assemblea legislativa
con un grande numero di competenze e anche compiti e responsabilità
che sono aumentate per i sindaci e gli amministratori degli enti
locali. Se vogliamo veramente colpire l'attenzione della gente,
dobbiamo risalire alla fonte della nostra indennità; in parte l'ha
fatto la Consigliera Squarzino, quindi si dovrebbe anche avere il
coraggio di partire dai giudici della Corte di Cassazione in giù,
per arrivare a noi!
Venendo alla proposta di legge, mi fa piacere che la Consigliera
abbia ringraziato la II Commissione, in effetti vedo qui gli
emendamenti, ma la II Commissione ha bocciato la proposta di legge
in commissione, in cui vi è stato un solo favorevole (il
proponente) un astenuto (un membro dell'opposizione): una
bocciatura che è frutto di un corretto ragionamento, la proposta di
legge non farà risparmiare molto all'Amministrazione regionale!
La proposta vuole ridurre l'indennità dei consiglieri regionali
per giustificare un altro obiettivo: infatti, nella sostanza, con
l'articolo 5 la legge prevede il sostegno pubblico alla
comunicazione politica, spese per movimenti e partiti politici
nonché per comitati di referendum popolari fino ad una copertura
del 50% e una copertura del 70% per affissioni e spedizioni
postali. Sono convinto che tutti noi, qui, possiamo capire il
quantitativo di spesa che comporta questo articolo e sono
altrettanto convinto che, anche coloro che sono al di fuori di
quest'aula, saranno in grado di capire la portata e la finalità di
questa legge! Ringrazio per il modo pacato con cui sia la
Consigliera Squarzino che il Consigliere Riccarand hanno voluto
esporci di nuovo questo loro pensiero, perché - lo devo dire! - è
un pensiero che continua ad essere portato in quest'aula dalla
campagna elettorale ad oggi!
Noi riteniamo, come ho già detto, di ricoprire un incarico che
non ha da essere messo alla gogna, quindi nessuna paura per
l'indennità che riceviamo; è però importante che, a fronte di
questa indennità, ognuno di noi faccia il proprio lavoro
all'interno del Consiglio e sul territorio, la gente si aspetta
questo da noi; non cerca di diminuire l'indennità obbligandoci a
dover lavorare anche all'esterno di quest'aula, prestando meno
impegno all'interno dell'aula stessa, oppure di limitare la
partecipazione solo a coloro che hanno dei lavori o sono già in
pensione e quindi possono sedere ed accumulare il reddito
all'interno di questa aula!
Président - La parole au Conseiller Sandri.
Sandri (GV-DS-PSE) - Condivido sostanzialmente il giudizio
espresso dal Capogruppo dell'Union Valdôtaine, però mi piaceva
aggiungere alcune considerazioni più ampie per arricchire - spero -
il dibattito, facendo anche qualche paragone più preciso di quanto
non sia stato fatto in modo populista dai presentatori del disegno
di legge.
Intanto bisogna ricordarsi quella che è la situazione delle
altre regioni italiane: la stragrande maggioranza delle regioni
italiane riconoscono ai propri consiglieri regionali un'indennità
del 70%, così come è fatta dalla Regione autonoma Valle d'Aosta, e
qui non voglio entrare nei meriti e nelle competenze che ha la
Regione Valle d'Aosta rispetto alle altre regioni. Dico
semplicemente che più della metà delle regioni italiane riconosce
questo livello di indennità; le altre, a parte una che è al 65%,
hanno tutte percentuali molto maggiori, 75-80% e perfino il 100%,
la Regione autonoma della Sicilia.
Esistono molti sistemi, si è citato che in tutto il mondo, non
si sa dove, ci sono prebende meno significative; credo che al
Consigliere Riccarand e alla Consigliera Squarzino farebbe piacere
far parte di un consiglio regionale della Gran Bretagna, perché nel
sistema politico inglese il finanziamento pubblico ai partiti e le
prebende ai rappresentanti vengono date soltanto ai rappresentanti
dell'opposizione, mentre quelli della maggioranza non prendono
neanche un soldo. Ogni Paese ha quindi il suo sistema politico, ha
il suo sistema di finanziamento, e fare di tutta un'erba un fascio
è il modo meno pregevole di riuscire a trovare una posizione
comune, che renda dignità a questo Consiglio senza penalizzare o
colpevolizzare nessuno.
Vorrei affrontare 2 temi in particolare, che mi interessano: il
primo, è quello della professionalizzazione della politica. Io sono
per fare nomi e cognomi, non sono così "sopra le righe" dal punto
di vista della qualità del discorso come ha fatto il Consigliere
Borre. Credo che darci lezioni di professionalizzazione della
politica da chi è entrato per la prima volta in Consiglio regionale
nel 1978, 26 anni fa, e che da allora ha sempre fatto il politico -
anche se non sempre è riuscito ad entrare in Consiglio regionale,
ma ci ha sempre provato - credo sia qualcosa di irritante, perché
vuol dire - come giustamente diceva il Consigliere Borre - che la
professionalizzazione della politica non è legata alla prebenda, ma
a qualcos'altro. Noi abbiamo 2 mandati, non 3, Consigliere Borre;
abbiamo un'eccezione quando ci sono situazioni particolari, come
per esempio la possibilità di essere in Giunta, e credo che questo
sia quello che vogliono i cittadini: il ricambio. Allora, se
vogliamo fare una lotta alla professionalizzazione della politica,
credo che bisogna cominciare a capire il ricambio e non trovarsi di
fronte a chi, teorizzando per esempio la rotazione in Consiglio
regionale, poi un giorno che fu eletto nel 1988 si dimenticò di
fare quella rotazione a metà della legislatura, ma queste sono cose
del passato!
Un altro punto che bisogna aver presente è questo atteggiamento
ambivalente sul problema della comunicazione. Credo che finanziare
i partiti sia un modo corretto e dignitoso di rispettare l'articolo
49 della Costituzione italiana, che indica nei partiti lo strumento
democratico principe con cui il popolo può esprimere le proprie
convinzioni politiche. Dire che poi questo finanziamento deve
essere indirizzato o si deve favorire la presenza in tivù e radio,
quando proprio sui mezzi di comunicazione dai banchi
dell'opposizione viene spesso e volentieri una vergognosa campagna
nel momento in cui qualcuno della maggioranza appare su quegli
stessi mezzi di comunicazione, rende più chiaro qual è il problema!
Il problema è che forse non hanno la stessa visibilità sui giornali
e questo gli dà molto fastidio; io credo che la visibilità non
porti bene a nessuno, ma porti bene quello di lavorare per il
nostro Consiglio Valle, per la nostra regione e per fare il nostro
dovere di eletti. Penso che questo sia quello che ci chiede la
gente: l'efficienza.
Mi chiedo allora se non dobbiamo, per dare più forza e
credibilità anche ai soldi che portiamo a casa, avere un
atteggiamento diverso in questo Consiglio: quando questo Consiglio
si trova di fronte a difficoltà dal punto di vista regolamentare,
vedere anche nei consiglieri di opposizione che presentano queste
proposte di legge, la stessa determinazione per arrivare a un
regolamento che renda più dignità a questo Consiglio e non
ritrovarsi, come ci siamo ritrovati nel caso del bilancio, ad
utilizzare in modo strenuo i cavilli di un regolamento per bloccare
l'attività del Consiglio regionale! C'è un bisogno di
chiarezza.
Queste proposte di legge, poste così in modo strumentale, senza
una volontà di confronto con le altre forze politiche, a di là
delle professioni di ringraziamento della II Commissione, non
aiutano il dialogo fra maggioranza e opposizione, perché noi siamo
assolutamente convinti dell'esistenza di alcune questioni che
devono essere messe a posto su questo sistema - è stato più volte
ricordato anche in questa sede -, vale a dire che una parte del
finanziamento ricevuto dai consiglieri regionali va a sostenere
l'attività dei partiti e l'attività delle organizzazioni politiche
partecipanti a queste elezioni regionali e che portano all'elezione
dei consiglieri regionali. Questo è un problema vero e deve essere
affrontato.
Ritengo altresì che debba essere visto il problema di un
controllo, di una trasparenza: quando i cittadini valdostani, una
decina di anni fa, si erano espressi contro il finanziamento
pubblico ai partiti, tenendo conto anche del periodo storico in cui
eravamo, certamente indicavano la volontà di una maggiore chiarezza
e trasparenza; per cui, ad esempio, bisogna prendere atto che a
livello nazionale i rimborsi elettorali - di cui credo molti dei
partiti qui rappresentati stanno ottenendo benefici - richiedono la
presentazione di bilanci certificati. Credo che questa sia la
chiarezza che la gente vuole, perché tutti credono nella politica,
tutti credono che i partiti debbano esistere, che gli
amministratori debbano fare il loro compito, che ci debbano essere
i finanziamenti, ma questo non deve essere coperto da mancanza di
chiarezza e neppure deve esserci il tentativo di
strumentalizzare!
Per queste motivazioni non crediamo che questa legge debba
andare più avanti di qua e penso che ai consiglieri proponenti si
possa chiedere di tornare ad un confronto con le altre forze
politiche, smettendo di cercare di fare banalmente i primi della
classe, ma cercando di contribuire, anche loro, al benessere della
nostra regione!
Président - S'il n'y a pas d'autres collègues qui souhaitent
intervenir, je ferme la discussion générale.
La parole à la Conseillère Squarzino Secondina.
Squarzino (Arc-VA) - Ho cercato di dire tutto quello che avevo
da dire nella relazione, però vorrei rispondere all'ultima
osservazione fatta dal collega Sandri, che ha insistito
sull'assenza di volontà di confronto da parte nostra.
Ho ringraziato la commissione proprio perché si è fatto un
lavoro, si è discusso, tant'è vero che c'era da parte di alcuni
membri della commissione la presentazione di una serie di problemi.
Da parte mia, ho fatto una proposta molto chiara, ho detto alla
commissione: "sentite, noi non abbiamo la verità in tasca su questo
problema, siamo disposti, nel momento in cui la legge arriva in
aula per decorrenza di termini, a chiedere all'aula di riportarla
in commissione per riformulare un testo nuovo condiviso". La
commissione mi ha risposto di no; per cui, a questo punto, la
volontà di confronto, la volontà di porre un problema e di cercare
in commissione una risposta, da parte mia è chiaramente venuta, ma
c'è stato un diniego e questo mi spiace veramente, perché il nostro
intento era proprio quello di affrontare una questione e di
affrontarla insieme agli altri!
Président - La parole au Conseiller Curtaz.
Curtaz (Arc-VA) -Con un breve intervento voglio manifestare la
mia delusione per le argomentazioni utilizzate dai nostri
interlocutori; peraltro, mi dispiace anche non vederli presenti nel
momento in cui si cerca di rispondere alle loro argomentazioni,
perché mi sembrerebbe più corretto, dal momento che siamo stati ad
ascoltare attentamente sia il Consigliere Borre, sia il Consigliere
Sandri, che gli stessi fossero presenti ad ascoltare le nostre
contro osservazioni, anche se capisco che c'è gente che è molto
impegnata, mentre noi, "professionisti della politica", stiamo qui
a sentire tutti!
Rispetto alle argomentazioni utilizzate dal Consigliere Borre,
il quale ha fatto una difesa? vi ringrazio per la presenza, perché
avevo lamentato di dover interloquire con assenti? dicevo, il
Consigliere Borre ha fatto un riferimento che già in altra
occasione ho avuto modo di contestare. Premettendo che ho
apprezzato il tono pacato delle sue argomentazioni, non accetto,
caro Consigliere Borre, il teorema: "prestigio della carica,
impegno della carica, responsabilità della carica, uguale tanti
soldi"! È un'equazione che non mi convince, e mi convince ancora di
meno dopo che ho appreso, a seguito dell'indagine storica fatta
dalla Consigliera Squarzino, quello che è successo nella storia di
questa regione: se non ho capito male, fino al 1971 non c'era
alcuna indennità!
Ora non mi sembra che i consiglieri, i presidenti del Consiglio,
i presidenti della Giunta, gli assessori di quell'epoca
assolvessero il loro compito con minore dignità di quanto non lo
assolviamo noi; qualche volta avrei piuttosto l'intenzione di
sostenere il contrario: forse erano più disinteressati, forse c'era
meno "attaccamento alla poltrona", forse facevano le cose più per
passione. Non c'erano tanti soldi allora, come ci ricordò quando
festeggiammo il 50° anniversario della prima riunione del Consiglio
regionale il vecchio Consigliere Valleise, e si riferiva proprio
alle nostre indennità, non solo alle disponibilità finanziarie.
L'associare - anche il Consigliere Borre credo possa essere
d'accordo - la dignità di un lavoro in un'istituzione con i soldi è
una equazione che, ripeto, non ci convince. Noi lo abbiamo già
ribadito, non stiamo proponendo una rivoluzione che azzera le
indennità, perché non siamo d'accordo neppure su questo. Pensiamo
anche noi che sia giusto che i consiglieri possano, in tutta
libertà, svolgere il proprio mandato, utilizzando tutto il tempo
necessario e avendo una giusta retribuzione per quello che
fanno.
Secondo noi è tuttavia necessaria un'inversione di tendenza,
perché su questo tema si sta esagerando. Poco mi importa che si
stia esagerando - come ci ha ricordato il Consigliere Sandri - in
tutte le altre regioni, forse anche in qualche regione d'Europa,
non è questo il punto! Il punto è che si sta esagerando, e basta.
Perché sarà pur vero che, venendo alla Valle d'Aosta, il 70%
dell'indennità parlamentare è una retribuzione media rispetto a
tutti i consiglieri regionali, ma noi abbiamo un'anomalia tutta
nostra che non possiamo nasconderci: quella del meccanismo che
viene mutuato a tutte le amministrazioni comunali e alle comunità
montane, e questo non c'è da nessuna parte d'Italia, in questa
misura! Posso anche condividere, in linea di principio, che la
professionalizzazione della politica è data anche dalla durata dei
mandati, ma non solo. È data da due fattori: dalla durata dei
mandati e dal denaro che viene pagato, almeno questi due fattori
devono essere messi sullo stesso piano, non possiamo dire uno
piuttosto che l'altro!
Il Consigliere Borre ricordava, giustamente, che il primo
movimento a percepire tale problema forse è stato "Union
Valdôtaine", credo per altri motivi piuttosto che quelli della
professionalizzazione, ma facciamo finta di vedere il bicchiere
mezzo pieno e diciamo "bravo!" al movimento "Union Valdôtaine" che
ha messo nel proprio statuto il limite dei 3 mandati! Il
Consigliere Sandri ricordava che anche il suo movimento ha questa
cosa, ma l'abbiamo anche noi nel nostro statuto, ormai è una cosa
che si va diffondendo! Questo è importante perché se si è fatto
riferimento a un fattore della professionalizzazione della politica
e si è cercato di porre rimedio interno già a partire dalle forze
politiche, non si capisce perché non si possa affrontare lo stesso
problema sull'altro fronte, quello dell'indennità, che riteniamo
esagerata! È più difficile, anche perché c'è il fatto dei
contributi che ciascuno di noi dà ai partiti.
Io vorrò poi fare - devo prima studiarmela - una proposta,
perché anche su questo c'è molta confusione; sembra che qui si
contribuisca tutti allo stesso modo, che tutti i consiglieri
finanzino i propri movimenti allo stesso modo, mentre sappiamo
tutti che non è assolutamente vero, quindi sarebbe interessante che
ognuno, a fine anno, come deposita la dichiarazione dei redditi,
depositasse un'autodichiarazione - questa è la proposta che mi
riservo di studiare meglio - in cui si dice che il consigliere al
proprio movimento ha dato tanto, durante il 2002-2003-2004?
(proteste in Consiglio)
? ma figuriamoci! Se ogni tanto qualcuno, invece che
interrompere, ascoltasse, forse eviterebbe di fare brutte figure!
Sto parlando di un'autodichiarazione "ad hoc" rispetto a tale
problematica, che finora non esiste assolutamente? non ho detto se
c'è la "ricevuta", me ne infischio se c'è la "ricevuta", è che gli
organi di stampa e l'opinione pubblica non sanno qual è l'importo
della tua "ricevuta" o della mia! È vero che quella "ricevuta"
serve per la dichiarazione dei redditi e per altre cose, ma io
propongo un'autodichiarazione, in cui ciascun Consigliere dica
quanto effettivamente versa al movimento; se, poi, c'è qualcuno che
già lo fa, ce lo dica, perché non lo sapevamo che lo facesse!
Devo dire la verità, mi ha messo un certo imbarazzo, per i toni,
l'intervento del "diessino" Sandri. Può darsi che il Consigliere
Sandri su questo punto abbia un nervo scoperto, può darsi che sia
irritato perché in Parlamento, ma anche in qualche regione, sono i
suoi stessi compagni di partito a proporre le cose che proponiamo
noi, e soprattutto è stata una "caduta di stile" quella di metterla
sul piano personale, ricordando di mancate rotazioni a chi le
rotazioni le ha fatte due volte in questo Consiglio e, se non
ricordo male, una volta anche a favore del Consigliere Sandri!
Questo modo di personalizzare l'argomento denota una difficoltà,
che è tutta politica. Qual è? Lo hanno già ricordato i miei
colleghi: quando siamo venuti in aula con le mozioni, con le quali
chiedevamo di "stoppare" l'aumento della diaria, ci è stato detto
che facevamo "demagogia", e noi questo lo avevamo già messo in
conto! Poi ci è stato detto che non era con una mozione che si
poteva affrontare questo problema, che occorreva affrontarlo con
una legge, riprendendo tutto il discorso, confrontandosi,
discutendo. Noi abbiamo allora preso la palla al balzo: ma che
bravi, come sono costruttivi, come ci invitano ad andare avanti a
discutere, proponiamo un disegno di legge! Mi ricordo che questo
invito era venuto dallo stesso Consigliere Sandri, era venuto dal
Consigliere Salzone, e allora noi abbiamo fatto e depositato la
proposta di legge, abbiamo lasciato il tempo per discutere, abbiamo
consentito ad un rinvio dei tempi in commissione.
Arriviamo ad oggi e le proposte? Noi vogliamo confrontarci? ma
con che cosa, con chi, quali sono le proposte alternative? È questo
che contesto al Consigliere Sandri: ha girato su vari argomenti
andando spesso fuori tema, come il discorso del regolamento, e non
abbiamo sentito una proposta complessiva, una proposta più
intelligente della nostra! Può darsi che la nostra non sia
sufficientemente intelligente, può darsi che ve ne siano di
migliori, può darsi che si debba distinguere fra chi fa il
consigliere a tempo pieno e chi non lo fa a tempo pieno, può darsi
che si debba distinguere a proposito della produttività, ma che ne
so! Ci possono essere tanti criteri per stabilire delle indennità,
ma ne fosse stato indicato uno alternativo al nostro, anche solo
uno, un consigliere che si fosse alzato e avesse detto: "non la
penso come voi, la penso così"! Oggi quel consigliere non si è
fatto vivo, quindi noi andremo al voto su questa legge, ma, visto
che siamo degli inguaribili ottimisti, immaginiamo che tutti coloro
che oggi ci hanno formulato le loro critiche avranno tutto il
tempo, dato che la legislatura è ancora lunga e che non sono leggi
che richiedono anni, volendo, fra due o tre mesi, potranno tornare
in Consiglio con una proposta di legge, migliore, meno demagogica e
più intelligente che affronti questi due problemi: il problema
dell'indennità che, a nostro giudizio, è troppo alta e, l'altro,
della comunicazione politica.
Stiamo bene attenti, e con questo chiudo, che tali problematiche
vanno affrontate, non si può fare come gli struzzi e dire che non
ci sono! Questi sono problemi reali che abbiamo inteso affrontare
in maniera trasparente, in modo per niente demagogico - a
differenza di quello che ci viene detto -, perché abbiamo
addirittura proposto uno storno ancorché parziale di questi soldi,
non abbiamo messo le bandierine per dire che la Regione così
risparmia, perché in effetti risparmierebbe poco. Nella nostra
proposta, al consigliere viene tagliata una fetta consistente della
sua indennità, ma non c'è nessuno che morirà di fame, e una parte
dei soldi che vengono risparmiati li mettiamo per la comunicazione
politica. In questa proposta, nelle modalità perfettibili, non c'è
niente di demagogico. C'è però l'esigenza di affrontare un
problema: da un lato, consentire alle forze politiche di fare la
loro attività politica in una condizione di maggiore equità, perché
sappiamo che vi sono forze politiche che hanno risorse immense e
altre che non ne hanno alcuna; dall'altra, dare un segnale ancorché
modesto di un'inversione di tendenza rispetto a questa deriva, che
sembra senza fine. Perché riprenderemo ancora questo tema per gli
enti locali, c'è una legge in discussione, ormai tutti vogliono
indennità, la richiesta è in crescita. Questa legge può dare un
segnale di inversione di tendenza.
Se la maggioranza dei consiglieri dirà "no" a tale proposta di
legge, dirà che non è necessario - e noi rispetteremo la loro
opinione, pur non condividendola - dare un'inversione di tendenza
perché le indennità sono adeguate e il problema della comunicazione
politica e dei suoi costi non è un problema significativo.
Président - La parole au Conseiller Salzone, pour déclaration de
vote.
Salzone (SA) - Solo per dichiarazione di voto e per non ripetere
ciò che avevo detto nell'altra discussione, sempre su questo
argomento.
Su questo disegno di legge ci asterremo, ma, al di là delle
considerazioni già fatte, è il meccanismo di questa legge che non
mi convince nella maniera più assoluta. Detto in sintesi, voi non
dite di far risparmiare l'Amministrazione regionale, ma dite che
una parte degli emolumenti dati ai consiglieri devono finire ai
partiti: questo è un ritorno secondo me al finanziamento pubblico
ai partiti! Ricordo che abbiamo votato un referendum e, nella
misura del 80-87%, abbiamo detto "no" al finanziamento pubblico ai
partiti: tale disegno di legge mi pare ricalchi questo.
Al di là delle considerazioni fatte dai Consiglieri Borre e
Sandri, che condivido, abbiamo già avuto occasione di dire che la
vostra proposta di legge ci pare davvero strumentale, per cui non
diciamo che non ritorneremo all'esame di questa problematica, è un
dibattito che abbiamo anche al nostro interno. Ognuno di noi, è
stato detto, fa dei versamenti, ognuno di noi utilizza una buona
parte come è meglio - ritiene utile -, a volte anche per finalità
assolutamente lodevoli, non lo dico per me, ma so che vi sono
consiglieri che lo fanno.
Il modo di presentare questo disegno di legge a noi pare
veramente strumentale; detto ciò, ribadisco la nostra
astensione.
Président - La parole à la Conseillère Squarzino Secondina, pour
déclaration de vote.
Squarzino (Arc-VA) - Naturalmente voto a favore di questo
disegno di legge. Mi interessava rispondere all'osservazione del
collega Salzone, perché credo sia importante chiarire fino in fondo
i dubbi.
Prendo sul serio le cose da lei dette e proprio perché anche in
commissione sono emerse tali osservazioni, le abbiamo prese sul
serio, ci siamo detti: "è vero, non vogliamo che la diminuzione
dell'indennità dei consiglieri si trasformi in un finanziamento ai
partiti', e infatti qui diciamo una parte soltanto, 1/3 del
risparmio, va alla comunicazione politica, che non è utilizzata per
sostenere le spese delle sedi, non è sostegno per il compenso delle
segretarie, non rappresenta la grossa spesa di un partito, ma è un
segnale! Noi abbiamo pensato a 200.000 euro (400 milioni) in un
anno per spese di affissione, stampa, locali, affitto per tutti i
movimenti presenti in Consiglio; lei capisce che non è un
finanziamento vero ai partiti, ma è un segnale, è un tentativo per
dire che una parte delle nostre risorse le mettiamo in modo
trasparente per la comunicazione politica.
Nel nostro caso, risparmieremmo 800 milioni all'anno di vecchie
lire calcolate attualmente. Ora, questa cifra non è così
indifferente, si tratta di 800 milioni di vecchie lire che il
Consiglio può decidere a chi destinare. Il Consiglio può dire:
"benissimo, con questi soldi risparmiati dalle indennità dei
consiglieri intendiamo fare questo e quest'altro". Tali risorse
vanno destinate non ai partiti, ma ad iniziative della
collettività, e qui ci si può sbizzarrire finché si vuole: si
possono finanziare i beni culturali, si possono finanziare le
scuole di montagna, c'è tutta una serie di progetti già presenti
per i quali non ci sono abbastanza fondi: facciamolo!
Président - Je rappelle que la II
e
Commission a donné
son avis contraire à cette proposition de loi.
Je soumets au vote l'article 1
er
:
Conseillers présents: 31
Votants: 3
Pour: 3
Abstentions: 28 (Borre, Cerise, Cesal, Charles Teresa, Comé,
Ferraris, Fey, Fiou, Fosson, Isabellon, Lanièce, Lattanzi, Lavoyer,
Maquignaz, Marguerettaz, Nicco, Pastoret, Perrin, Perron,
Praduroux, Rini, Salzone, Sandri, Tibaldi, Vicquéry, Viérin
Adriana, Viérin Laurent, Viérin Marco)
Le Conseil n'approuve pas.
Président - Je rappelle qu'aux termes de l'article 77 du
Règlement intérieur au cas où le 1
er
article de projet
de loi ou de règlement soit refusé, la proposition toute entière
est refusée.
Il Consiglio
respinge la proposta di legge n. 4: "Riduzione delle
indennità e della diaria dei consiglieri regionali. Sostegno alla
comunicazione politica".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK