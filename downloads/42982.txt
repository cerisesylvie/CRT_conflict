Consiglio Regionale della Valle d'Aosta - Oggetto del Consiglio n. 450 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 450 del 25 marzo 2021 - Resoconto
OGGETTO N. 450/XVI - Interpellanza: "Politiche e attività di
sviluppo delle competenze digitali della popolazione valdostana
attraverso l'utilizzo delle risorse del Fondo sociale
europeo".
Bertin (Presidente) -
Punto n. 38 all'ordine del giorno.
Per l'illustrazione, la parola al vicepresidente del Consiglio
consigliere Sammaritani, ne ha facoltà.
Sammaritani (LEGA VDA) -
Affrontiamo un tema credo molto
importante e anche molto attuale alla luce delle vicende
dell'ultimo anno, perché dagli organi di stampa si è appreso che
l'Italia - non credo fosse così difficile immaginarlo -, purtroppo,
è agli ultimi posti, è al quintultimo posto in Europa nella
classifica delle competenze digitali, in particolare qui si parla
della popolazione attiva, quindi una fascia di età importante che
riguarda appunto le persone in età lavorativa.
Da questo rapporto della Corte dei Conti dell'Unione europea
emerge che più di 75 milioni di cittadini europei in età
lavorativa, cioè il 35 percento del totale della popolazione, non
possedevano all'epoca - e credo tuttora perché è passato pochissimo
tempo - competenze digitali di base e questo è ancora più
preoccupante naturalmente se si considera che, a causa della
pandemia, l'uso degli strumenti digitali è richiesto per oltre il
90 percento dei posti di lavoro.
Appunto, come già detto, considerato che con questa pandemia si
è ulteriormente aggravata la situazione e si è sottolineata
l'importanza delle competenze digitali di base per i cittadini e
considerato anche che, visti questi risultati, la Commissione
europea ha adottato una serie di misure fin dal 2015 per migliorare
le competenze digitali dei cittadini ma che, stando sempre a questo
rapporto della Corte dei Conti, l'Italia ancora una volta ha speso
solo poco più della metà dei 58 milioni di euro destinati dal Fondo
sociale europeo alla formazione in questo campo, nel campo delle
tecnologie, dell'informazione e della comunicazione, considerato
anche che, per il periodo 2021-2027, quindi il periodo classico, il
settennio europeo, la Commissione ha stabilito per la prima volta
l'obiettivo proprio specifico di aumentare questa percentuale di
cittadini con competenze digitali, con l'obiettivo appunto di
portarla almeno al 70 percento entro il 2025, quindi di
raddoppiarlo rispetto al 35 percento attuale.
Allora interpelliamo l'Assessore in questo caso per sapere: "se
vi siano statistiche sulle competenze digitali della popolazione
attiva valdostana; se vi siano state o se siano in atto politiche e
attività di sviluppo di tali competenze a livello regionale, e in
caso positivo se siano state utilizzate risorse del Fondo sociale
europeo per la formazione in questo campo; se il Governo regionale
intenda dare corso ad azioni concrete per mettersi in linea con gli
obiettivi della Commissione europea per il settennio
2021-2027".
Presidente -
Per la risposta, ha chiesto la parola
l'assessore Caveri, ne ha facoltà.
Caveri (VdA Unie) -
La ringrazio molto di questa
interpellanza che ha consentito anche a me di acquisire dei dati
utili su questo tema sapendo che tutti i fondi comunitari oggi a
diverso titolo concentrano grandi sforzi su questa questione della
competenza digitale.
Noi stessi, consigliere Sammaritani, apparteniamo a una
generazione che deve continuamente rincorrere le novità della
serie: chi si ferma è perduto. Nel periodo di programmazione
2021-2027 si parla esplicitamente nell'obiettivo 1 di un'Europa più
intelligente mediante l'innovazione, la digitalizzazione, la
trasformazione economica e il sostegno alle piccole e medie
imprese. Ci sono tutta una serie di idee molto interessanti che
avrò modo di dire nel declinare la nostra politica comunitaria
degli anni a venire, specie con la legge comunitaria del mese di
maggio, in particolare i cosiddetti "smart village", cioè l'idea di
avere nei comuni valdostani centri di competenza digitale a
beneficio degli abitanti magari anche per evitare gli spostamenti e
anche a beneficio dei turisti che magari nel
post
pandemia
possono decidere di venire a vivere e a lavorare anche attraverso
lo
smart working
in Valle d'Aosta.
Per quanto riguarda le statistiche, il sistema statistico
nazionale produce statistiche sulle competenze digitali della
popolazione a livello regionale e pertanto ci sono dati anche in
merito alla Valle d'Aosta. Bisogna però avere un piccolo
inquadramento, questa tipologia di statistiche rientra nella
misurazione più generale della cosiddetta "società
dell'informazione", si tratta cioè di dati che a livello regionale
si basano ancora sui numeri e indicatori un po' imprecisi,
disomogenei e parziali e, considerata la rapida evoluzione dei
fenomeni, frequentemente poco efficienti nella misurazione delle
dimensioni di interesse.
Ancora oggi, malgrado gli sforzi, ci sono una serie di
informazioni che non sempre ci consentono di avere una fotografia
esatta. L'ISTAT diffonde annualmente statistiche a cui io mi rifarò
che riguardano i diversi aspetti della società della conoscenza,
anche in questo caso gran parte dell'informazione è consolidata,
mentre altre, proprio in ragione della velocità dei cambiamenti,
vengono introdotte periodicamente in ragione di fabbisogni
formativi e della disponibilità dei dati. Un caso significativo è
che noi oggi parliamo dei PC e magari molte persone ormai si sono
abituate a usare ed entrare nella rete attraverso il telefonino o
attraverso i
tablet
.
Con riferimento al tema delle competenze, i dati di maggiore
interesse riguardano la frequenza di utilizzo di
Internet
,
la tipologia di attività che vengono svolte, l'utilizzo del
e-commerce
, la tipologia e il livello di competenze
digitali. L'Unione europea ha fissato alcuni criteri fra i 16 e i
74 anni, che in qualche maniera fotografano la competenza digitale
proprio a seconda dell'uso che viene fatto, si va da un minimo di
utilizzo a un massimo di utilizzo.
Rispetto alle competenze digitali, per venire alla risposta, la
Valle d'Aosta nel 2019, questo è l'ultimo dato disponibile,
evidenzierebbe una situazione relativamente migliore sia rispetto
alla media italiana, sia alla ripartizione nord-ovest cui
apparteniamo considerando che il 36,7 percento della popolazione
valdostana fra i 16 e i 74 anni avrebbe delle competenze digitali
elevate a fronte di un solo 3 percento, che non ne avrebbe nessuna.
In Italia la percentuale di competenze elevate risulterebbe dal
29,1 e nel nord-ovest del 32 percento, mentre l'assenza di queste
competenze in Italia toccherebbe il 3,4 in generale e nel
nord-ovest 2,8, quindi statisticamente dovremmo essere un po' più
digitalizzati.
Con riferimento specifico alle tipologie di competenza, in Valle
d'Aosta emergerebbe che percentuali maggiori di popolazione con
elevate competenze si rilevano per due tipi di caratteristiche:
l'information and communication skill
. L'information sarebbe
identificare, localizzare, recuperare, archiviare e analizzare le
informazioni digitali, quindi un livello abbastanza elevato, mentre
la communication skill è comunicare in ambienti digitali,
condividere le risorse attraverso strumenti
on-line
,
interagire e partecipare alle comunità in rete. Questo sarebbe
anche confermato dal numero abbastanza elevato in Valle d'Aosta di
persone che frequentano i
social
come
Facebook
o come
Twitter
, o anche di recente la
new entry
che è
Clubhouse
. Nel raffronto quindi con la popolazione italiana
i Valdostani avrebbero comunque una capacità di risolvere i
problemi e di capire i
software
un po' più elevata rispetto
alla media.
Ora, "se vi siano state e ci siano politiche attive nel FSE", il
tema di acquisizione delle competenze digitali era fra gli
obiettivi già del FSE 2014-2020, in particolare nell'ambito della
priorità di investimento in cui si diceva di rafforzare la parità
di accesso in tutte le fasce di età, quindi c'è stata un'azione
dell'Amministrazione regionale che ha consentito un'offerta
formativa che ha finanziato l'acquisizione delle competenze di
base, ci sono stati finanziamenti per 320 mila euro a cui si
sommano altri 340 mila euro che hanno portato sul territorio a
diversi corsi e a diversi contatti. Il costante apporto del FSE
nella formazione e nella cultura digitale non vale solo per le
persone, ma vale naturalmente anche per le imprese, ci sono stati
finanziamenti attorno ai 460 mila euro, in totale l'FSE in questo
settore ha portato a 640 destinatari con 32 progetti e 6 ancora in
corso. Naturalmente uso anche dei dati che ci sono stati
cortesemente forniti dall'Assessorato del collega Bertschy.
Con l'avvento della pandemia è emerso il livello basso però di
una parte di popolazione e anche problemi di connettività, che,
come lei sa, stiamo cercando di risolvere. Ora, l'Assessorato dello
sviluppo economico, formazione e lavoro sta lavorando per
utilizzare delle risorse ancora attive nel periodo 2014-2020 del
FSE sempre in questo settore, l'avviso in fase di ultimazione
prevede di offrire un modulo formativo di 40 ore e questo direi che
è un cambiamento culturale che è stato anche accelerato dallo
smart working
, cioè molte persone si sono trovate a doversi
confrontare con una modellistica di lavoro del tutto nuova. Nel
contempo verrà offerto un modulo formativo di tipo più avanzato che
consentirà di acquisire la patente europea del computer per tutti
quelli che invece sanno già usare la tecnologia digitale. È anche
prevista una mappatura da parte dell'Assessorato del collega
Bertschy delle competenze digitali degli iscritti al Centro per
l'impiego e successivamente aggiornata dopo la partecipazione ai
corsi di formazione, cioè, quando si cerca qualcuno, si chiede
oramai nel curriculum anche quali competenze informatiche abbia. I
destinatari di questo percorso formativo sono diverse tipologie di
persone.
Ora, per il nuovo periodo di programmazione 2021-2027 stiamo
dispiegando moltissime energie, il tempo non mi consente di leggere
tutte le cose, mi permetterei di farle avere il testo scritto in
cui mettiamo assieme tutta una serie di ragioni che in qualche
maniera si collegano anche al Next Generation, al nuovo periodo di
programmazione e che dovrebbero consentire forti investimenti e
anche la tentazione di riprendere temi che in passato sono stati
presi, ricordo il computer ai diciottenni che venne dato alcuni
anni fa, ricordo i computer alle persone oltre i 65 anni, cioè c'è
una questione anche di
hardware
, oltre che di
software
e anche di connettività.
La rassicuro sul fatto che questi obblighi sulla
digitalizzazione che vengono dall'Unione europea sono anche un
valore aggiunto straordinario per la competitività dei nostri
lavoratori e delle aziende sul nostro territorio.
Presidente -
Per la replica, ha chiesto la parola il
consigliere Sammaritani.
Sammaritani (LEGA VDA) -
Devo dire che sono confortato
dalle sue conclusioni e anche abbastanza dalle statistiche una
volta tanto, è chiaro che non abbiamo dei numeri eclatanti, ma
comunque anche a volte uno zero virgola è meglio che niente. Il
tema è appunto molto importante perché forse all'esterno non sempre
viene così percepito, però è davvero uno dei problemi del futuro
perché avere una popolazione che sia in grado di gestire gli
strumenti che la tecnologia moderna ci offre è fondamentale come
abbiamo visto non soltanto chiaramente per frequentare i
social
, che però, bene o male, anche in questa occasione
hanno un aspetto positivo, tutto sommato, perché stimolano certe
persone, che forse diversamente non sarebbero stimolate a
utilizzare appunto strumenti tecnologici nuovi e avanzati, cosa che
invece magari i giovani e i giovanissimi fanno più
spontaneamente.
Devo dire che sono abbastanza confortato perché nel leggere il
DEFR, in realtà, non avevo trovato grandi cenni a queste tematiche
e quindi parlare appunto di questioni come questa, come gli
smart village
... avevo partecipato anche a un convegno,
c'era l'assessore Bertschy a Courmayeur su questa tematica molto
interessante che coinvolge - cosa che molti a volte non comprendono
e non riescono a immaginare se non si informano - anche il discorso
dell'abbandono della montagna, della possibilità di abitare la
montagna e di essere comunque connessi al resto del mondo. Questo è
un tema fondamentale per il nostro territorio, quindi è
fondamentale appunto non perdere di vista queste occasioni. Noi
sappiamo benissimo - lo abbiamo già detto in quest'aula tante volte
- di occasioni di acquisire finanza, di acquisire modi di
finanziare certe attività, in passato purtroppo ne abbiamo perse,
sarebbe imperdonabile e inaccettabile farlo anche questa volta,
quindi avere questa linea di tendenza dell'Unione europea che va in
questa direzione deve essere assolutamente uno sprone per far sì
che si eviti quello che viene definito il
digital divided
,
questa carenza digitale, questo divario digitale, che purtroppo in
qualche modo allarga anche lo
spread
fra le generazioni e
l'impossibilità a volte per certe generazioni, per certe fasce di
età, che magari hanno delle difficoltà a reperire un nuovo lavoro
magari o un lavoro a inserirsi in questo mondo.
Direi quindi che, da un lato, noi dobbiamo sempre preoccuparci
delle carenze oggettive, quelle strutturali, quindi collegamenti e
giustamente lei ha detto: "ce ne stiamo occupando", infatti lo
stiamo facendo in I Commissione e di questo do atto al presidente
Bertin, che ha assunto questo ruolo di stimolo sotto questo
profilo. È molto importante andare in questa direzione, quindi
cercare di arrivare a far sì che tutto il territorio sia ben
collegato, poi ci sono le carenze soggettive e a queste possiamo
ovviare soltanto avviando delle politiche reali di istruzione,
quindi è qui che stimolo lei naturalmente a fare questo. Non vorrei
che all'esterno qualche volta l'educazione adulti venisse quasi
vista come un hobby per qualcuno che si iscrive all'Università
perché dice: "non ho da fare altro e quindi mi iscrivo e studio
qualcosa". Non è così, in questo caso è proprio la possibilità di
evitare che qualcuno rimanga troppo indietro nell'utilizzo di
strumenti tecnologici che in realtà ti aiutano a vivere, perché
oggigiorno anche gli anziani vediamo che hanno queste grandi
carenze e, se non sono aiutati da qualcuno, non riescono neanche a
collegarsi con il sito dell'Azienda USL, cose che invece sono
fondamentali per vivere la quotidianità, cosa che un po' di anni fa
non era sentita.
Io quindi credo che sia un tema sul quale dobbiamo vigilare con
attenzione, non perdiamo anche questa occasione mi raccomando,
cerchiamo di attuare tutte le strategie e le politiche necessarie
per far sì che queste finanze, perché poi alla fine è sempre
questione di soldi, purtroppo, non vengano sprecate, non vengano
male utilizzate ma soprattutto non vengano perse facendo passare
l'ennesimo treno che passa una volta sola come sappiamo e quindi va
preso al volo.
Dobbiamo assolutamente utilizzare queste risorse per far sì che
i nostri cittadini vivano meglio e più facilmente il futuro.
Presidente -
Considerata l'ora, proporrei di fare una
breve sospensione per cambiare l'aria e arieggiare i locali.
La seduta è sospesa dalle ore 10:52 alle ore 11:11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK