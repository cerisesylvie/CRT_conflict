Consiglio Regionale della Valle d'Aosta - Oggetto del Consiglio n. 2625 del 9 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula
Oggetto del Consiglio n. 2625 del 9 maggio 2002 - Resoconto
OGGETTO N. 2625/XI Rinvio dell'apertura al traffico pesante del
Tunnel del Monte Bianco e adesione alla manifestazione del 13
maggio a Courmayeur. (Approvazione di risoluzione. Ritiro di altra
risoluzione)
Risoluzione Richiamate le proprie risoluzioni del 23/01/2002 e
del 07/03/2002, in tema di traffico pesante nel traforo del Monte
Bianco con cui, tra l'altro:
- si evidenziava l'opposizione all'articolo 4 del Regolamento di
circolazione nel tunnel del Monte Bianco, che prevede la
possibilità di transito per 5760 TIR al giorno;
- si chiedeva una moratoria del traffico pesante in attesa
dell'approvazione di un regolamento condiviso, che preveda una
drastica riduzione dei passaggi;
Osservato che analoghe deliberazioni sono state adottate dai
Comuni di Courmayeur, di Morgex e di Aosta, nonché dal Consiglio
permanente degli enti locali;
Preso atto che il Governo italiano non ha neppure risposto alle
richieste del Presidente della Regione di un incontro sulle
problematiche relative alla riapertura del traforo al traffico
pesante;
Preso altresì atto che i Governi italiano e francese si
apprestano ad imporre, a partire da lunedì 13 maggio 2002, il
passaggio di camion di portata superiore alle 19 tonnellate, in
evidente contrasto con le richieste di moratoria avanzate dalla
Regione e dai Comuni valdostani;
Appreso che il Comune di Courmayeur, unitamente alle
associazioni e ai movimenti che si battono contro il transito
indiscriminato del traffico pesante nella nostra Regione, ha
organizzato per lo stesso 13 maggio 2002 una manifestazione
popolare per la "difesa del proprio futuro e del proprio
territorio";
Il Consiglio regionale
Ribadisce la propria opposizione all'attuale Regolamento di
traffico;
Riafferma che ogni decisione al riguardo deve andare nel senso
di limitare fortemente il traffico su gomma e deve essere condivisa
dalle comunità locali;
Dichiara di aderire alla manifestazione organizzata a Courmayeur
per il 13 maggio 2002;
Invita la popolazione a partecipare pacificamente alla detta
manifestazione di protesta;
Chiede al Presidente della Regione e ai Parlamentari valdostani
di intraprendere con decisione ogni iniziativa utile e necessaria
al fine di ottenere la modifica dell'articolo 4 del Regolamento di
circolazione.
F.to: Curtaz - Beneforti - Squarzino Secondina
Risoluzione Il Consiglio regionale della Valle d'Aosta
Richiamate le proprie determinazioni in merito al traforo del
Monte Bianco ed al transito del traffico commerciale, in
particolare la risoluzione approvata all'unanimità in data 7 marzo
2002, con cui si chiedeva:
- una significativa riduzione, almeno il 50%, del numero dei
mezzi pesanti in transito rispetto alla situazione antecedente il
24 marzo 1999;
- una moratoria al passaggio dei mezzi pesanti fino alla
definizione di una regolamentazione definita con l'accordo della
Regione Autonoma Valle d'Aosta e delle altre comunità territoriali
interessate;
Rilevata la non disponibilità, allo stato attuale, delle
istituzioni della Haute-Savoie e della Savoie a ricercare in un
incontro congiunto una posizione comune da sottoporre ai Governi
italiano e francese;
Constatato che la successiva richiesta di incontro avanzata dal
Governo regionale al Governo italiano al fine di un riesame della
regolamentazione del traffico commerciale attraverso il traforo del
Monte Bianco e delle problematiche connesse non ha avuto, ad oggi,
alcun riscontro diretto;
Preso atto, favorevolmente, delle dichiarazioni fatte alla
Camera dal Ministro per le Infrastrutture ed i Trasporti Lunardi in
risposta ad un'interrogazione del deputato Ivo Collé, in cui si
manifesta la disponibilità del Governo "ad un confronto con le
autorità regionali? ed a chiedere al Governo francese di
posticipare l'avvio della fase due di apertura del Tunnel ai mezzi
pesanti prevista per il 13 maggio;
Visto l'appello approvato dal Consiglio comunale di Courmayeur
nella seduta del 26 aprile 2002 con il quale si indice una
manifestazione in data 13 maggio 2002 per esprimere dissenso verso
le decisioni assunte dai Governi italiano e francese;
Delibera
- di ribadire la necessità di rinviare l'apertura del Tunnel del
Monte Bianco al traffico con peso superiore alle 19 tonnellate;
- di aderire, se confermata, alla manifestazione del 13 maggio
2002 per ribadire, anche alla luce dei prossimi incontri promessi
dal Ministro Lunardi, le posizioni già espresse con la risoluzione
del 7 marzo 2002 e per sollecitare il coinvolgimento delle
istituzioni territoriali, del Governo regionale, del Consiglio
della Valle e dei Parlamentari valdostani, in decisioni di così
vitale importanza per il futuro dell'intera Valle d'Aosta.
F.to: Bionaz - Borre - Cerise - Charles Teresa - Comé - Cottino
- Cuc - Ferraris - Fiou - La Torre - Lanièce - Lavoyer - Louvin -
Marguerettaz - Martin - Nicco - Ottoz - Pastoret - Perron - Piccolo
- Praduroux - Vallet - Vicquéry - Viérin D. - Viérin M.
Président
Il s'agit de la résolution du groupe
Valle d'Aosta per l'Ulivo portant sur la circulation des poids
lourds à l'intérieur du Tunnel du Mont-Blanc, elle sera discutée
conjointement avec la résolution présentée par la majorité sur ce
même thème inscrite au point 25.4 à l'ordre du jour.
La parole au Conseiller Curtaz.
Curtaz (PVA-cU)
Parto dalla fine dicendo che ritireremo
la nostra risoluzione e approveremo la risoluzione proposta dai
Consiglieri di maggioranza con un emendamento che nel frattempo è
stato concordato con i Capigruppo della maggioranza.
Dico questo - anche se questo passaggio politico di ritiro della
nostra risoluzione e di approvazione della risoluzione della
maggioranza non è una scelta indolore o una scelta sofferta -
perché riteniamo che intanto la risoluzione della maggioranza sia
meno precisa e meno pregnante nel sottolineare certi aspetti della
vicenda e poi contenga delle affermazioni che non sono totalmente
condivisibili.
Mi riferisco in maniera particolare al peso che viene dato alle
affermazioni fatte ieri dal Ministro Lunardi rispondendo alla
Camera dei deputati ad una question time dell'Onorevole Collé,
iniziativa peraltro dei Parlamentari che io giudico tardiva perché
giunge a quattro mesi dalla prima risoluzione approvata in questo
Consiglio, risoluzione approvata il 23 gennaio 2002 quando il
Consiglio unanime chiese, finora vanamente, ai Parlamentari di
assumere delle iniziative in riferimento alla necessità di
modificare il noto articolo 4.
A mio giudizio le risposte del Ministro Lunardi sono assai
insoddisfacenti per due ordini di ragioni: la prima, perché il
Ministro ribadisce sostanzialmente la validità dell'articolo 4, lo
giustifica, porta degli elementi se vogliamo "cervellotici", ma che
giustificano quella previsione normativa; secondariamente il
Ministro - e si tratta di affermazioni che hanno quasi il sapore
della beffa - a proposito dei rapporti su questo tema fra Governo e
Regione lancia un segnale di apertura: quello della disponibilità
ad incontrare le autorità regionali, ma dice - leggo perché c'è del
visibile in questa affermazione -:
"Resta fermo che il Governo,
come è già avvenuto in tutte le fasi che hanno preceduto l'apertura
del tunnel, intende continuare a mantenere alto il livello di
collaborazione con le realtà politiche ed amministrative
locali?
. A quanto ne so io, questo livello di collaborazione è
stato pari allo 0,0 periodico. Se questo per il Ministro Lunardi è
mantenere alto il livello di collaborazione, è chiaro che anche il
suo impegno di incontrare le autorità regionali diventa quanto meno
discutibile e non troppo rassicurante.
La disponibilità - tardiva anche questa - del Ministro Lunardi
alla discussione, a ricevere i nostri rappresentanti regionali e i
nostri Parlamentari non può essere considerato come un segnale
decisivo in questa vicenda, è un segnale d'apertura che possiamo
anche apprezzare, ma con molta prudenza. La parte della risoluzione
della maggioranza in cui si dice che si prende atto favorevolmente
delle dichiarazioni fatte alla Camera dal Ministro quindi mi sembra
un'affermazione non condivisibile perché non si possono accogliere
favorevolmente delle dichiarazioni, che per un certo senso hanno il
sapore della beffa per quanto riguarda i rapporti e che
riconfermano la validità dell'articolo 4, che è stato il punto
essenziale che ha "coagulato" quest'aula in una critica severa al
regolamento di circolazione attraverso il Traforo del Monte
Bianco.
In questo senso rilevo una disponibilità da parte dei
Consiglieri di maggioranza perché abbiamo concordato insieme una
diversa formulazione di questo passaggio in cui le parole
"in
cui si manifesta la disponibilità del Governo?
vengono
modificate nelle parole
"per quanto riguarda la disponibilità
del Governo?
, questo per limitare il parere favorevole di
questo Consiglio alle dichiarazioni del Ministro, a quelle
dichiarazioni che riguardano l'avvio di un confronto con le
autorità regionali.
In questo senso il passaggio del Ministro Lunardi mi sembra più
accettabile o se volete meno inaccettabile ma, per quanto riguarda
il resto, mi sembra che la posizione del Governo su questo punto
sia stata assai negativa. Perché dopo queste critiche annunciamo
comunque di votare questa risoluzione e di rinunciare alla nostra
alla quale siamo pure più affezionati e che immodestamente
riteniamo cogliesse meglio gli aspetti politici della vicenda e il
significato della manifestazione del 13? Se non altro il deliberato
era più specifico, più chiaro. Perché riteniamo che in una vicenda
tanto delicata sia auspicabile che le risoluzioni del Consiglio
vengano approvate se possibile all'unanimità oppure che siano il
più ampiamente condivise. Noi facciamo quindi un passo indietro nel
ritirare la nostra risoluzione, facciamo un passo in avanti nel
confrontarci e nell'accettare una proposta di risoluzione che viene
dalle forze di maggioranza proprio per allargare il consenso su
questo punto e dare all'esterno, ai Governi italiano e francese,
all'opinione pubblica un segnale di coesione che si manifesterà con
l'adesione alla manifestazione di protesta che si terrà a
Courmayeur il 13 maggio. Del resto, mi sono anche detto che se
qualche giorno fa i Verdi francesi hanno deciso di votare Chirac,
anche il sottoscritto e Dina Squarzino potevano votare questa
risoluzione.
Président
La parole au Vice-président Lattanzi
pour motion d'ordre.
Lattanzi (FI)
Se i Verdi francesi sono andati a votare
Chirac, penso che anche questo Consiglio possa accettare un
contributo da parte del gruppo di Forza Italia a questa
risoluzione. Chiediamo di poterci confrontare per porre due
emendamenti alle forze di maggioranza, se hanno la gentilezza di
ascoltare la nostra proposta, e poi eventualmente riaprire il
dibattito su una risoluzione magari unitaria.
Président
S'il n'y a pas d'objections, la séance
est suspendue pendant cinq minutes.
Si dà atto che la seduta è sospesa dalle ore 12,47 alle ore
12,55.
Président
La séance reprend.
La parole au Vice-président Lattanzi pour motion d'ordre.
Lattanzi (FI)
Abbiamo chiesto di poter concordare con la
maggioranza… mi pare di capire a gesti
che la proposta non è stata accettata, che loro non modificano la
risoluzione. Presenteremo pertanto due emendamenti.
Président
Les amendements se rapportent à la
résolution de la majorité, n'est-ce pas?
La parole au Conseiller Cottino.
Cottino (UV)
Ci troviamo oggi qui a discutere per
l'ennesima volta della riapertura del Tunnel del Monte Bianco.
Quella di oggi è comunque una data importante perché è l'ultima
adunanza consiliare precedente a quella che si potrebbe definire la
"seconda fase di riapertura ai mezzi pesanti del Tunnel del Monte
Bianco". Seconda fase, dicevo, perché, come tutti ricorderanno, la
prima fase, quella dei mezzi pesanti fino alle 19 tonnellate, è già
in corso, anche se da notizie che ho è veramente risibile l'attuale
transito di questi mezzi.
Nella riunione del 7 marzo abbiamo approvato una risoluzione
molto precisa, tutti abbastanza convinti - forse qualcuno un po'
meno - di fare una cosa importante e nell'interesse della Valle
d'Aosta e, quando dico "interesse della Valle d'Aosta", non mi
riferisco solo all'interesse economico, ma anche ad altri tipi di
interesse che non possono essere completamente dimenticati, in modo
particolare mi riferisco al discorso ambientale. Cosa avevamo detto
in quella occasione?
Avevamo ribadito il no all'articolo 4 del regolamento di
circolazione che era stato approvato, avevamo ribadito la necessità
di una moratoria - ed è in particolare quello per cui stiamo
discutendo e abbiamo poi specificato che il 50% di riduzione era la
meta prefissata e voluta da questo Consiglio. Ritengo sia bene
dircelo una volta per tutte: a me risulterebbe che anche
associazioni, che per il momento sono totalmente contrarie al
passaggio dei mezzi pesanti, se dovessero ottenere una riduzione di
questa entità, sarebbero ben contente di sottoscriverla.
Anche su un altro concetto voglio essere chiaro: non è che mi
ritenga sconfitto o deluso se per caso, invece di ottenere il 50%,
arriviamo al 49%, perché il 50% che ci siamo prefissi, è
sicuramente una meta importante, ma non può essere un limite
invalicabile a tutti i costi, né in un senso né nell'altro. Vista
l'importanza di concetti come, moratoria, riduzione e modifica del
regolamento di circolazione, vogliamo ribadirli con la risoluzione
di oggi.
Abbiamo anche sottolineato la necessità che ci sia un confronto
fra le istituzioni regionali e il Governo italiano e sotto questo
aspetto, abbiamo constatato che un riscontro diretto, fino ad oggi
almeno, non vi è stato e lo diciamo con tutta tranquillità senza
polemiche e senza la volontà di sminuire l'importanza delle
dichiarazioni che il Ministro Lunardi ha fatto in aula ieri in
risposta ad una question time del nostro Deputato. Prendiamo per
buono - lo diciamo anche nella risoluzione - quanto ha detto il
Ministro Lunardi in quanto non credo che spetti a noi fare il
processo alle intenzioni.
Il Ministro Lunardi ha detto che avrebbe avuto colloqui e
confronti con le istituzioni regionali, noi ci auguriamo che questo
avvenga quanto prima, diciamo anche con chi, di conseguenza lo
giudichiamo in modo positivo. Il Ministro Lunardi ha anche detto
che questa seconda fase non ha da essere, il tutto viene
posticipato al 25 giugno, data che era già prevista a suo tempo per
la terza fase, anche questo lo riteniamo positivo e lo riteniamo
positivo soprattutto perché questo ci darà il tempo di avere quei
confronti necessari per chiarirci le idee, se del caso, ma
soprattutto poi poter dire al Ministro qual è la nostra posizione e
quali sono le nostre intenzioni. Tutto questo non può che essere
visto in modo positivo senza incensare più del dovuto queste
dichiarazioni ma anche rimarcando la positività di certe
aperture.
Ultima cosa che voglio sottolineare, anche per fare dei
distinguo estremamente precisi, è che quando noi diciamo di aderire
- attenzione: la partecipazione è un'altra cosa perché quella
ognuno la farà, se ritiene, a livello personale - alla
manifestazione, lo facciamo perché chiesto da un'istituzione
chiamata "Comune di Courmayeur" ad un'altra istituzione chiamata
"Consiglio regionale". Siamo consci che l'appello dal Comune di
Courmayeur è rivolto a tutti: forze politiche, associazioni,
comuni, eccetera ma, l'adesione richiesta a questo Consiglio è
diversa da istituzione a istituzione, e formulata attraverso una
riunione ufficiale con i capigruppo.
E' bene ribadirlo per evitare che vengano travisate le
intenzioni che questo Consiglio, con la votazione di questa
risoluzione, intende esprimere. È con questo spirito ed è anche per
ribadire quali sono le posizioni di questo Consiglio che chiediamo
a tutti di votare questa mozione.
Voglio dare atto della disponibilità del collega Curtaz, che
malgrado tutta una serie di critiche non sicuramente leggere, anche
se dette in modo corretto, prendendo atto dell'accettazione di un
suo piccolo emendamento si è detto disponibile a votare questa
risoluzione proprio per sottolineare quanto sia importante la
coesione di questo Consiglio per il raggiungimento di certi
obiettivi.
I colleghi di Forza Italia hanno ritenuto di chiederci degli
emendamenti, emendamenti che vanno in un'unica direzione e che a
noi sono parsi - mi permettano i colleghi di Forza Italia - un po'
delle forzature. Chiedo - poi è legittimo pensare ed agire in modo
diverso - ai colleghi di Forza Italia se hanno intenzione di
marcare il loro apporto, di fare una piccola retromarcia perché noi
non diciamo altro che quello che di fatto abbiamo già votato e
l'unanimità di questo Consiglio potrebbe avere un peso diverso
rispetto a posizioni distinte all'interno del Consiglio stesso.
Président
La parole au Vice-président
Lattanzi.
Lattanzi (FI)
Il Consigliere Cottino ha esordito
ricordando che questo Consiglio a marzo si è espresso in maniera
chiara, lui dice "forse con diverse sensibilità", non so se si
riferiva a sé stesso. Per quanto ci riguarda, voglio ricordare al
Consiglio che la nostra forza politica in tempi non sospetti,
quando voi ancora "navigavate" sulla futura regolamentazione
confusa e non vi esprimevate sui numeri e sulle percentuali di
riduzione del traffico, questa forza politica, la prima di questa
Regione, ha in tempi non sospetti, prima di quella risoluzione di
marzo, indicato in una riduzione del 50 percento il traffico
ottimale rispetto al traffico prima del disastro e ricordo anche al
Consigliere Curtaz, che sorride, che è stata una presa di posizione
politica e di assunzione di responsabilità dei Consiglieri di Forza
Italia della Valle d'Aosta che forse è sconosciuta a lui, che fa
parte anche lui di un partito nazionale, ma che forse, per le
regole di indottrinamento e di allineamento al partito, a lui non
sarebbe mai stata concessa.
Noi abbiamo ancora la possibilità nel nostro partito di non
avere il "cervello all'ammasso" e quindi abbiamo potuto esprimere,
anche con le perplessità di molti dei consiglieri - ne ricordo i
sorrisi -, come forza politica regionale, Forza Italia in Valle
d'Aosta, una richiesta di riduzione di percentuale precisa del 50
percento rispetto alle altre forze politiche che in quel momento,
Consigliere Cottino, non parlavano, ma si esprimevano con grande
confusione. La nostra adesione all'unanimità quindi a quel
documento non è stata un'adesione poco convinta, è stata forse fra
le più convinte su quel documento in favore dell'eliminazione
dell'articolo 4 attraverso l'eliminazione di quella
regolamentazione che riteniamo assurda dei 240 TIR all'ora, così
come riteniamo che sia doveroso lavorare con dei progetti che
riducano il traffico.
Non siamo neanche però così indottrinati ideologicamente da non
capire che stiamo trattando come forza politica locale di una
tratta viaria internazionale, dobbiamo ricordarci che quello non è
il Tunnel del Monte Bianco della Valle d'Aosta, ma quello è il
Tunnel del Monte Bianco di due Paesi: l'Italia e la Francia, e
dell'Europa. Un tunnel che in questo momento sta creando delle
enormi difficoltà di trasporto alle merci italiane per il quale il
Ministro oggi è impegnato ad accelerare la possibilità che il
traffico delle merci possa ritornare con sicurezza e con una
regolamentazione accettabile per le comunità locali, ma che possa
ritornare a pieno regime perché è una delle quattro alternative che
le merci italiane e il "sistema produttivo Italia", di cui la Valle
d'Aosta beneficia, ha per poter esportare la propria economia in
Europa.
Non possiamo fare del semplicismo o della demagogia su un tema
come questo perché se si vuole essere corretti, bisogna guardare
tutti i livelli delle problematiche. Certo, dobbiamo guardarle da
una parte come Italiani e come Valdostani che beneficiano del
"sistema economico Italia" e dall'altra parte dobbiamo vederlo come
Valdostani che vivono una realtà nella quale non è accettabile un
intossicamento da biossido di carbonio. La nostra adesione andava
quindi in maniera convinta in quella direzione: ad un chiarimento
al Governo nazionale e al Governo francese che noi, Forza Italia
della Valle d'Aosta, insieme a tutti gli altri consiglieri
regionali, eravamo assolutamente d'accordo che quella
regolamentazione, seppure virtuale, come ha ribadito il Ministro in
Parlamento, è, per quanto ci riguarda, come principio
inaccettabile.
Per quanto riguarda la manifestazione, abbiamo chiesto di
accettare una nostra proposta che era quella di non aderire
istituzionalmente come Consiglio regionale a quella manifestazione.
Il Consigliere sottolineava che era stata organizzata, ma ancora
non si sa se si terrà, da un'altra istituzione che è il Comune di
Courmayeur. Vedete, credo che bisognerebbe chiarirsi sulle
intenzioni di quella manifestazione perché ci sono sensibilità e
obiettivi politici diversi rispetto a quella manifestazione e noi
abbiamo una preoccupazione: che la Regione Valle d'Aosta con questo
documento aderisca non tanto ad una manifestazione istituzionale
per dire in una sede diversa, davanti al Monte Bianco invece che in
un'aula consiliare, insieme al Comune di Courmayeur che le comunità
locali vogliono contare, vogliono essere interpellate; noi abbiamo
il sospetto, che sarà certezza se si svolgerà quella
manifestazione, che dietro all'istituzione Regione Valle d'Aosta si
infileranno tutti quelli che non vogliono i TIR, che vogliono la
chiusura, che non vogliono il raddoppio, tutti quelli che con
questo atteggiamento di coinvolgimento invece non c'entrano
nulla.
Questo è il rischio, che anzi per noi è una certezza, allora a
scanso di equivoci abbiamo detto, se è pur vero che c'è un Ministro
e un Governo italiano in questo momento impegnati nella riapertura
regolamentata al traffico merci e al traffico pesante, che deve
dialogare con le forze locali, attenzione a fare il "muro contro
muro" perché se il messaggio che arriva a Roma, invece di essere
quello che le istituzioni sottoscrivono delle proposte e chiedono
un confronto, come ieri il Deputato Collé ha fatto in Parlamento,
ritenendosi soddisfatto della risposta, è quello di chi va a
manifestare la propria contrarietà alla politica del Governo, le
questioni cambiano completamente.
Attenzione perché a parlare di confronto politico con il Governo
nazionale siete tutti pronti, a parte le Sinistre, ma poi, quando è
il momento di passare ai fatti, gli smarcamenti ideologici ci sono
e il Consigliere Cottino non deve far finta di non aver capito
quando dice:
"sono contento che i Verdi, anche se non siamo
proprio d'accordo, aderiscano qui, ma non capisco perché Forza
Italia non la possa votare"
. Consigliere Cottino: qui stanno
"cavalcando" politicamente questa manifestazione e un Consiglio
regionale che va là come istituzione si assume una responsabilità
politica alla quale non vogliamo aderire, cioè quella di chiedere
al Governo nazionale il giorno prima di avere un incontro e un
confronto e il giorno dopo di dichiararsi contro lo stesso Governo
nazionale perché quell'incontro non c'è stato. È molto diverso,
attenzione!
Ma io dico che è molto semplice: decidiamo da che parte stare,
vogliamo stare dalla parte del "muro contro muro"? Va bene, gli
schieramenti ormai si sono quasi capiti. Vogliamo stare dalla parte
del dialogo? Noi siamo perché la Valle d'Aosta dialoghi con il
Governo nazionale. Qualcuno ha detto sui giornali - e forse è il
momento di dirlo con un voto - che è meglio dialogare con il
Governo nazionale, qualunque esso sia. Se a qualcuno
ideologicamente questo dà "prurito", è meglio che lo dica e se ne
assuma le responsabilità politiche. Noi non crediamo che sia
corretto che la Regione Valle d'Aosta ieri abbia chiesto,
attraverso i suoi Parlamentari, un incontro fra istituzioni per
addivenire ad un accordo sulla regolamentazione e domani, il 13
maggio, vada a protestare per non essere stata coinvolta perché
questo sarà il senso di quella manifestazione. Assumetevi la
responsabilità politica!
Président
La parole au Conseiller Nicco.
Nicco (GV-DS-PSE)
Esprimo il nostro convinto consenso
alla risoluzione. Una risoluzione che nelle premesse ripercorre le
vicende intercorse dalla seduta consiliare del 7 marzo 2002.
Avevamo allora chiesto al Governo della Regione di promuovere un
incontro con i rappresentanti delle istituzioni della Haute Savoie
per definire una comune linea di azione, ciò che non è stato
possibile per le ragioni già ampiamente riferite dal Presidente
Viérin. Il Governo regionale sin dal 5 aprile ha poi chiesto un
incontro urgente al Governo italiano, con una delegazione composta
da rappresentanti dei comuni, del Governo, del Consiglio regionale,
dei Parlamentari sia italiani che europei.
Richiesta che, ad oltre un mese di distanza, non ha avuto alcun
riscontro diretto. Faceva, tra l'altro, seguito a precedenti
iniziative del Governo regionale che già il 19 febbraio aveva
chiesto che le scelte fossero "concertate con le collettività delle
valli di accesso al traforo?. Ieri infine, rispondendo ad
un'interrogazione del Deputato Collé, il Ministro Lunardi ha
manifestato la disponibilità del Governo "ad un confronto con le
autorità regionali?. Noi ne prendiamo atto positivamente nella
speranza però che il Ministro abbia la nostra stessa percezione di
quelle che sono le autorità regionali, che io credo siano questo
Consiglio ed il Governo regionale. Mi permetto questa precisazione
perché il 21 marzo scorso il Ministro Lunardi, nel corso di
un'audizione presso la Commissione lavori pubblici del Senato,
rispondeva testualmente alla Senatrice Donati che gli chiedeva, con
riferimento specifico alla nostra risoluzione del 7 marzo, di
sapere se in tutta la vicenda era stata sentita la Regione Valle
d'Aosta: "
il problema posto dalla Regione Valle d'Aosta è stato
ampiamente discusso con la Regione stessa?
. Sarebbe
interessante sapere con chi il Ministro Lunardi ha ampiamente
discusso la problematica da noi posta con la risoluzione del 7
marzo.
Nella sua risposta di ieri il Ministro - lo ricordava già il
collega Curtaz - ha poi affermato che il Governo intende
"continuare a mantenere alto il livello di collaborazione con le
realtà politiche e amministrative locali?. Ora, da ciò che il
Governo regionale ci ha riferito in questo Consiglio, non ho colto
questo "alto livello di collaborazione? fra istituzioni. Se il
livello di collaborazione che si vuole mantenere è quello, allora
penso che possiamo pure preoccuparci. Commentando poi le
affermazioni del Ministro, il Deputato Collé ha detto di ritenersi
abbastanza soddisfatto perché la data non è più - leggo -
"il 13
maggio, ma il 25 giugno?
e "La Stampa" di oggi ha titolato:
"I maxi TIR nel traforo solo dopo il 25 giugno?
. Ora, noi
auspichiamo certamente che l'avvio della fase due dell'apertura del
traforo al traffico pesante sia posticipata e che, senza condivisa
regolamentazione, non sia avviata neppure il 25 giugno, ma io sono
meno ottimista del Deputato Collé perché quella del Ministro non è
una decisione - e non poteva esserlo -, ma è una possibile
richiesta da avanzare al Ministro francese delle
infrastrutture.
Ora sappiamo che in Francia si è appena costituito un nuovo
Governo, con tutto ciò che ne consegue, e sappiamo invece che la
data di avvio della fase due è lunedì prossimo, fra quattro giorni.
Ecco perché sono meno ottimista che ci sia un rapporto meccanico
fra quanto detto alla Camera e ciò che succederà. Fatte queste
precisazioni, ripeto, prendiamo atto positivamente degli impegni
assunti e cioè dell'impegno di avviare un confronto con le autorità
regionali e dell'impegno di chiedere al Ministro francese di
mantenere non modificato nell'immediato il regime di circolazione
dei mezzi pesanti.
Per quanto concerne la richiesta avanzata dal Consiglio di
Courmayeur, che è la ragione stessa per cui stiamo oggi a discutere
di questo tema. Il Consiglio comunale di Courmayeur ha approvato un
appello con il quale si indice per il 13 maggio una manifestazione
"per la difesa del proprio futuro e del proprio territorio?,
riferito a Courmayeur, perché "la Valle d'Aosta non venga
trasformata in un corridoio di transito per merci, sacrificando un
ecosistema unico al mondo? e per ribadire le posizioni già
precedentemente espresse sulla regolamentazione. Una delegazione
ufficiale capeggiata dal Sindaco ha chiesto ufficialmente
l'adesione a tale manifestazione anche di questa istituzione, del
Consiglio della Valle. Ritengo che la nostra risposta non possa che
essere positiva in quanto logica e necessaria conseguenza delle
posizioni che abbiamo in precedenza assunto in materia.
Adesione ad una manifestazione pacifica, democratica, quale
occasione per ribadire le posizioni di questo Consiglio anche in
quel contesto e per sollecitare quel confronto che, pare, debba
finalmente essere avviato. Manifestazione che, proprio per la
presenza delle istituzioni - vorrei dire al collega Lattanzi -,
dovrebbe assumere una caratterizzazione tale da evitare, per quanto
possibile, il rischio di strumentalizzazione che da taluni sono
paventati. Ed una manifestazione alla quale - credo - la voce di
questo Consiglio dovrebbe essere una sola ed essere espressa, per
evitare inutili ed improprie passerelle, dal suo massimo
rappresentante, cioè dal Presidente del Consiglio.
Président
La parole au Conseiller La Torre.
La Torre (SA)
Signor Presidente, colleghi consiglieri, la
Valle d'Aosta è una comunità che non so se per fortuna o per
sfortuna ha due trafori internazionali, di certo questi trafori,
che sono stati aperti nei primi anni '60, sono stati un peso molto
grosso per la nostra Regione: 40 anni di traffico intenso, di
strade con migliaia di TIR, scelte che la Valle d'Aosta - per
fortuna o per sfortuna - ha condiviso e forse oggi questa immane
tragedia del Monte Bianco ha permesso a tutti - ed è l'unico lato
positivo di questa immane tragedia - di fare una riflessione
veramente profonda su quello che è il nostro ruolo di regione di
cerniera, di regione di frontiera.
Ebbene oggi siamo arrivati tutti quanti insieme alla
determinazione di dire che non siamo per un passaggio dei TIR
aperto, noi siamo per una regolamentazione, siamo per ridurre in
maniera determinata, decisa, concordata, il passaggio dei TIR e
dispiace, al di là di questo fatto che mi sembra in fin dei conti
condividiamo tutti, che ci si possa dividere su quelle che in
realtà sono delle posizioni anche ideologiche, anche rispettabili,
anche politiche perché di fatto credo che la Valle d'Aosta in
questi 40 anni abbia pagato già un prezzo molto alto nei confronti
di questo passaggio. È chiaro che oggi forse ci troviamo di fronte
ad una situazione in cui qualcuno forse cerca di strumentalizzare,
evidentemente chi nel rispetto della sua logica pensa che i TIR non
debbano più passare, sappiamo che ci sono delle associazioni e ci
sono anche forse degli esagitati che tenteranno di fare o faranno
forse il 13, forse in futuro delle azioni per bloccare il passaggio
dei TIR, forse anche illegali: qualcuno ha detto che ci sarebbero
state manifestazioni anche di blocco del traffico, che sono
illegali, così prevede la legge italiana.
Noi di questo siamo preoccupati perché il messaggio che la
nostra istituzione deve dare è un messaggio univoco, molto chiaro,
un messaggio istituzionale: noi non siamo per la liberalizzazione
del passaggio dei TIR, noi siamo per una regolamentazione del
passaggio dei TIR. A fatica abbiamo raggiunto un accordo su questa
risoluzione proprio perché siamo per il dialogo, crediamo nel
dialogo, la politica è dialogo e noi, per ottenere l'obiettivo che
la Valle d'Aosta deve portare a casa, siamo pronti a dialogare con
chiunque, siamo pronti a dialogare con il Ministro Lunardi come
eravamo pronti a dialogare con chi c'era prima di lui, ma quello
che ci interessa è che la Valle d'Aosta ottenga il risultato che si
prefigge: la riduzione del passaggio dei TIR.
Questo, certo, compatibilmente con quelle che sono le vie
internazionali di traffico ed ecco perché noi siamo convinti che
sia un fatto comunque positivo che si riapra il Traforo del Monte
Bianco, ma compatibilmente anche con quelle che sono le esigenze di
vita delle popolazioni che sono sul percorso del passaggio dei TIR,
allora è evidente che noi aspireremo ad avere oggi una risoluzione
che possa essere votata all'unanimità e il lavoro dell'Onorevole
Collé va proprio in questo senso. Il lavoro dell'Onorevole Collé,
nonostante le situazioni, le difficoltà, le incomprensioni che si
sono create certamente con disattenzioni anche da parte del
Governo, va in questa direzione, la question time andava in questa
direzione, con costanza, tipica dei Valdostani, con pazienza e con
decisione, anche con cocciutaggine, ma verso un discorso che è
quello che ci interessa realmente ovvero perseguire costantemente
questo obiettivo di dialogo con il Governo, proprio per ottenere il
risultato che ci sta a cuore e questo senza rinunciare alla nostra
centralità. Al limite mi preoccupo quando sento che una Senatrice
che si chiama Donati - che non so chi è e che non è valdostana - si
occupa delle nostre "cose", mi fa piacere che se ne occupi, mi
piacerebbe conoscerla e mi piacerebbe sapere
cosa…
(interruzione della Consigliera Squarzino Secondina, fuori
microfono)
… ma io non la conosco, mi dispiace,
non ho avuto il piacere di conoscerla e mi piacerebbe sapere quello
che dice a nome nostro. Io so quello che dice il nostro
rappresentante al Parlamento…
Curtaz
(fuori microfono)
… parla a nome
suo…
La Torre (SA)
… ah, parla a
nome suo dei problemi nostri. Mi fa piacere che c'è qualcuno - e lo
apprezzo - che parla a nome suo dei problemi nostri. Questa è una
cosa bella. È bello che qualcuno si presti a difenderci, è
interessante, mi piacerebbe sapere cosa ha detto, se mi fate anche
avere un dattiloscritto di quello che ha detto, visto che anche
quella è una sede istituzionale, quella del Governo, non è un bar,
non è un cortile e quello che viene detto all'interno di una
commissione senatoriale ha il suo significato e ha il suo peso. Non
è un cortile, è una sede
istituzionale…
(interruzioni dei Consiglieri Curtaz e Squarzino Secondina,
fuori microfono)
… allora la centralità della Valle
d'Aosta si gioca in Valle d'Aosta! Questo è quello che mi sento di
dire io, poi lei può anche non essere d'accordo. Io posso anche
discutere con il Deputato Collé, ma comunque il Deputato Collé è un
rappresentante della Valle d'Aosta, la Senatrice Donati non è un
rappresentante della Valle d'Aosta e la mia non è una discussione,
è un'affermazione, punto. Io non discuto, anzi la ringrazio,
semplicemente sono citazioni che non gradisco visto che stiamo
parlando di centralità nostra, non prendiamo lezioni di centralità
da chi poi ragiona in altro modo.
Concludo…
(nuova interruzione del Consigliere Curtaz, fuori
microfono)
… ma non dico che non possono
parlare, mi piacerebbe solo sapere cosa dicono.
Credo che l'esposizione da parte del Consigliere Cottino a nome
della maggioranza sia stata corretta per come l'abbiamo concordata
e abbia rappresentato correttamente l'accordo che abbiamo raggiunto
proprio nell'interesse di perseguire un medesimo obiettivo, quindi
invito anche i Consiglieri di Forza Italia, confortandoli con
questa volontà di dialogo che confermiamo a tutti i livelli e che
l'Onorevole Collé sta portando avanti nelle sedi istituzionali, a
aderire, proprio per raggiungere il medesimo obiettivo, a questa
risoluzione.
Président
La parole au Conseiller Cerise.
Cerise (UV)
Volevo solo fare due riflessioni.
La prima riflessione è che ritengo che la voce del nostro
Parlamentare, dell'Onorevole Collé, sia una voce che non parla da
sola, ma è la componente di un coro. L'Onorevole Collé è il
portavoce di un'azione che mi pare altrettanto forte per come è
stata portata avanti da questo Consiglio regionale, diciamo da
queste forze di maggioranza.
La seconda considerazione voleva essere una precisazione ad
alcune perplessità del Vicepresidente Lattanzi. Credo che questa
risoluzione abbia un punto di forza nell'adesione, se confermata,
alla manifestazione del 13 maggio 2002 per ribadire tutta una serie
di considerazioni che condivido pienamente, ma vorrei aggiungere
qualcosa: credo che sia importante aderire a questa manifestazione,
se confermata, per essere solidali con un disagio che si avverte
nella Comunità della Valdigne, che si avverte fra i cittadini, fra
gli operatori commerciali e in tutte quelle persone, anche turisti
che hanno occasione di recarsi in questa comunità, disagio e
preoccupazioni che si avvertono e che prescindono da posizioni più
o meno "tirofobe" e che traggono luogo non solo e non tanto da
quello che dovrà succedere dopo il 25, ma da quello che è già
successo. Questo è il problema sul quale dobbiamo fare una
riflessione.
Quello che chiediamo a questa gente sono prospettive di code, di
disagi, di difficoltà di circolazione perché queste "primizie"
dell'apertura del tunnel ci hanno prospettato questi scenari e
questa gente ha dei timori rispetto a quello che può succedere. È
con questo stato d'animo che intendo partecipare a questa
manifestazione, prendendo le debite distanze da chi ci vuole venire
per fare rumore o perché ha una particolare antipatia, per
testimoniare - e come me penso tanti altri - in qualità di
Consigliere regionale anche le preoccupazioni di queste persone.
Per estendere questo ragionamento, queste "primizie" mi preoccupano
perché sono delle pregiudiziali nei confronti della qualità della
vita, della salute, come alcuni rilevamenti ambientali hanno messo
bene in evidenza e sicuramente pregiudicano le prospettive di
crescita di questa comunità, intendo dire la Comunità valdostana,
nelle attese dello sviluppo sostenibile.
Président
La parole au Conseiller Cuc.
Cuc (UV)
Un intervento breve perché non voglio ripetere
tutta una serie di valutazioni già espresse da alcuni colleghi,
però permettetemi di denunciare in questo momento un atteggiamento
sicuramente non sempre lineare e non tollerabile del Governo
italiano. Il 7 marzo scorso abbiamo votato in quest'aula,
all'unanimità, una risoluzione equilibrata, frutto di valutazioni
oggettive che tengono conto del rispetto sia dell'ambiente che
della salute dei Valdostani, delle esigenze di spostamento e dello
scambio di merci attraverso le Alpi, coscienti anche che una
riduzione, una regolamentazione seria dei transiti dei TIR è oggi
la sola via percorribile e concretamente realizzabile. Sempre in
questa risoluzione si respingeva l'attuazione dell'articolo 4 del
regolamento di circolazione del tunnel richiamando la precedente
risoluzione del 23 gennaio e, a tal proposito si richiedeva un
incontro, un tavolo di confronto per trovare una soluzione
compatibile con le varie esigenze. Questa richiesta non ha avuto
risposta.
Non si tratta in questo caso di una richiesta di un semplice
cittadino per un problema personale, ma si tratta di un problema di
un'importanza enorme per la nostra comunità, per la nostra
economia, e non solo la nostra, e la richiesta di incontro è stata
fatta dal massimo organo istituzionale regionale.
È di ieri la dichiarazione del Ministro Lunardi, in risposta
all'interrogazione dell'Onorevole Collé, di questa disponibilità ad
un incontro con le autorità regionali. Risposta dell'ultimo minuto?
Da prendere come un impegno preciso da parte del Governo? Oppure
una risposta dovuta ad un'interrogazione scandita dai minuti
contati? Dico questo anche perché esistono delle contraddizioni
nelle dichiarazioni da parte di esponenti di rilievo dell'attuale
Governo italiano; anziché dare delle risposte in tempi adeguati
alle richieste di questo Consiglio, abbiamo potuto sentire le
dichiarazioni del Viceministro alle infrastrutture, On. Martinat il
quale parla di raddoppio del tunnel.
Le istituzioni, le comunità locali, chiedono da sempre una
riduzione del passaggio dei mezzi pesanti, hanno più volte ribadito
il loro no ad un raddoppio del tunnel, hanno più volte espresso la
necessità di potenziare la rete ferroviaria e queste sono le
risposte, sono le dichiarazioni di un rappresentante del Governo in
esatta controtendenza alle politiche europee in materia di
trasporti!
Non vorrei che questa sia una strategia ben orchestrata: grandi
code in questi giorni all'imbocco del tunnel, caos prevedibile con
il passaggio dei TIR, con il risultato della costruzione, del
raddoppio del tunnel!
Considero poi interessante e perlomeno curiosa la posizione dei
rappresentanti di Forza Italia in questo Consiglio a riguardo di
questa vicenda tenendo conto del loro voto favorevole alla
risoluzione del 7 marzo.
Un passaggio della risoluzione reclamava il diritto delle
istituzioni regionali di essere coinvolte con pari dignità in ogni
decisione fino ad arrivare ad una definita e condivisa
regolamentazione. Orbene, per altre situazioni recenti i nostri tre
colleghi hanno trovato la buona strada per essere ascoltati
celermente; fino ad oggi invece silenzio, nessuno si è degnato di
rispondere, a meno che qualcuno non ha ancora chiara qual è la
giusta collocazione di Forza Italia in questa Regione.
Certamente prendiamo atto delle risposte e delle dichiarazioni
di ieri del Ministro Lunardi che "soddisfano abbastanza? qualcuno.
Personalmente mi restano dei dubbi in quanto vedo poche novità,
penso al posticipo della fase due prevista per il 13 maggio,
subordinata però alla disponibilità del Ministro francese. Altre
affermazioni non fanno altro che ribadire cose già dette e decise,
penso alla riapertura completa prevista per il 25 giugno.
L'unica novità di rilievo è di apprendere che il Ministro
intende mantenere "alto il livello di collaborazione con le realtà
politiche ed amministrative locali?; ma se l'alto livello di
collaborazione significa non rispondere alle nostre richieste, alle
lettere inviate più di un mese fa, se vuol dire svolgere
sopralluoghi importanti senza avvisare le istituzioni locali - vedi
Morgex -, se questo è classificato come alto livello di
collaborazione, permettetemi qualche perplessità.
Oggi prendiamo atto di questa volontà di collaborazione espressa
da parte del Ministro, volontà che deve essere un impegno e
disponibilità ad ascoltare le esigenze di questa comunità, a
considerare con la massima attenzione le nostre proposte che mi
sembra siano estremamente equilibrate e rispettose di tutte le
componenti interessate, con un occhio di riguardo al rispetto
dell'ambiente, delle nostre montagne e di noi montanari che in
questo contesto viviamo. Sarò comunque presente lunedì a Courmayeur
perché le dichiarazioni di "buoni intenti? del Ministro non mi
soddisfano e non mi convincono totalmente e, coerentemente con ciò
che è scritto nella risoluzione di oggi, per esprimere il mio
dissenso verso le decisioni assunte e per ora non ancora modificate
e dal Governo italiano e dal Governo francese.
Président
Si tout le monde est intervenu, la
parole au Vice-président Lattanzi pour déclaration de vote.
Lattanzi (FI)
Al di là del fatto che dobbiamo ancora
dibattere sugli emendamenti, ma che mi pare di capire verranno
respinti, il Consigliere Cuc poneva un quesito: chissà Forza Italia
in Valle d'Aosta dove vuole stare? Dopo averlo ascoltato c'è una
certezza: staremo all'opposizione di dove sta lui! Certo che i toni
che usa sono un po' diversi da quelli che usa il suo Presidente di
partito, sul suo giornale di partito, dove auspica che l'Union
Valdôtaine ragioni per l'interesse di tutti i Valdostani e dove si
dice che l'Union Valdôtaine non è "ni à droite ni à gauche" e che
deve curare gli interessi dei
Valdostani… dalle sue parole capisco
che lei è molto distante da quel pensiero!
Non so se
nell'Union Valdôtaine prevale la sua linea di pensiero o quella del
Presidente del partito, non è un problema mio, è un problema più
vostro che nostro! Certo è che noi stiamo dalla parte di quei
Valdostani che non la pensano come la pensa lei e che ritengono che
il bene della Valle d'Aosta sia diverso dal bene che intende lei!
Lei forse per il bene della Valle d'Aosta intende il bene della sua
casta, noi riteniamo che invece sia il bene comune dei
Valdostani!
Il Consigliere La Torre si chiedeva se era una fortuna o una
sfortuna avere il Tunnel del Monte Bianco, io penso che sia stata
una fortuna, così come sia una fortuna avere il passaggio del Gran
San Bernardo. Io sono fermamente convinto che economicamente, per
il benessere dei Valdostani, per la nostra sanità, per la nostra
scuola - e stamani parlavamo di risorse per la sanità -, sia stata
un'illuminata scelta non solo per l'Europa, non solo per le merci
italiane e per gli imprenditori italiani, ma anche e soprattutto
per i Valdostani.
Certo, abbiamo dovuto pagare un prezzo per incassare i 200, poi
i 300 e poi i 400 miliardi di IVA, ma ricordo anche che molto del
benessere di cui i consiglieri oggi si fregiano all'interno di
questa Valle è frutto di risorse del tunnel internazionale,
dell'IVA da importazione a cui l'Italia rinunciava per lasciarle
alla Valle d'Aosta, risorse economiche che, lo ricordo, ci
pervengono anche oggi che i tunnel non sono più dogane. Non ho
dubbi quindi sul giudizio della scelta politica fatta trenta anni
fa non so più da chi: non c'è dubbio che, per quanto riguarda la
nostra forza politica, i tunnel sono e possono essere ancora una
risorsa importante.
In queste settimane sarà capitato anche a voi, come è capitato a
me, di parlare con quelli della Valdigne, con quelli anche che
appartengono a Forza Italia, e che sono preoccupati per il futuro e
che in qualche modo hanno anche aderito - perché noi abbiamo un
Consigliere comunale di maggioranza a Courmayeur - all'idea di fare
una manifestazione istituzionale come Comune per attirare
l'attenzione sul futuro di Courmayeur.
Il traffico e le code - ha detto bene il Consigliere Cerise -
sono un problema già acquisito, ma ci dobbiamo ricordare che il
traffico e le code noi le avevamo anticipate perché, quando si
chiede la riduzione e la regolamentazione, non lo si può fare senza
una pianificazione, che è quello che è avvenuto e non è ancora
finito perché dal 25 in poi o da dopo ancora, come auspicava il
Consigliere Nicco, quando passeranno anche le 40 tonnellate,
aumenteranno quelle code perché la regolamentazione e la riduzione
del passaggio nel tunnel non riduce il traffico internazionale.
Noi non ne veniamo fuori, se continuate a ragionare così! Così
come non ne veniamo fuori a dire no al raddoppio tout court, per
senso ideologico. Quando il Sottosegretario alle infrastrutture
invita a ragionare sul raddoppio è perché quella è l'unica
possibilità che si può avere di mantenere flussi in sicurezza
perché l'alternativa è riaumentare…
cioè per togliere le code bisogna riaumentare il flusso all'interno
del tunnel e diminuire la sicurezza, a meno che non si voglia
chiudere gli occhi e dire:
"La Valle d'Aosta è un'isola felice,
il tunnel ce lo avete costruito e vi ringraziamo, ma lo usiamo solo
a pregio nostro, il resto dell'Europa si arrangi, lo smog vada da
un'altra parte, magari a 50 chilometri nella vallata che sta più in
là"
. Ecologismo localista radicale.
Credo che non sia questo il ragionamento che l'Union abbia
espresso in questi mesi perché si è sempre parlato di una
regolamentazione pragmatica e di una sensibilità al fatto che non
si possono affrontare in termini radicali i problemi di traffico
internazionale delle merci di cui la Valle d'Aosta ha goduto e noi
riteniamo possa ancora godere. È vero che una parte della Valle
d'Aosta è preoccupata per il suo futuro, che è fondamentalmente
turistico, e che da una parte c'è il flusso benefico dei turisti
che arrivano e dall'altra ci sono i tre chilometri di coda perché
c'è il traffico regolamentato per cui bisogna stare ad una certa
distanza e passano non più di tot veicoli all'interno del tunnel,
ma è normale che si creino le code e qual è la soluzione? Riduciamo
ancora? Ma se riduciamo ancora, le code invece che di 3 chilometri
saranno di 10 chilometri, quindi non è una soluzione facile.
Noi non diciamo tout court che il raddoppio del tunnel possa
risolvere tutti i problemi; addirittura come forza politica, Forza
Italia della Valle d'Aosta - tanto per non essere smentiti, caro
Consigliere Cuc -, abbiamo sostenuto anche a Roma che, quando si
parla di raddoppio del tunnel, non bisognerebbe escludere, cosa che
non è stata fatta a livello ministeriale, la possibilità che il
raddoppio possa essere ferroviario, sennò non ne veniamo fuori:
continueremo a fare i Consigli, continueremo a fare le mozioni,
continueremo a fare le risoluzioni, continueremo a protestare
perché non ci piace lo smog, ma vogliamo il turismo, continueremo a
protestare perché non ci piace il traffico, ma vogliamo le risorse
economiche perché vogliamo "la moglie ubriaca e la botte
piena".
Dobbiamo assicurarci che i ragionamenti di chi governa la
Regione siano ragionamenti comprensibili e non radicali e io
ribadisco la mia preoccupazione - lo dico serenamente e senza la
"presupponenza" di avere la verità in tasca perché non ce l'ho e
non me la sento, anzi ho molti dubbi ed è il dubbio che mi spinge a
dire:
"agiamo con cautela"
-: attenzione perché
un'iniziativa di un comune che ha preoccupazioni per il suo futuro
- perché già ci sono i primi problemi di regolamentazione - non può
coinvolgere l'istituzione Regione, che deve dialogare con il
Governo italiano, che dovrebbe poter avere anche un dialogo con
l'altra parte francese, cosa che non c'è e - lo avete scritto anche
voi in premessa di risoluzione - non c'è neanche un accordo fra
enti locali politici dell'Alta Savoia e della Valle d'Aosta.
Qualcuno dice
: "ma il Governo non è stato sensibile ad
incontrare l'Amministrazione regionale"
, ma quando? Ogni volta
che è stato chiesto è stato accettato l'incontro, sempre. C'è stata
qualche richiesta che non è stata accettata? Qualcuno si alzi qui
per cortesia e dica:
"io ho chiesto un incontro e non sono stato
ricevuto"
…
(interruzione del Presidente della Regione, fuori
microfono)
… perché a me risulta che lei sia
stato ricevuto a Roma più di una volta, insieme al Deputato e al
Senatore, oppure no? Allora se lei non conta perché in politica non
si sa muovere, non dia la colpa a chi è disponibile a discutere e
lei non è capace a dialogare… se lei
ideologicamente è avversario, lo dica!
Allora se non è avversario e agisce per il bene dei Valdostani,
si muova in maniera più oculata! Certo non è che, andando lei come
Prefetto, come Presidente del Governo regionale davanti al tunnel a
protestare, lei possa pensare di fare il dialogo perché lei il
dialogo così in politica non lo fa!
Così come non lo fa con le sue dichiarazioni sul Casinò e sui
vigili del fuoco e avanti di questo passo, perché se questo è il
suo modo di fare politica "estera? regionalista, secondo noi lei ha
qualche limite e quelli che le vengono dietro stanno sbagliando, ma
stanno sbagliando per tutti i Valdostani e indipendentemente dalla
parte politica perché non si vogliono vedere i problemi veri, cioè
che da una parte si vogliono ottenere le risorse, da una parte si
vuole la comunicazione internazionale, da una parte si vuole essere
"carrefour d'Europa", però nell'isola felice, con una bella cortina
di cristallo sopra, e anche che arrivino i soldi. È un po' comoda,
è un po' semplicistica la cosa.
Noi siamo molto preoccupati, siamo preoccupati per le code, ma
siamo preoccupati perché non si discute delle soluzioni. Vogliamo
fare un tavolo? Allora facciamo un tavolo e non facciamo le
manifestazioni davanti ai tunnel che non servono che a
radicalizzare i rapporti. Adesso c'è un Governo di Centro Destra
anche in Francia, potrebbe essere auspicabile un migliore dialogo
fra i due Governi, lo spero, ma la Regione Valle d'Aosta deve fare
la sua parte e non la fa andando in piazza perché, quando
l'istituzione, invece che dibattere qui, scende in piazza, siamo al
limite della democrazia.
Président
La résolution présentée par le groupe
Valle d'Aosta per l'Ulivo est retirée face à la disponibilité
manifestée d'adhérer à l'acceptation de l'amendement signé par les
Conseillers Curtaz, Martin, Cuc et Nicco, dont je donne la
lecture:
Emendamento Al 4° capoverso delle premesse, sostituire le
parole: "in cui si manifesta? con le parole: "per quanto
riguarda?.
Nous avons deux amendements présentés par le groupe Forza
Italia, dont je donne la lecture:
Emendamento Soppressione del 3° capoverso delle premesse.
Emendamento Soppressione dell'inciso:
"Di aderire, se confermata, alla manifestazione del 13 maggio
2002? della parte dispositiva.
Je soumets au vote le 1
er
amendement du groupe Forza
Italia:
Conseillers présents: 25
Votants: 18
Pour: 2
Contre: 16
Abstentions: 7 (Cerise, Charles Teresa, Marguerettaz, Martin,
Ottoz, Praduroux, Viérin M.)
Le Conseil n'approuve pas.
Je soumets au vote l'amendement signé par les Conseillers
Curtaz, Martin, Cuc et Nicco:
Conseillers présents: 25
Votants: 23
Pour: 23
Abstentions: 2 (Frassy, Lattanzi)
Le Conseil approuve.
Je soumets au vote le 2
ème
amendement du groupe Forza
Italia:
Conseillers présents: 25
Votants: 17
Pour: 2
Contre: 15
Abstentions: 8 (Cerise, Lavoyer, Marguerettaz, Martin, Ottoz,
Perron, Rini, Viérin M.)
Le Conseil n'approuve pas.
Je soumets au vote la résolution dans le texte ainsi amendé:
Risoluzione Il Consiglio regionale della Valle d'Aosta
Richiamate le proprie determinazioni in merito al traforo del
Monte Bianco ed al transito del traffico commerciale, in
particolare la risoluzione approvata all'unanimità in data 7 marzo
2002, con cui si chiedeva:
- una significativa riduzione, almeno il 50%, del numero dei
mezzi pesanti in transito rispetto alla situazione antecedente il
24 marzo 1999;
- una moratoria al passaggio dei mezzi pesanti fino alla
definizione di una regolamentazione definita con l'accordo della
Regione autonoma Valle d'Aosta e delle altre comunità territoriali
interessate;
Rilevata la non disponibilità, allo stato attuale, delle
istituzioni della Haute-Savoie e della Savoie a ricercare in un
incontro congiunto una posizione comune da sottoporre ai Governi
italiano e francese;
Constatato che la successiva richiesta di incontro avanzata dal
Governo regionale al Governo italiano al fine di un riesame della
regolamentazione del traffico commerciale attraverso il traforo del
Monte Bianco e delle problematiche connesse non ha avuto, ad oggi,
alcun riscontro diretto;
Preso atto, favorevolmente, delle dichiarazioni fatte alla
Camera dal Ministro per le Infrastrutture ed i Trasporti Lunardi in
risposta ad un'interrogazione del deputato Ivo Collé, per quanto
riguarda la disponibilità del Governo "ad un confronto con le
autorità regionali? ed a chiedere al Governo francese di
posticipare l'avvio della fase due di apertura del Tunnel ai mezzi
pesanti prevista per il 13 maggio;
Visto l'appello approvato dal Consiglio comunale di Courmayeur
nella seduta del 26 aprile 2002 con il quale si indice una
manifestazione in data 13 maggio 2002 per esprimere dissenso verso
le decisioni assunte dai Governi italiano e francese;
Delibera
- di ribadire la necessità di rinviare l'apertura del Tunnel del
Monte Bianco al traffico con peso superiore alle 19 tonnellate;
- di aderire, se confermata, alla manifestazione del 13 maggio
2002 per ribadire, anche alla luce dei prossimi incontri promessi
dal Ministro Lunardi, le posizioni già espresse con la risoluzione
del 7 marzo 2002 e per sollecitare il coinvolgimento delle
istituzioni territoriali, del Governo regionale, del Consiglio
della Valle e dei Parlamentari valdostani, in decisioni di così
vitale importanza per il futuro dell'intera Valle d'Aosta.
Conseillers présents: 25
Votants: 23
Pour: 23
Abstentions: 2 (Frassy, Lattanzi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK