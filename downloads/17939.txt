Consiglio Regionale della Valle d'Aosta - Oggetto del Consiglio n. 1037 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 1037 del 15 dicembre 1999 - Resoconto
OGGETTO N. 1037/XI Intendimenti in merito ad una nuova
regolamentazione del traffico in Val Ferret.
(Interpellanza)
Interpellanza Venuti a conoscenza
dell’esistenza di una proposta di un piano per una
nuova regolamentazione del traffico in Val Ferret, avanzata da un
valdostano residente nella stessa Val Ferret;
Considerata la grave situazione di disagio che vivono da diverso
tempo, sia i turisti, sia i residenti della zona, ulteriormente
aggravata dalla chiusura del Traforo del Monte Bianco;
Ritenuto che in tale proposta vengono presentate idee valide che
potrebbero essere adottate o adattate per garantire un
miglioramento del traffico in Val Ferret;
Tenuto conto che il contenuto della proposta in oggetto, con i
dovuti adattamenti, potrebbe essere utilizzato anche per la Val
Veny ed altre località;
Preso atto che tale bozza è stata inoltrata anche
all’Assessorato regionale competente;
i sottoscritti Consiglieri regionali
Interpellano
la Giunta regionale per conoscere:
1) se è a conoscenza dell’esistenza della
proposta citata in premessa;
2) se si è già analizzato il contenuto della stessa e in caso
affermativo se vi è la volontà di utilizzare, totalmente o in
parte, tale bozza, anche a scopo sperimentale, per modificare la
regolamentazione del traffico in Val Ferret;
3) se, nel frattempo, ci sono stati degli incontri con il
proponente di tale bozza, con l’Amministrazione
comunale di Courmayeur e con la Società concessionaria del
trasporto pubblico della zona. In caso di risposta positiva quali
sono stati i risultati di tale incontro, mentre in caso di risposta
negativa, se esiste l’intenzione di effettuare tali
incontri o, in alternativa, se invece sono allo studio delle
proposte per venire incontro alle richieste degli abitanti della
zona, esplicitate in tale bozza.
F.to: Lanièce - Comé
Président
La parole au Conseiller Lanièce.
Lanièce (Aut)
Questa iniziativa è stata presentata dopo
che siamo venuti a conoscenza del fatto che un cittadino di
Courmayeur, in maniera del tutto gratuita, stimolato dal proprio
senso civico, oltre che dal confrontarsi quotidianamente con i
problemi legati alla regolamentazione del traffico nella Val
Ferret, ha studiato e presentato agli amministratori pubblici sia
locali che regionali una bozza per una possibile soluzione di
questo problema.
In effetti, se si considera la grave situazione di disagio che
vivono da diverso tempo sia i turisti sia i residenti della zona,
situazione ulteriormente aggravata a seguito della chiusura del
Traforo del Monte Bianco, penso che da tale proposta possano
emergere alcune idee valide, che potrebbero essere adottate o
adattate, garantendo così un miglioramento globale del traffico
nella Val Ferret.
Inoltre, visto il contenuto di questa bozza, con i dovuti
adattamenti essa potrebbe essere utilizzata anche per la Val Veny e
per le altre località che presentano problematiche simili.
Proprio per questi motivi, in virtù del fatto che questo
progetto è stato anche inoltrato all'Assessorato regionale
competente, volevo sapere se questa proposta era già stata
analizzata dall'Assessorato e se effettivamente esiste l'intenzione
di utilizzare totalmente o in parte tale bozza, anche a scopo
sperimentale, per poter modificare l'attuale regolamentazione del
traffico nella Val Ferret, di concerto ovviamente con
l'amministrazione comunale.
Spero inoltre che si siano tenuti già degli incontri con il
proponente di tale bozza, con l'Amministrazione comunale di
Courmayeur e con la società concessionaria dei trasporti pubblici
della zona. Se così non è stato, auspico che tali incontri si
possano svolgere al più presto perlomeno nel tentativo di
rispettare il senso civico di un cittadino che, in forma del tutto
gratuita, ha proposto una sua soluzione del problema. Dopotutto
sappiamo che la soluzione attualmente adottata per la
regolamentazione del traffico nella Val Ferret non è quella
ottimale, e quindi una nuova proposta potrebbe al limite stimolare
l'attuazione di altre alternative, così da venire incontro alle
richieste degli abitanti della zona che, fra le altre cose, sono in
parte esplicitate in tale bozza.
Non vedo in questa mia proposta una sorta d'ingerenza da parte
dell'Amministrazione regionale, come potrebbe fraintendere
qualcuno, bensì, ricordando l'approvazione del piano di bacino di
traffico regionale, all'interno del quale potrebbe integrarsi anche
la suddetta proposta, nonché i progetti portati avanti dalla
conferenza transfrontaliera Espace Mont-Blanc, credo che il
supporto logistico, organizzativo e anche finanziario della Regione
possa aiutare in maniera considerevole il Comune di Courmayeur a
dotarsi finalmente di una soluzione ottimale per la
regolamentazione del traffico nelle valli Ferret e Veny.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Al primo quesito rispondiamo che siamo a
conoscenza della proposta datata 12 ottobre 1999 a firma del sig.
Colombati Ludovico, riguardante l'oggetto dell'interpellanza.
Sul punto 2 rispondiamo che si è analizzato il contenuto della
stessa, ma tenuto conto che la proposta è stata indirizzata al
sindaco e solo per conoscenza a questo Assessorato, ed essendo
comunque competenza comunale l'accesso alle valli Ferret e Veny, si
è attesa la risposta o perlomeno una richiesta di consulenza
tecnica da parte del Comune di Courmayeur.
Da parte dell'Assessorato comunque nel nuovo piano di bacino di
traffico recentemente approvato è stata ribadita una notevole
autonomia ad alcuni comuni, fra i quali quello di Courmayeur,
nell'organizzazione dei servizi, fermo restando le competenze
finanziarie e di regolazione da parte della Regione.
Rispondendo a questi due punti, teoricamente potremmo anche non
rispondere al punto 3, però visto che il Comune di Courmayeur mi ha
fatto pervenire un documento relativo ad un incontro che lo stesso
ha avuto con il presentatore della proposta, mi limiterò a leggere
i contenuti del verbale di questo incontro a firma del Sindaco
Blua:
"In data 19.11.1999 alle ore 16 è stata indetta dal
sottoscritto
- ovvero dal Sindaco -
presso la Sala riunione
del Municipio, una riunione relativa all'oggetto anche per prendere
visione della bozza di piano inviata dal sig. Colombati Ludovico in
data 12 ottobre 1999.".
Questo incontro è avvenuto il 15 dicembre 1999.
Alla riunione erano presenti il Sindaco, Blua Romano,
l'assessore al turismo, Diadari Alessia, l'Assessore ai lavori
pubblici, Grosso Antonio, il Capogruppo di maggioranza, Rey
Roberto, il Capogruppo di minoranza, Radin Mauro, il rappresentante
operatori Val Ferret, Biondi Egidio, il rappresentante operatori
Val Ferret, Caramello Franco, il rappresentante operatori Val Veny,
Zerga Alessio, il rappresentante operatori Val Veny, Truchet
Ephrem, oltre al presentatore della proposta, Colombati
Ludovico.
In detta riunione è stato naturalmente fatto un bilancio
relativo alla gestione estate 1999, il giudizio nel complesso è
stato positivo. L'orientamento al termine di questa prima riunione
è di applicare anche per la prossima stagione estiva gli stessi
criteri ed indirizzi come da deliberazione comunale n. 145/99 ed
ordinanza del Sindaco n. 261 dell'8 luglio 1999, il titolo della
delibera è: "Limite di carico veicolare".
Anche da questa riunione è emerso ancora una volta che il
problema dell'afflusso nelle valli è purtroppo limitato a non più
di 20-25 giorni, condizioni meteorologiche favorevoli, con punte di
presenze che arrivano a 6500-7000 persone.
Relativamente alla "bozza Colombati" è emerso dopo ampia ed
animatissima discussione quanto segue. I rappresentanti degli
operatori non la condividono, soprattutto per timore di essere
penalizzati per la diminuzione di afflusso turistico e perché di
difficile gestione e realizzazione, visto che il problema è
limitato a meno di un mese; non dimentichiamo che in Val Ferret da
maggio ad ottobre ci sono ben 32 attività commerciali in atto,
alberghi, ristoranti, bar, campeggi, rifugi Elena e Bonatti, ed
oltre una decina in Val Veny.
"Per quanto concerne il sottoscritto
- è sempre il
Sindaco che scrive -
gli assessori e i consiglieri presenti,
anche se come principio la proposta può essere in parte accolta,
nella realtà è quasi impossibile poterla attuare per vari motivi:
mancanza di un servizio del tipo metropolitana leggera fra La
Salle, Morgex, Pré-Saint-Didier, Courmayeur, bivio Val Veny-La
Palud; insufficienza di parcheggi per autovetture e bus all'imbocco
delle valli; difficoltà e anche non convenienza economica della
ditta addetta ai trasporti a dotarsi di mezzi come quelli
richiesti, principalmente per il fatto che l'esigenza è
limitatissima nel tempo; aggravio di spesa per i turisti; difficile
gestione; penalizzati per i vari controlli proposti e per dare i
servizi d'informazione, attese lunghe, incolonnamenti e
vari.
Si tenga infine presente che parte di quanto proposto dal sig.
Colombati viene già attuato attualmente ed altre proposte sono
attuabili, quindi saranno prese in giusta considerazione per la
prossima stagione estiva, e precisamente ci riferiamo:
all'individuazione delle aree di parcheggio, area di sosta, e
relativo conteggio dei posti macchina che viene già effettuato; il
controllo non con personale di pubblica sicurezza ma con personale
assunto dalla APT viene effettuato e così pure il Corpo forestale
compie un servizio accurato; la stima dei parcheggi dei pubblici
esercizi viene effettuata; i pass per i residenti e per la
clientela degli alberghi e per i campeggiatori vengono già
rilasciati; i veicoli per trasporto handicappati dei taxi e dei
pullman degli alberghi possono transitare, i camper non possono
sostare nelle ore notturne nelle zone non autorizzate; il conteggio
delle auto alla sbarra in salita e in discesa viene effettuato.
Questo è quanto è emerso dalla riunione con il proposito di
rincontrarsi non appena l'assessore comunale competente sarà in
possesso dei dati relativi alla passata stagione, richiesti alle
Amministrazioni comunale e regionale.
Courmayeur 15.12.1999, il Sindaco, Romano Blua".
Président
La parole au Conseiller Lanièce.
Lanièce (Aut) Prendo atto della risposta dell'Assessore, al
quale chiederò poi di fornirmi la risposta dettagliata che ha
appena letto, in modo da avere la documentazione.
Abbiamo preso atto che c'è stato un incontro a livello comunale,
nel quale è emerso che la proposta contiene alcuni elementi
positivi, ma anche altrettanti negativi. Era nostro dovere tuttavia
chiedere informazioni, perché questa lettera era stata inviata
all'Assessore regionale, e anche perché la Regione ha appena
predisposto un piano di bacino di traffico dove è vero che demanda
alle amministrazioni locali di stabilire le linee di trasporto,
però sempre a seguito di un documento presentato dal Consiglio
regionale. Inoltre, come dicevo prima, anche all'interno
dell'Espace Mont-Blanc ci sono degli interventi che riguardano la
Réglementation du trafic véhiculaire privé dans les vallées Veny et
Ferret.
Proprio per questi motivi, richiamando anche la delibera che
ogni anno viene predisposta, l'ultima è quella del 24 maggio 1999
n. 1742, a riguardo dell'approvazione di una convenzione fra
l'Amministrazione regionale, il Comune di Courmayeur e l'APT Monte
Bianco per la regolamentazione dei flussi di traffico nelle valli
Veny e Ferret, abbiamo ritenuto opportuno presentare
quest'iniziativa, dal momento che all'interno di questa delibera
c'è scritto che l'Amministrazione regionale, in continuità con le
azioni già intraprese, concorre alla realizzazione del piano
d'interventi sopra citato attraverso la stipula di una convenzione
fra l'Amministrazione regionale, l'Amministrazione comunale e Petit
Monte Bianco. All'interno di questa convenzione il compito della
Regione è indicato all'articolo 4, dove si dice che
"la Regione
attraverso i competenti uffici dell'Assessorato del territorio
assume il coordinamento e il controllo generale dell'attuazione
degli interventi inseriti nel quadro delle iniziative di Espace
Mont-Blanc, e ne finanzia le spese conformemente e limitatamente a
quanto stabilito dall'articolo 9"
.
Sulla base di queste argomentazioni in nostro possesso abbiamo
ritenuto opportuno chiedere cosa ne pensava l'Assessore
competente.
Lo invitiamo, quando ci sarà questo successivo incontro presso
il Comune di Courmayeur per verificare l'eventuale accoglimento di
alcune idee inserite in questa proposta, a fare presente alla
commissione competente l'evolversi della situazione, in modo da
informare meglio i consiglieri regionali su un'iniziativa che è
comunque encomiabile, perché capita raramente di vedere dei
cittadini valdostani che propongono gratuitamente delle soluzioni a
dei problemi così importanti.
Al di là del fatto che secondo l'Assessore ci sono più aspetti
negativi rispetto a quelli positivi, come indicato nel rapporto
letto dall'Assessore, va dato merito a questa persona di aver
lavorato gratuitamente per la comunità, cercando di dare una
soluzione a un problema complesso che non ha ancora trovato una
corretta soluzione. E chi frequenta il comprensorio di Courmayeur
sa che l'attuale regolamentazione delle valli Veny e Ferret non è
ottimale.
Quindi qualsiasi proposta in tal senso credo che vada valutata,
per vedere se è migliorativa rispetto a quello che c'è già.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK