Consiglio Regionale della Valle d'Aosta - Oggetto del Consiglio n. 3882 del 25 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3882 del 25 luglio 2024 - Resoconto
OGGETTO N. 3882/XVI - Interpellanza: "Organizzazione delle
mansioni legate alla portineria e al servizio antincendio
dell'Ospedale Beauregard".
Bertin (Presidente) -
Punto n. 61. Consigliere Manfrin, a
lei la parola.
Manfrin (LEGA VDA) -
Con quest'interpellanza torniamo a
occuparci del tema che riguarda la portineria del Beauregard e non
solo, un tema che, come l'Assessore ricorderà, abbiamo portato più
volte all'interno di quest'aula, anche ovviamente rispetto alla
questione della prevenzione incendi. Su questo ci sono purtroppo
degli sviluppi che abbiamo voluto riassumere ed evidenziare con
quest'interpellanza e che riguardano sia la carenza di personale
rispetto alla prevenzione incendio, dove il numero di personale che
viene dedicato per questa specifica mansione continua a ridursi...
e questa è, purtroppo, una delle tragiche conseguenze dell'adesione
a quel meraviglioso servizio delle Consip MIES 2, per il quale si è
voluto far risultare sulla carta che il personale veniva ridotto e
quant'altro, invece è stato semplicemente trasferito per poi
prepensionarlo con l'effetto che in questo momento stiamo vedendo,
quindi su questo e soprattutto sulla parte del Beauregard abbiamo
inevitabilmente una parte di prevenzione incendi che riduce e che
non ha sufficiente personale per essere coperto. Poiché questa
carenza di personale risulta ridotta, si è pensato bene di fare un
corso antincendio al personale in portineria e, a dispetto di
quello che si potrebbe immaginare, non sempre un incendio, per
fortuna, soprattutto, coinvolge l'intero edificio, e quindi c'è
un'interruzione dei servizi per adempiere al servizio incendio, ma
in realtà spesso capita che ci siano incendi localizzati in alcune
zone dell'Ospedale e in questi casi, con l'effetto del personale di
portineria... succede che sostanzialmente si occupa della
portineria, dovrebbe lasciare tutto, quindi abbandonare le persone
che sono in coda, per andare a dare una mano all'unica unità di
personale che effettivamente è in servizio antincendio e quindi
aiutarla a spegnere l'incendio. Si dovrebbe utilizzare questa
modalità ed è ovvio che questo pregiudicherebbe il servizio, ma
soprattutto lascerebbe le persone che si trovano all'ingresso
dell'Ospedale in gravi ambasce, se questo non fosse sufficiente, si
è aggiunta anche l'attivazione di un progetto, cioè quello che si
chiama il "Progetto accettazione Pronto Soccorso per il personale
di portineria". Al personale di portineria sostanzialmente cosa
succede? Si trova ad avere la funzione da una parte di portineria,
dall'altra parte il corso antincendio, quindi fa portineria e anche
antincendio, poi si aggiunge una mansione, ovviamente non
remunerata perché è un progetto, dove si fa un
triage
del
Pronto Soccorso e quindi il personale di portineria diventa un
personale multifunzione che fa un po' da pompiere, un po' da
triage, un po' da portineria, si fa un po' tutto insieme. È
evidente che questo cumulo di impieghi proprio su questo tipo di
personale non può che creare criticità.
Con la presente interpellanza quindi è evidente che andiamo a
interrogare l'Assessore su "quali siano le motivazioni che hanno
portato alla moltiplicazione delle mansioni senza l'aggiunta di
unità di personale qualificato o con giusta formazione e
remunerazione per il personale in servizio, quali siano le
strategie che l'Amministrazione intende mettere in campo per
scongiurare il problema di privacy, svolgimento contemporaneo delle
mansioni legate alla portineria e il servizio antincendio" e "se
sia intenzione predisporre un piano di integrazione delle squadre
antincendio per addivenire al numero sufficiente di personale"; per
inciso sappiamo che si è aggiunta un'unità di personale
recentemente, che però fa il pari con l'unità che però è andata in
pensionamento.
Presidente -
Ha chiesto la parola l'assessore Marzi, ne
ha facoltà.
Marzi (SA) -
Venendo alla risposta n. 1, il personale
addetto all'attività di accoglienza e di portineria, diciotto
operatori tecnici specializzati, fa capo alla struttura complessa
Affari generali e legali dell'Azienda USL e presta servizio su
turni H24 presso le sedi dell'Ospedale Parini e dell'Ospedale
Beauregard. L'Azienda USL ha valutato di coinvolgere tali persone
anche al fine di valorizzarne la presenza in turno in ulteriori
mansioni oltre a quelle di accoglienza e portineria. Più
precisamente a tale personale è stata richiesta una collaborazione
anche nelle attività del servizio antincendio e, per quanto
concerne l'Ospedale Beauregard, nelle attività di accettazione e
registrazione degli utenti che si recano al Pronto Soccorso di
pediatria e al Pronto Soccorso di ostetricia e ginecologia.
Relativamente al servizio antincendio, l'Azienda USL ha informato
che quindici operatori sui diciotto totali addetti al servizio di
accoglienza e portineria hanno partecipato ai relativi corsi di
formazione e di aggiornamento e alle attività di esercitazione
organizzate dal Servizio prevenzione e protezione, al termine dei
quali è stato rilasciato regolare attestato di idoneità.
Relativamente al servizio di accettazione degli utenti per il
Pronto Soccorso sopracitati, sono state organizzate apposite e
specifiche sessioni formative interne con personale esperto
sull'utilizzo dell'applicativo aziendale in uso. Precisiamo che
tale ultima attività rientra in un progetto obiettivo dell'Azienda
approvato dall'organismo paritetico per l'innovazione, di cui
all'articolo 6 del contratto collettivo nazionale di lavoro per il
quale è stato previsto uno specifico riconoscimento economico per
il personale addetto. Confermiamo pertanto che il personale addetto
ai sopra richiamati servizi viene opportunamente formato e
correttamente remunerato per le mansioni svolte.
Venendo alla domanda n. 2, quanto alla privacy, l'Azienda USL ha
precisato che tutti gli operatori addetti all'attività di
accoglienza e di portineria sono stati nominati e autorizzati al
trattamento dei dati personali ai sensi della normativa di
riferimento e continuano a ricevere puntuali istruzioni in materia.
In quanto autorizzati al trattamento dei dati, agli operatori sono
state attribuite le relative responsabilità sulla base delle
istruzioni contenute nell'atto di nomina limitatamente alle
mansioni e ai compiti a loro affidati pertinenti all'esecuzione
della prestazione lavorativa. Quanto alla questione relativa al
contemporaneo svolgimento di diverse mansioni, precisiamo che tutti
gli addetti dell'attività di antincendio svolgono in via principale
altre mansioni; ovviamente, nel caso di una conclamata emergenza,
questi concentrano l'impegno all'evento emergenziale. Per quanto
concerne gli addetti al servizio di accoglienza e portineria,
precisiamo che a eccezione del turno notturno, è sempre prevista
una presenza in turno di almeno due operatori, nel dettaglio i
turni del servizio sono così organizzati: Ospedale Parini tre
operatori al mattino, tre operatori al pomeriggio e un operatore la
notte, Ospedale Beauregard due operatori al mattino, due al
pomeriggio e un operatore alla notte. Alla luce della suddetta
organizzazione dei turni, l'eventuale contributo all'attività delle
squadre antincendio da parte degli addetti al servizio di
accoglienza e portineria non compromette quest'ultima attività.
Venendo alla domanda n. 3, il numero di personale è sufficiente,
l'Azienda USL ha organizzato, nel rispetto della normativa vigente,
con due squadre antincendio operative H24, una prima squadra
composta da tre addetti, che opera in caso di necessità presso il
Parini, una seconda squadra composta da due addetti opera in caso
di necessità presso il Beauregard. Tale standard di presenze è
garantito grazie al contributo del personale abilitato alla
funzione di addetto antincendio appartenente all'organico delle
seguenti strutture aziendali e cioè la Struttura semplice
dipartimentale Servizio di prevenzione e protezione con sei
addetti, la Struttura complessa tecnica con undici addetti, la
Struttura Affari generali complessa con quindici addetti. Il
personale di tali strutture, addetto alla funzione antincendio, è
intercambiabile e pertanto si integra nella copertura dei turni.
Una specifica procedura per la gestione dell'allarme incendio nelle
sedi ospedaliere disciplina i compiti e le responsabilità dei
singoli addetti in base alla loro funzione. Il coordinamento degli
addetti antincendio è sviluppato e rafforzato per mezzo di
esercitazioni antincendio periodiche alle quali gli addetti
partecipano sia in qualità di esecutori, sia in qualità di
osservatori. Naturalmente tutta questa risposta a lei non piacerà,
soprattutto perché, collega Manfrin, come lei ha richiamato nelle
premesse, lei ha fatto su questo tema un'interpellanza nel marzo
del 2021, un'interpellanza nel maggio del 2021, un'interpellanza
nel luglio del 2021, un'interrogazione nell'ottobre del 2021,
un'interpellanza nel dicembre del 2021, un'interpellanza nel
gennaio del 2022 e un'audizione in V Commissione su questo tema
nell'aprile del 2023, per cui quello che può sembrare l'ennesimo
capitolo in realtà è un meraviglioso
feuilleton
, lo ripeto
perché è un complimento, che lei porta avanti e continuerà a
portare avanti fino a quando questa convenzione resterà in essere.
La ringrazio di chiudere con lei questa meravigliosa maratona sulla
sanità.
Presidente -
Per la replica, la parola al consigliere
Manfrin.
Manfrin (LEGA VDA) -
Vede, Assessore, io la ringrazio
anche per aver avuto l'attenzione nel citare le diverse iniziative
che io ho presentato, perché le cose funzionano così, come per
altre iniziative che abbiamo trattato durante questa giornata:
finché non succede niente, è tutto a posto, ma se lei provasse a
uscire dai fogli che le scrivono, perché lei spesso lo fa, in
questo caso non lo fa, scoprirebbe un mondo fantastico, per
esempio, un mondo nel quale le dicono che ci sono due operatori in
servizio al Beauregard quando in realtà non è così, perché se ci
fossero due operatori antincendio in servizio al Beauregard, non ci
sarebbe bisogno di preparare il personale di portineria e di fargli
fare un corso antincendio. Questo glielo dico per esperienza perché
io, assieme al collega Ganis, ci siamo recati - e lo ricorderà
l'assessore Barmasse - più di una volta presso il Beauregard
chiedendo di parlare con gli operatori incendio e nello specifico
gli operatori antincendio erano uno solo e, quando la domanda è
stata: "E l'altro?", "L'altro è quello che sta in portineria", e fa
portineria, servizio antincendio, poi fa anche il triage del Pronto
Soccorso, magari prepara anche il caffè e un aperitivo e, se
vogliamo, possiamo dargli delle altre mansioni tutti assieme...
Io però non vorrei tornare su una questione che abbiamo trattato
e che tratteremo ancora, Assessore, non si preoccupi, per esempio,
visto che lei l'ha citato, il servizio di Pronto Soccorso è anche
legato alla pediatria e prima o poi ne riparleremo, glielo
assicuro, quindi se ci sono delle criticità, è evidente che bisogna
anche capire qual è il sistema di presa in carico. Il sistema di
presa in carico è che c'è la portineria dove c'è una fila di
persone... e lei dice che la privacy è perfettamente rispettata - e
spero che lei ci sia stato qualche volta al Beauregard, spero non
per esigenze personali ma per visionare come funziona la struttura
- e avrà visto che c'è la portineria, questo baracchino che c'è
all'ingresso con il personale e io vado lì davanti a tutti e dico:
"Che cosa ti senti? Per quale motivo sei qui? " e, secondo lei,
secondo quello che le hanno scritto, la privacy così è rispettata?
Bene, ne prendiamo atto. Prendiamo atto anche ovviamente questo
progetto, che aggiunge mansioni su mansioni del personale, è
pagato. Io non mi permetto di contestarla, però la prego di farlo
sapere anche all'Ufficio paghe dell'USL perché questa voce manca
nella busta paga, quindi se questo progetto è pagato, però manca
poi nella busta paga, perché i dipendenti prendono sempre la stessa
cosa da quando è stato attivato il progetto, quindi c'è questo
piccolissimo problema. Magari sono dipendenti che spendono la cifra
del progetto prima ancora che arrivi sul conto corrente, però
purtroppo è così. Questa è l'ultima di probabilmente altre ma
semplicemente perché, come ci ha sempre insegnato la storia, ci
sono alcune esternalizzazioni che non convengono, a meno che non
convengano per altri motivi.
Quest'esternalizzazione, la Consip MIES 2 non è convenuta
assolutamente all'azienda, ha provocato dei costi che sono il
doppio rispetto a quelli che sono preventivati, ha distrutto le
squadre che facevano manutenzione per destinarle al servizio
antincendio, pre-pensionando e disperdendo in altri reparti il
personale che vi lavorava e in ultimo si è preparato il personale
di portineria a intervenire in caso di incendio, distraendolo dai
compiti che sono propri del servizio di portineria. Poi non ci
dimentichiamo che chi ovviamente fa questo tipo di servizio, cioè
questo
triage
o questa segreteria, accettazione, Pronto
Soccorso, ovviamente non è personale amministrativo dell'USL ma è
personale, per esempio, spesso anche somministrato, quindi questo è
ad oggi quello che avviene purtroppo al Beauregard. Se lei ritiene
che ci si possa definire soddisfatti, è una sua opinione legittima,
noi purtroppo non possiamo definirci dello stesso avviso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK