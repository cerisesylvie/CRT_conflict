Consiglio Regionale della Valle d'Aosta - Oggetto del Consiglio n. 2736 del 19 dicembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2736 del 19 dicembre 2012 - Resoconto
OGGETTO N. 2736/XIII - Interpellanza: "Situazione degli
interventi di manutenzione delle zone circostanti la linea
ferroviaria effettuati da RFI".
Interpellanza
Richiamata la mozione 29/10 del 9 aprile 2010 approvata
all'unanimità da questa assemblea che, considerato il sistema
invasivo ed improprio usato da Trenitalia per liberare i binari
dalla vegetazione arborea ed arbustiva circostante, impegnava il
Governo regionale a sollecitare le società del gruppo FS ad
utilizzare un sistema di taglio e smaltimento dei residui
adeguato;
Constatato che recentemente l'intervento effettuato da R.F.I.
o da società alla stessa collegate si è ripetuto in un modo, se
possibile ancora peggiore del precedente;
Dedotto che il Governo regionale non ha assolto all'impegno
conferitogli da questa assemblea, oppure R.F.I. è altamente
insensibile ai richiami e alle sollecitazioni delle massime
istituzioni regionali;
i sottoscritti Consiglieri regionali
Interpellano
l'Assessore competente per conoscere quali siano gli
intendimenti del governo regionale in merito.
F.to: Cerise - Bertin - Patrizia Morelli
Presidente
- La parola al Consigliere Cerise.
Cerise (ALPE)
- Grazie Presidente.
Abbiamo presentato questa interpellanza, Assessore, per
strapparla dalla nostalgia che l'avvolge quando per lungo tempo non
sente più parlare di ferrovia o roba attinente. Spero che per le
feste di Natale qualcuno abbia il buon cuore di regalarle uno di
quei trenini che riproducono quelle vecchie locomotive, alle quali
veniva dato il via dal capostazione con la paletta verde, con gli
scambi e i passaggi a livello che venivano azionati manualmente
dall'omino preposto, ma che con i tempi di allora arrivavano sempre
puntuali, mentre adesso con la tecnologia su 90 chilometri vi sono
50 minuti di ritardo.
Come dicevo, questa interpellanza verte su un altro argomento,
si richiama ad una nostra mozione, la quale è stata poi fatta
propria dall'Assemblea, che metteva in evidenza come vengono
trattate le aree di pertinenza della ferrovia negli interventi di
manutenzione periodica che questa produce. Nella premessa della
mozione che è stata approvata noi avevamo detto:
"visto il
sistema vandalico usato..."
, lei ci aveva proposto...che noi
dovevamo essere buoni, non so se era anche allora la vigilia di
Natale, ma poi si era trovato il consenso di tutta l'Assemblea, che
aveva dato mandato alla Giunta di intervenire nei confronti della
RFI, e non Trenitalia, affinché certe cose non si verificassero. So
che lei e l'Assessore all'ambiente...perché la prima mozione
trattava anche un aspetto legato al discorso dell'utilizzo dei
diserbanti che invadeva una fascia importante di terreni privati a
destinazione agricola.
Dopo due anni non so cosa dire, forse l'intervento è peggiore di
quello di prima. All'Assessore all'ambiente Zublena ho fatto vedere
queste foto...questa mi sembra una deturpazione, una violenza nei
confronti dell'ambiente ed essa è prodotta da RFI, o società
collegate che intervengono per suo conto...
(interruzione del Consigliere Prola, fuori microfono)
...non è un fotomontaggio. Di queste foto la mia gentil consorte
me ne ha fatte diverse, ne ho solo quattro per rendere un po'
l'idea, ma credo che al collega Prola la volta scorsa quando
avevamo portato quella mozione...poi a livello personale mi risulta
che, facendo questi interventi, a lui abbiano tranciato anche il
cammino del
barbecue
, adesso non so se lui lo aveva
costruito sul terreno della ferrovia...
Per tornare alla questione, ho messo forse impropriamente
"perché o che l'Amministrazione non ha dato seguito all'impegno - e
questo lo ha fatto - oppure c'è RFI che disattende con
menefreghismo quelle che sono le sollecitazioni e non riconosce una
certa autorevolezza all'Amministrazione regionale". Queste sono due
cose che non sono tollerabili, perché, se un privato con un pezzo
di bosco usasse dei sistemi di tale tipo, credo che farebbero
intervenire la forestale per richiamarlo ad una rimozione corretta
dei residui.
Noi facciamo ancora un forte appello...ma qui la gentilezza a
cui abbiamo dato assenso nel cambiare il termine "vandalico" -
ripeto: questo è vandalico, non è improprio: è vandalico! - è stata
ricambiata con un menefreghismo più assoluto; credo che a volte
bisogna essere forti con i forti e non viceversa, forti con i
deboli e deboli con i forti, fate valere la vostra autorità! È vero
che tutto il discorso delle competenze è un iter...ma credo che
questo sia inaccettabile, costeggia l'autostrada, piste ciclabili,
buona parte della strada statale e si pensa che questo promuova il
turismo? Ma nei Paesi del terzo mondo non si vedono queste cose,
perché non le tagliano...ma meglio non tagliarle e lasciare che
quelle che invadono la rete viaria vengano spezzate al passaggio
del treno, ma questa è veramente una violenza nei confronti
dell'ambiente! Il nostro appello è che ci sia un intervento
risolutivo, non che fra un anno o due ci ritroviamo a dire: "ma noi
glielo abbiamo detto!", se il risultato è sempre quello.
Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Sicuramente noi abbiamo approvato convintamente la mozione
presentata il 9 aprile 2010 e la mozione non è stata lettera morta,
perché subito è stato predisposto un calendario dove sono state
formalmente convocate tutte le parti in causa. Con la gentilezza
della collega all'ambiente, c'è stata una riunione con l'Assessore,
il Dirigente della Direzione ambiente, il Capo Servizi
dell'Assessorato, i rappresentanti del Dipartimento dei trasporti,
il dottor Agnesod dell'ARPA, l'ingegner Guarrasi e Carmine Cioffi
di RFI, Aldo Martello del Corpo forestale valdostano. In questa
riunione ci sono state una serie di rimostranze e, a fronte di
questo, l'Assessore Zublena il 16 agosto ha mandato al Consiglio
regionale gli impegni di RFI, non li sto a leggere, ma erano
indicati in modo puntuale e ci sono le cose che dice lei:
ottimizzazione dell'azione di spargimento del diserbante, con
particolare attenzione al raggio di fuoriuscita del diserbante;
riconsiderazione della pianificazione degli interventi in periodi
più consoni; miglioramento delle operazioni di trinciatura anche
effettuando più passaggi per ridurre la dimensione del materiale
residuo e rimozione con interventi di pulizia manuale nelle zone
sensibili.
Dalle foto che lei ha avuto la gentilezza di consegnare - la
ringrazio per questo -, emerge che questi impegni non sono stati
onorati. Mi impegno a fare due cose: riconvocare da un lato il
tavolo insieme alla collega Zublena e parimenti inviare la
documentazione all'Autorità di vigilanza, al Corpo forestale per
verificare se ci sono gli estremi per sanzionare RFI per questo
tipo di attività. Condividiamo il contenuto della sua iniziativa e
queste due cose saranno fatte in tempi brevissimi.
Presidente
- La parola al Consigliere Cerise.
Cerise (ALPE)
- Accolgo l'impegno che lei si assume
nuovamente oggi di fronte a questa Assemblea di intervenire
concretamente, ma mi pare che la parte conclusiva che lei ha citato
sia la più valida: è il discorso che la forestale possa intervenire
al riguardo, perché se ci affidiamo alle dichiarazioni di intenti
della dirigenza del settore, credo che i risultati permarranno
quelli che sono.
La volta scorsa c'era una mozione che interessava il settore
dell'agricoltura, dove sono fermi da due anni i lavori di
miglioramento fondiario, la parte che è a valle della ferrovia,
perché mancano le autorizzazioni, ma sono cose che sono
inaccettabili! Queste persone devono imparare che c'è un modo di
comportarsi che deve avvicinarsi alla civiltà, mentre qui siamo ben
lontani dalla civiltà!
Ripeto: per qualsiasi intervento sia privato che di enti
pubblici che va ad incidere sulle proprietà della ferrovia, pur
senza andare a toccare le parti strutturali, ma solo le aree di
pertinenza o che...per posare anche un tubo di alimentazione per un
fontanile, ci vogliono degli anni per avere l'autorizzazione!
Quando ero Sindaco, l'ho fatto abusivo, aspetto ancora adesso la
denuncia, ma si può arrivare a questi limiti che, per posare un
tubo o fare un qualsiasi piccolo intervento, ci vogliono delle
procedure di questo tipo e dei rallentamenti? Dico che dietro a
questo ci stanno dei meccanismi che a volte purtroppo vengono usati
e che sarebbe meglio non usare, parlo soprattutto per i privati, ma
non voglio che si cada in quelle pieghe.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK