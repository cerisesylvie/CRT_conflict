Consiglio Regionale della Valle d'Aosta - Oggetto del Consiglio n. 2643 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2643 del 13 luglio 2023 - Resoconto
OGGETTO N. 2643/XVI - Interrogazione: "Risultati delle
interlocuzioni con RFI e Comune di Aosta per un allargamento
dell'attuale sottopasso della stazione ferroviaria di
Aosta".
Marguerettaz (Presidente) -
Punto n. 35 all'ordine del
giorno. La parola all'assessore Bertschy.
Bertschy (AV-VdA Unie) -
Per quello che riguarda il primo
quesito, RFI ha risposto alla lettera di maggio del Comune di Aosta
con una nota in data 16 giugno 2023, in cui rileva che il
sottopasso risulta correttamente dimensionato rispetto ai flussi
degli utenti della ferrovia, ma, essendo utilizzato in modo
promiscuo di accesso ai binari attraverso attraversamento pedonale
urbano, risulta sottodimensionato rispetto ai flussi di effettivo
utilizzo.
Dal punto di vista tecnico RFI ritiene non fattibile
l'allargamento dell'attuale sottopasso costituito da uno scatolare
prefabbricato, se non attraverso la completa demolizione dello
stesso e di tutti i lavori svolti in questi ultimi anni sui
marciapiedi.
RFI ha evidenziato inoltre che un intervento di tale portata non
sarebbe compatibile con i tempi della sospensione del servizio
prevista per l'elettrificazione della linea, non essendo ancora
l'intervento né progettato né finanziato.
Nella medesima nota, RFI fa presente che il rapporto
costi-benefici di un tale intervento sarebbe a sfavore di tale
soluzione rispetto all'alternativa di realizzare un secondo
sottopasso.
A seguito di questa lettera, abbiamo effettuato un sopralluogo
giovedì 22 giugno insieme al Sindaco di Aosta, all'assessore
Sartore, ai tecnici dell'Amministrazione regionale, ai tecnici di
RFI, al direttore di Trenitalia, in cui, sotto il profilo tecnico
di quanto rilevato da RFI, si è anche avuta la possibilità di
conoscere i tempi di realizzazione della parte di scale che in
questo momento sono chiuse e che verranno riaperte con i lavori di
chiusura di elettrificazione (e quindi si potrà di nuovo scendere
con due accessi da parte dei binari per andare nel sottopasso,
quindi migliorerà l'attuale situazione), e alla conclusione di
questo sopralluogo - e vado alla domanda n. 2 - è stata rilevata da
parte di tutti l'impossibilità di procedere verso la demolizione.
Anche da parte del Comune di Aosta si è preso atto di questa
valutazione di RFI, mentre si è immaginato di guardare alla
possibilità di migliorare l'accesso sia ai servizi della stazione,
ma soprattutto negli attraversamenti che riguardano i due lati
della città, con la possibile realizzazione di un accesso a monte
della stazione (tra la stazione e l'immobile della sede della
Polizia ferroviaria) che potrebbe essere realizzato come
sottopasso, ma, in quell'occasione, in particolare il Sindaco, ha
rilevato come un sovrappasso potrebbe essere sicuramente una
soluzione molto positiva; da parte nostra, un attraversamento a
raso ancor di più, perché questo permetterebbe anche - come ci
siamo già detti molte volte - di ricucire la città.
Alla fine di questo sopralluogo ci si è lasciati con l'impegno
di avviare uno studio da parte di RFI rispetto a questa
possibilità; in quell'occasione, ci si è anche detti che nel
prossimo autunno, quando verrà presentato il piano regionale dei
trasporti, si dovranno fare delle valutazioni definitive, anche
riguardo al tema dell'attuale infrastruttura ferroviaria e di tutte
le valutazioni che in termini politici questo Consiglio regionale
dovrà affrontare nella discussione del piano regionale dei
trasporti.
Quindi, in attesa che si possa avviare questo studio ed in
attesa di poter discutere il piano regionale dei trasporti, si è
concluso il sopralluogo con quest'impegno.
Presidente -
Per la replica, la parola va alla collega
Minelli.
Minelli (PCP) -
Comincio leggendo l'ultimo capoverso,
l'ultimo paragrafo, di un articolo che è apparso qualche giorno fa,
che riporta un comunicato di RFI, laddove si parla della
ristrutturazione, del restauro, della riqualificazione e del
rilancio di oltre cinquanta stazioni ferroviarie, tra cui la
stazione di Aosta, e si dice, al termine di questo comunicato:
"Viene così confermato l'impegno della società capofila del polo
infrastrutture del gruppo FS di trasformare radicalmente le
stazioni, affinché diventino poli attrattivi per le città non
soltanto come
hub
di mobilità integrata, ma anche luoghi
sicuri, riqualificati, ricchi di funzioni e servizi per i
cittadini. Una riqualificazione che punta all'accessibilità, alla
connettività, all'efficienza energetica e alla intermodalità".
Io credo che noi potremmo fare adesso, con l'interruzione del
servizio ferroviario per il tempo necessario per
l'elettrificazione, un'opera utile, un'opera anche bella, con dei
costi che sarebbero sicuramente contenuti e in una situazione
ideale, appunto perché non ci sarebbe il traffico.
Poi io chiederò anche la possibilità di vedere esattamente quali
sono quelle difficoltà tecniche che vengono avanzate, lei dice che
è stato condiviso nel sopralluogo da tutti che c'è effettivamente
questa difficoltà, si è preso atto; mi pare che non sia proprio una
presa d'atto unanime, c'è chi non era comunque convinto di quanto è
stato detto.
Lì si tratterebbe di allargare di un paio di metri l'attuale
sottopasso, che è un budello, e di fare un'opera funzionale.
Io non so a che ora voi abbiate fatto il sopralluogo, ma vi
inviterei a farlo nei primi arrivi dei treni del mattino; anche
senza pensare a tutto il traffico che arriva da Via Paravera,
quindi dalla zona F8, ma effettivamente in quella situazione - se
si pensa che poi tra poco con gli ascensori che permetteranno di
scendere con carrozzelle e passeggini - quella larghezza è del
tutto insufficiente, anche soltanto per quello che riguarda il
traffico dei passeggeri.
Non c'è bisogno di toccare il lato verso il fabbricato
viaggiatori, dove appunto si stanno mettendo gli ascensori, ma
sull'altro lato.
Non è un'opera di ingegneria complessa, non è di certo il ponte
di Messina, certo che va fatta un minimo di progettazione e va
fatto un appalto nuovo per le opere di allargamento, ma io credo
che una cosa del genere in tre anni sia più che fattibile. Ma c'è
un ma: se si vuole. Quindi non si tratta più di parlare con
l'ingegnere "eccetera eccetera", ma si tratta di capire se si vuole
fare una cosa del genere, ricordando anche che la Regione Valle
d'Aosta non ha posto dei problemi all'utilizzo di risorse per la
ferrovia valdostana, i famosi 36 milioni del 2019, che vengono
utilizzati in parte - ma secondo me correttamente ­- anche per le
stazioni canavesane, ma ci vuole un minimo di rispetto.
Assessore, lei sa come la penso, ma glielo dico con
determinazione: le forze politiche che sia io che la collega
Guichardaz rappresentiamo si muoveranno con estrema determinazione,
sia in Regione che al Comune di Aosta, perché questa opera si
faccia. Serve alla circolazione ferroviaria: oggi è giovedì, solo
lunedì mattina ho preso il treno, sono scesa dal treno alle ore
08:15 e ho visto la situazione: le assicuro che, adesso anche con
la rampa che permette la discesa delle biciclette e con il traffico
che c'è stato, si arriva all'incrocio, e il problema non è scendere
da due scale, che adesso non ci sono, il problema è proprio quel
corridoio, quel budello.
È un'opera che sicuramente è necessaria perché il traffico dei
passeggeri aumenterà in futuro, ed è un'opera importante anche per
quello che riguarda il collegamento pedonale tra il centro di Aosta
e la zona F8.
Io rimango un po' esterrefatta, però, nel sentire che si
ipotizza una sorta di baratto: "Non allarghiamo il sottopasso,
facciamo più spostato un sovrappasso e chiediamo a RFI di
occuparsene".
Che cosa c'entra la ferrovia con un sovrappasso ad ovest che non
ha nulla a che vedere con la circolazione ferroviaria? A me sembra
che ci stiamo prendendo in giro, perché l'allargamento del
sottopasso non è un'alternativa rispetto ad altre opere, a
sovrappassi di cui si parla da decenni. Si vada pure avanti se si
riesce, ma intanto fate questo allargamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK