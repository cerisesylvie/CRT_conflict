Consiglio Regionale della Valle d'Aosta - Oggetto del Consiglio n. 1022 del 14 gennaio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1022 del 14 gennaio 1985 - Resoconto
OGGETTO N. 1022/VIII - SITUAZIONE DEGLI IMPIANTI FUNIVIARI
DELLA REGIONE. (Interrogazione).
PRESIDENTE
: Do lettura dell'interrogazione presentata dai
Consiglieri Millet e Mafrica:
INTERROGAZIONE
VISTA la deliberazione della Giunta regionale n. 5519 del 14
settembre 1984, con la quale viene affidato ad un tecnico
l'incarico di predisporre un quadro completo della situazione
tecnica e giuridica di tutti gli impianti funi-viari della Regione,
al fine di consentire alla Regione una valutazione delle esigenze
finanziarie derivanti dal rinnovo tecnologico del sistema
funiviario regionale,
i sottoscritti Consiglieri regionali
INTERROGANO
l'Assessore regionale competente per sapere:
1) se si è conclusa l'indagine conoscitiva prima ricordata e
quali risultati essa ha fornito oppure quando si prevede che essa
sia ultimata;
2) se prima di procedere ad un piano di finanziamenti per il
rinnovo tecnologico degli impianti funiviari si faranno una
valutazione complessiva del ruolo degli stessi nello sviluppo
turistico valdostano ed una valutazione analitica della redditività
economico-sociale di ciascun impianto.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Rispondendo alla prima richiesta che
viene posta nell'interpellanza, devo dire che l'Ing. Landi,
incaricato dalla Giunta regionale, ha completato il lavoro e lo ha
consegnato circa dieci giorni fa. La Giunta regionale non ha ancora
elaborato lo studio e esaminato il risultato di questa indagine
conoscitiva, quindi non posso dire esattamente quali risultati
questa indagine ci potrà portare. Questo lo faremo entro una decina
di giorni.
Venendo alla seconda richiesta, l'incarico che abbiamo dato
all'Ing. Landi è di riportare l'esatta situazione attuale degli
impianti delle società operanti in Valle d'Aosta, e cioè un
catasto, per così dire il termometro di salute di tutti gli
impianti.
Per quanto concerne la proposta di dare un incarico a tecnici
specializzati per fare un'analisi analitica sulla redditività
economica e sociale, penso che questo ci porterebbe a mesi se non
anni di ritardo, quando invece, dal momento che in qualunque
società salvo una o due abbiamo il 35%, siamo sufficientemente al
corrente della situazione economica delle varie società. Inoltre
per determinate società, almeno quelle più piccole, potrà esserci
un dibattito approfondito a livello di Consiglio regionale, sapendo
già a priori che alcune piccole società, anche con innevamento
buono, sono passive ed è solo la volontà politica del Consiglio
regionale che le può tenere in piedi, perché possono rappresentare
valvole di sicurezza e di sfogo per dare almeno la possibilità alla
gente di restare in certi Comuni.
Parlo degli impianti della Valgrisenche, di Rhêmes, di altri
piccoli impianti, di cui già a priori si sa che anche con buon
innevamento e buon afflusso turistico sono di per sè deficitari, ma
come indotto e come impostazione politica deve essere senz'altro
riconosciuto da parte del Consiglio che costituiscono degli
incentivi affinché la gente rimanga in quelle zone.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Abbiamo presentato questa
interrogazione per sapere a che punto era l'indagine e prendiamo
atto che è conclusa.
Come secondo punto a noi non interessa dare incarico a studi
specializzati di fare un'analisi economica, ma sapere qual'è la
posizione della Giunta regionale in seguito a questi. Quindi
auspico che la Giunta fra dieci giorni, come ha detto l'Assessore,
possa esplicitare la propria posizione attraverso la Commissione
competente ed impostare un discorso di prospettiva, in modo che dal
prossimo anno si possano già valutare quali sono le iniziative e
gli investimenti (dal momento che nel bilancio sono già stati
previsti degli investimenti ad un certo livello) per avere un
quadro complessivo della situazione impianti funiviari, sui quali
siamo tutti d'accordo nel ritenere che abbiano una importanza non
indifferente per lo sviluppo turistico della Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK