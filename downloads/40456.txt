Consiglio Regionale della Valle d'Aosta - Oggetto del Consiglio n. 3246 del 20 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3246 del 20 febbraio 2018 - Resoconto
OGGETTO N. 3246/XIV - Interpellanza: "Esame delle risultanze
dell'attività svolta dalla Commissione incaricata del rilascio
delle autorizzazioni per prestazioni di ricovero e di radiologia
diagnostica in strutture private fuori Valle".
Morelli (Présidente)
- Point n° 14 à l'ordre du jour. La
parole au collègue Ferrero pour l'illustration.
Ferrero (M5S) -
Nel neanche tanto lontano 6 maggio 2016,
con la deliberazione della Giunta regionale n. 591, erano state
individuate prestazioni di ricovero e radiologiche che, per essere
effettuate fuori regione, avevano bisogno del parere di una
commissione dell'azienda USL. Io penso sia venuto un po' il momento
di fare chiarezza sui risultati di questa delibera che, di fatto, è
andata a comprimere i diritti dei valdostani ad utilizzare la
sanità convenzionata fuori regione, dato che sono arrivate alle mie
orecchie (ma sono arrivati anche degli scritti) delle segnalazioni
su alcuni distorsioni in merito all'argomento dei ricoveri e della
radiologia. Vi porto un esempio. C'è gente che si è presentata dal
medico qui, in Valle, a cui è stato detto -parliamo di piccoli
interventi, non di grandi - che l'intervento non lo si fa qui,
quindi ha presentato la domanda in commissione per farlo fuori
Valle, in una struttura convenzionata, e la stessa commissione
gliel'ha bocciata. È una cosa un po' strana. Bisognerebbe riuscire
a capire in base a che cosa decide questa commissione. Penso che la
ratio
fosse quella di andare verso una riduzione delle
spese, al fare tutto quello che si può fare qui da noi limitando la
mobilità passiva (i valdostani che devono migrare per questioni di
salute in altre regioni).
Sarebbe interessante sapere se a distanza di due anni è stato
fatto un bilancio di questo provvedimento. Vorrei poi sollevare
questo: è vero che di fatto con questo provvedimento si convogliano
verso le strutture convenzionate della regione molte esigenze dei
valdostani, sia a livello di diagnostica che di interventi, però
siamo sicuri - e lo chiedo all'Assessore Bertschy - che le tariffe
applicate dalle strutture convenzionate regionali siano inferiori a
quelle praticate dalle strutture convenzionate fuori regione? Non
per questi esami indicati negli allegati, ma per altri esami, io vi
posso dire che addirittura ci sono strutture convenzionate fuori
regione che fanno pagare meno degli esami fatti in regime di
ticket
normale all'USL. Io penso sia importante anche
questo, dato che comunque qualsiasi limitazione deve essere
motivata: "non lo puoi fare perché l'USL è in difficoltà e così
risparmiamo, oppure non lo puoi fare perché noi abbiamo i servizi
migliori del mondo, abbiamo esaminato e testato anche quelli
privati convenzionati".
Se si va a vedere in qualche compagine amministrativa delle
strutture convenzionate regionali ci troviamo persone "molto
vicine" alla politica. So che non è così, ma qualche malpensante
(non io) potrebbe pensare che si vogliano favorire le strutture
convenzionate private regionali, anche se hanno tariffe non
concorrenziali, perché c'è il solito "giro strano". La mia
intenzione è quella di sgomberare il campo anche da queste cose.
Voi mi direte che avete fatto le verifiche e risulta che questo
tipo di esami è più conveniente in Valle d'Aosta, nella struttura
convenzionata valdostana, che per questo tipo di esame non abbiamo
neanche liste d'attesa, quindi questo tipo di intervento viene
fatto comunque in una struttura convenzionata con liste di attesa
brevissime. Ancora pochi anni fa, dovendo personalmente fare una
risonanza magnetica nella struttura convenzionata regionale (questo
era prima ancora della delibera), avevo tempi di attesa di dieci o
quindici giorni (peraltro sono velocissimi), ma se fatta a Torino
me la facevano il giorno dopo, e soprattutto mi davano il risultato
nel giro di una settimana o me lo spedivano direttamente a
casa.
Vorrei qualche chiarimento dall'Assessore, soprattutto se riesce
a dirmi se è stato fatto un bilancio dell'attuazione di questa
delibera: se va bene, se non va bene, se abbiamo risparmiato o non
abbiamo risparmiato.
Présidente
- La parole à l'Assesseur Bertschy pour la
réponse.
Bertschy (UVP) -
Collega Ferrero, come ricordava, è un
provvedimento dei primi mesi del 2016 adottato allora
dall'Assessore Fosson con valutazioni per cercare, da un lato, di
evitare la fuga non controllata dei valdostani verso cure non
appropriate - immagino che il fine nobile del provvedimento in
origine potesse essere quello - quindi per controllare tutto quello
che avviene nel privato convenzionato, che pur sempre privato è. È
tra gli argomenti di questi giorni, anche a livello nazionale si
dice che la sanità pubblica debba in qualche modo recuperare il suo
ruolo di governo, di gestione dei servizi e di controllo degli
stessi; dall'altro lato è forse anche per fidelizzare maggiormente
i valdostani rispetto al proprio modello sanitario. È un
provvedimento che però la popolazione non ha ben accolto e dobbiamo
sottolinearlo. Sono quotidiane le osservazioni, soprattutto
rispetto al fatto che le persone non si sentono sufficientemente
nella libertà di scegliere il proprio percorso di cura e di visita
della propria salute, o comunque dei propri familiari. Come
considerazione generale, quindi, è evidente che tale provvedimento
ha avuto un forte impatto, sia dal lato finanziario che sociale, e
poi evidentemente anche sanitario, impatto che comunque la
popolazione ha sentito.
Con la prima domanda mi chiede: "quanti sono stati i pareri
positivi e quelli negativi formulati finora dalla commissione di
cui in premessa", rispetto alle premesse dell'interpellanza.
Intanto sono monitorati il secondo semestre 2016 e il primo e
secondo semestre 2017; le richieste sono state 494, i ricoveri 432
(213 autorizzati, 216 non autorizzati e 3 non pertinenti). Per
quanto riguarda le prestazioni di radiologia diagnostica sono state
62 (17 autorizzati, 44 non autorizzati e 1 non pertinente perché
riguardanti prestazioni non comprese nell'allegato A e B). Rispetto
a queste, è bene ricordare che, per quanto riguarda la radiologia
diagnostica, si tratta di risonanza magnetica nucleare della
colonna cervicale. I tre codici sono: risonanza magnetica nucleare
della colonna cervicale, risonanza magnetica nucleare muscolo
scheletrica e risonanza magnetica nucleare muscolo scheletrica per
le piccole articolazioni con e senza contrasto.
Sulla seconda domanda: "se si è a conoscenza di criticità
verificatesi a carico dell'utenza valdostana", bisogna vedere in
quale maniera si vuole individuare la criticità. Se è rispetto alla
situazione di salute, soprattutto da parte di chi governa i
percorsi di visita e l'attenzione agli interventi, non si segnalano
criticità, anche perché la delibera aveva previsto tutto il
percorso per motivare o rigettare le cure, soprattutto per
autorizzare e accreditare gli eventuali servizi o ricoveri. Nel
caso dell'impossibilità a governare la prestazione, c'era la
possibilità di autorizzare nella misura in cui la prestazione
poteva essere erogata dagli allegati, venivano quindi previsti
tutti i passaggi necessari. Se invece come criticità riteniamo il
disappunto dei cittadini, bisogna dire purtroppo che questo è
rappresentato ancora oggi. Ci sono cittadini che non dicono che non
vorrebbero venire in ospedale o presso i nostri servizi, però
segnalano questa limitazione alla propria possibilità. Dipende
anche dalle zone della regione, perché ci sono evidentemente
territori più o meno distanti da certi servizi e questo incide. È
vero anche che poi ci sono percorsi di cura che magari si sono
protratti nel tempo. Ovviamente una persona che comincia a curarsi
con un medico professionista ha il piacere, l'interesse e forse
anche il bisogno di continuare in quel percorso; dato che noi diamo
questi servizi in Valle, non sempre è stata possibile tale
autorizzazione e questo ha creato delle criticità.
Per quanto riguarda la radiologia, chiede se "si è provveduto ad
effettuare una comparazione tra i costi delle strutture
convenzionate regionali e quelle fuori Valle". In questo momento
non posso rappresentarle uno schema preciso, ma dalle valutazioni
svolte i nostri servizi costano mediamente di più. Il motivo è dato
in generale dall'economia valdostana, perché sono piccoli numeri,
sono prestazioni diverse rispetto ai grandi ospedali e ai grandi
servizi, quindi è chiaro che in generale il nostro costo dei
servizi è più alto. Detto questo, evidentemente nella valutazione
dei costi bisogna anche valutare la qualità dei servizi resi,
perché, soprattutto per quanto riguarda i servizi di diagnostica,
questi vanno resi con la massima qualità e non sempre nella
comparazione è facile valutarlo. Si sta comunque facendo un
percorso di verifica, di approfondimento, anche perché è giusto in
termini generali avere questi dati di valutazione. Recentemente a
livello nazionale, nella Conferenza Stato-Regioni, è stato
stabilito l'accordo tra Regioni sul controllo della mobilità attiva
e passiva dei non residenti nelle regioni e, rispetto ai tetti di
spesa, il tutto viene regolato sui dati del 2015. Pertanto,
riguardo alla delibera n. 2019 adottata dalla Regione, oggi c'è un
elemento in più che sarà un regolatore dei servizi per tutte le
Regioni che non permetterà loro di aumentare il tetto di spesa dei
servizi per i non residenti sul privato non accreditato oltre a
quelli del 2015. C'è un qualcosa di diverso rispetto a prima che va
verificato.
"Se è intenzione del Governo regionale procedere ad un esame dei
risultati finora ottenuti in modo da poter rivalutare modalità
applicative della citata deliberazione": è un argomento che abbiamo
affrontato nel Governo, è di interesse, anche perché un po' tutti
sentono i bisogni che i cittadini hanno rappresentato ai vari
Assessorati, ai vari Assessori e comunque ai componenti della
maggioranza. Rispetto alla delibera, si stanno facendo
approfondimenti per capire quali possono essere le valutazioni per
migliorare l'attuale modello di servizi e anche per andare incontro
alle difficoltà che oggi viviamo in merito alle liste di attesa -
perché anche questa scelta ha condizionato - al fine di giungere
poi ad una proposta di delibera che vada nella direzione da me
segnalata e sottolineata, ovviamente dopo le analisi che
concluderemo a breve.
Dalle ore 12:53 assume la presidenza il Presidente
Farcoz.
Farcoz (Président) -
La parole au collègue Ferrero pour
la réplique.
Ferrero (M5S) -
I dati sono abbastanza sconfortanti,
perché mi sembra che la commissione cassi, abolisca tutte le
aspettative o buona parte di esse (per quasi la metà dei
cittadini), perché se la metà delle domande non vengono autorizzate
c'è comunque uno scostamento notevole. Bisogna poi affrontare anche
il problema delle liste di attesa su questi tipi di esami, sia
diagnostici che sugli interventi, perché poi è un meccanismo a
catena che va a dirottare - tra l'altro ce lo dice adesso
l'Assessore - sugli accertamenti diagnostici (principalmente le
risonanze) che costano più in Valle d'Aosta che fuori. È un
bilancio che si poteva fare a distanza, per carità, però andiamo a
spendere di più. Andiamo a creare un disservizio ai cittadini che
sono sottoposti al giudizio (non appellabile) della commissione, e
paghiamo anche di più queste strutture. Lei poi mi dice che sono
strutture di eccellenza. Ora le assicuro - e non voglio fare torti
ad alcun reparto dell'USL, perché non bisogna mai mescolare le cose
- che noi abbiamo delle eccellenze, ma abbiamo anche delle
mediocrità. Glielo posso dire non perché me l'ha raccontato
l'amico, ma perché l'ho sperimentato io, non lo vado a dire così, a
vanvera: riguardo a visite private da un primario fuori regione -
non dico dove, così rimane tutto aleatorio, e non dico che tipo di
esame mi era stato fatto in Valle d'Aosta - la busta è stata presa,
mi è stata cortesemente restituita e mi è stata fatta la
prescrizione per fare l'esame in quella regione. Attenzione quindi
a parlare di eccellenza e a dire che i nostri servizi sono
migliori, perché, a cantarsela e a suonarsela, alla fine non si
risolvono i problemi.
Lei mi dice che c'è la volontà di intervenire su tale questione,
e spero che nel giro di uno o due mesi come Giunta riusciate ad
intervenire, perché di riffa o di raffa io tornerò su questa cosa.
Adesso sono stato vago, ma con le richieste di accesso agli atti
chiederò esattamente costi e benefici, in maniera che si dimostri,
al di là di ogni ragionevole dubbio, che se qualcosa deve rimanere
in piedi rimanga, ma se qualcosa deve essere ripensato o eliminato
si possa anche eliminare. Non bisogna lasciare tutto, quindi per me
non è un discorso chiuso.
Président -
Collègues, la séance est levée. Le Conseil
reprendra à quinze heures et trente minutes.
---
La seduta termina alle ore 13:05.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK