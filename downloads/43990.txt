Consiglio Regionale della Valle d'Aosta - Oggetto del Consiglio n. 1091 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1091 del 1° dicembre 2021 - Resoconto
OGGETTO N. 1091/XVI - Interpellanza: "Potenziamento del
modello di governo applicato agli enti strumentali della
Regione".
Bertin (Presidente) -
Punto n. 29. Per l'illustrazione,
consigliere Aggravi.
Aggravi (LEGA VDA) -
Con questa interpellanza non
parliamo di sopraelevazioni, Assessore, anzi, cercheremo di
rimanere con i piedi per terra, almeno, vedremo dalla risposta.
L'interpellanza ha come focus quegli enti strumentali della
Regione che, come riporta il Documento di Economia e Finanza, sono
sostanzialmente cinquantatré, di cui quarantasei controllati e
sette partecipati. Lo sappiamo all'interno di tutta una serie di
categorie, o meglio, di settori, molti tra l'altro fanno anche
riferimento alla sua delega relativa all'istruzione, perché spesso
ci dimentichiamo che tra gli enti strumentali ci sono ovviamente le
istituzioni scolastiche, perché lo diamo per scontato, o meglio,
vediamo in questo semplicemente una struttura, in realtà sono degli
organi vivi che hanno dei bilanci a sé stanti, al di là degli
altri, poi vi sono quelli di natura controllata e quelli poi
partecipati.
L'interpellanza ha una prima domanda che è un po' banale e
tautologica, nel senso in cui andiamo a chiedere a quanto ammonti
lo stanziamento complessivo di bilancio relativo all'annualità in
corso, comunque qual è il monte impegnato, destinato agli enti
strumentali e a quanto ammontino anche le risorse europee a vario
titolo assegnate ai medesimi, perché spesso e volentieri ci si
dimentica che, al di là del finanziamento dei trasferimenti di
funzionamento che vengono dati a questi enti, spesso e volentieri
ovviamente questi fanno poi ricorso, chi più chi meno, a finanza di
provenienza esterna rispetto al bilancio regionale, per "N"
motivazioni.
Vedendo la bozza del DEFR in valutazione in Commissione, noi
abbiamo sostanzialmente ad oggi un valore di assestato del 2021 -
io ho preso le cifre fornite - degli enti controllati sui 31
milioni e mezzo, invece di quelli partecipati sui 3 milioni e
rotti, parliamo grossomodo di un 35 milioni lordi, quindi con tutta
una serie di finalità, di obiettivi e di indirizzi.
A fronte di questo, la seconda domanda che pone l'interpellanza
è poi quella cardine, ovvero quale sia attualmente il modello di
coordinamento del Governo applicato agli enti strumentali
regionali, perché se spesso e volentieri ci si appassiona tanto
sulle società partecipate, dobbiamo anche ricordare che per questi
enti, l'ho detto prima, sulla base dell'organizzazione di quella
delibera macro di coordinamento e di assegnazione delle deleghe dei
membri del Governo regionale, si va sostanzialmente a definire la
governance di riferimento, governance a cui poi si deve ovviamente
sommare la sua delega - chiamiamola di controllo se vogliamo
semplificare le cose -rispetto appunto al dipartimento delle
partecipate, che ovviamente fa un'attività anche di
sovraintendimento al di là degli indirizzi che i singoli
Assessorati fanno con i singoli enti strumentali di
riferimento.
A fronte di questo, proprio perché, come dicevo all'inizio,
spesso e volentieri ci si dimentica nella visione complessiva di
alcuni enti strumentali e che pesano anche notevolmente sul
bilancio regionale, "Se sia intenzione del Governo riformare o
evolvere questo modello al fine di potenziare l'efficienza
dell'operato dei vari enti strumentali, ovvero rafforzarne i
meccanismi di controllo e vigilanza dell'utilizzo delle
risorse".
Perché dico questo? Non perché abbia una passione montiana per
la spending review, ma per il fatto - non vorrei far spaventare
nessuno - che se da un lato c'è un governo d'indirizzo, quindi una
visione strategica di quello che questi singoli enti o magari anche
insieme fanno, è bene che ci sia, al di là di questo, anche una
visione complessiva del peso di questi enti sul bilancio regionale,
perché poi sappiamo che il gioco dei numeri è fatto principalmente
di somme e di sottrazioni, quindi alla fine tanti piccoli
blocchetti costituiscono un bel gruzzolo e quelli che ho citato
sono una parte dei fondi, perché, ovviamente, tutta la parte
relativa alle istituzioni scolastiche è un'altra voce, quindi hanno
un peso notevole, quindi forse, proprio perché si pensa più
all'indirizzo e ognuno nel gioco delle parti del governo regionale
cerca di avere - per ovvi motivi e non solo chi ha degli enti
strumentali di riferimento - più risorse del collega per ovvie
esigenze, ci si dimentica la visione complessiva del peso che ha
sul sistema e spesso e volentieri questa cosa ha anche creato delle
inefficienze rispetto alla possibilità di reperire risorse terze
che non fossero parte del bilancio.
Perché dico questo? Ripeto, non perché vengo dalla scuola
montiana, che Dio me ne scampi, anche perché lui viene da
un'esperienza universitaria che è diametralmente avversaria a
quella che ho avuto io, ma al di là di questo per il fatto che c'è
la necessità di razionalizzare e di rendere efficiente la spesa e
anche le finalità di questi enti strumentali.
Presidente -
Per la risposta, assessore Caveri.
Caveri (AV-VdA Unie) -
Intanto le posso dire che pur non
essendo montiano la seguo nel ragionamento di una guardiania, di
un'attenzione particolare nei confronti delle partecipate, perché
si tratta veramente di una galassia, ne parleremo in Commissione la
settimana prossima nel presentare questo rapporto che va alla
sezione di controllo della Corte dei Conti. Effettivamente si può
dire che negli anni c'è stata un'espansione in qualche maniera
sulla quale bisogna vigilare e bisogna anche capire che cosa è
utile e che cosa sia inutile nel rapporto con l'economia privata,
nel rapporto con i costi-benefici anche di diverse strutture che
noi abbiamo creato.
Le preciso solo, ma lo ha già detto lei nella parte finale del
suo intervento, che io non parlerò delle scuole, anche perché
adesso, ho chiesto all'amico Marzi, non ricordo più come le abbiamo
riqualificate, non le chiamiamo più enti strumentali perché questo
ingenerava qualche tipo di ambiguità rispetto alla loro autonomia.
Perché è vero che la scuola ha un'autonomia scolastica, ma
l'autonomia scolastica non può debordare fino a essere considerata
ente strumentale, per cui le dirò più tardi, perché non ricordo
l'esatta definizione che abbiamo scelto di dare con il collega
Marzi con l'aiuto anche del coordinatore Peter Bieler.
Con riferimento al primo quesito, i dati sono stati chiesti alle
strutture regionali di raccordo dei diversi enti e rapportati a
quelli del DEFR 2022-2024, che è stato presentato in Commissione,
come dicevo.
Per quanto riguarda le risorse europee a vario titolo assegnate
ai medesimi, abbiamo coinvolto gli uffici del Dipartimento
politiche strutturali e affari europei e devo dire che, essendo i
finanziamenti dei progetti pluriennali, non è stato così facile
individuare un dato annuale, anche perché occorre fare differenze
fra gli importi da rendicontare o già rendicontati, però abbiamo
provato a indicare una cifra, speriamo di non averla sbagliata.
Lo stanziamento complessivo di bilancio a valore consuntivo è
risultato di 33.200.850.
L'ammontare delle risorse europee è invece di 3.566.000 nei
programmi di cooperazione territoriale europea, 1.823.000 euro in
fondi FSE e 30.000 euro in progetti specifici.
Io le farò avere una tabella perché non c'è tempo per leggerle
tutte e cinquanta, tra l'altro è scritto un po' piccolo, magari
gliela faccio avere anche un po' più grande, e da qui si evince...
e si va dall'agenzia regionale dei segretari degli enti locali fino
al Soccorso Alpino Valdostano o dalla Fondazione Ollignan alla
Fondazione Montagna Sicura, dalla Fondazione Grand-Paradis, alla
Fondazione Liceo linguistico di Courmayeur perché le scuole
paritarie invece mantengono un trasferimento che è diverso dagli
enti strumentali.
Gli enti strumentali perseguono gli obiettivi istituzionali loro
assegnati dalle leggi istitutive e in alcuni casi ulteriori linee
d'indirizzo vengono impartite con specifici atti approvati dalla
Giunta regionale.
Il DEFR contiene i principali indirizzi dettati dalla Regione -
anche se adesso si parla della modifica possibile dei DEFR con una
nuova normativa nazionale - all'interno del quale ci sono gli enti
strumentali sempre relativamente al triennio successivo.
In seno agli organi di amministrazione vengono nominati dei
rappresentanti regionali che hanno precisi compiti che derivano
dalla famosa legge 11/97. I rappresentanti devono inviare
annualmente, o quando sia loro altrimenti richiesto, una relazione
sull'attività svolta al Presidente del Consiglio regionale o al
Presidente della Giunta - aggiungiamo nella finanziaria anche
l'informazione all'Assessore competente in materia di società ed
enti partecipati, perché spesso noi dovevamo andare a pescare
queste informazioni altrove - e trasmettere al Presidente della
Giunta l'ordine del giorno delle sedute in tempo utile affinché la
Giunta medesima possa fornire indicazioni sulla linea programmatica
da seguire nel corso delle sedute dell'assemblea.
Ogni ente strumentale è collegato funzionalmente a una struttura
regionale di raccordo competente per materia. Allo stato attuale,
presso l'Assessorato istruzione, università, politiche giovanili,
affari europei e partecipate, è stato incardinato, anche se ancora
piccolino, il Dipartimento società e enti partecipati con una
struttura sottordinata; quest'ultima struttura ha assegnate delle
competenze strettamente attinenti agli enti strumentali, in
particolare è tenuta a esaminare tecnicamente i relativi bilanci
per la loro approvazione, ciò anche al fine della concessione dei
contributi da parte delle strutture regionali competenti.
Terza domanda: si precisa che con l'insediamento della nuova
Giunta, a seguito delle elezioni regionali, è stata adottata la
delibera 1076 del 23 ottobre con la quale è stata individuata, come
dicevo, questa nuova macro struttura che si sta occupando delle
partecipate.
Con deliberazione 1335 del 9 dicembre 2020, la Giunta ha
concretamente compiuto una revisione della struttura organizzativa
dell'Amministrazione regionale e con le citate deliberazioni è
stato creato, come dicevo, il Dipartimento società e enti
partecipati e conseguentemente a quest'ultimo sono state assegnate
specifiche competenze di modo tale da far fronte in modo più
efficace e oculato agli adempimenti normativi.
L'obiettivo è certamente quello di migliorare il modello di
coordinamento fra Dipartimento società e enti partecipati e la sua
struttura sottordinata con le strutture regionali competenti per
materia e gli enti strumentali, miglioramento che avverrà anche con
l'implementazione di più personale nel piano delle assunzioni. Il
miglioramento consiste in una standardizzazione dei flussi
informativi e documentali che possa consentire un sistema di
condivisione e conoscenza dei dati rafforzato e partecipato fra le
strutture regionali competenti e i singoli enti.
Il Dipartimento si occupa in via generale, relativamente al
rafforzamento del sistema di governance su questi enti, di proporre
alla Giunta regionale le linee d'indirizzo per il DEFR,
intrattenere i rapporti con i rappresentanti nominati dalla Regione
negli organi delle società degli enti partecipati. Più
specificamente, con riferimento alla definizione degli indirizzi
del DEFR, il Dipartimento inserisce le proposte d'indirizzo così
come trasmesse dalle strutture competenti per materia.
Tali indirizzi vengono quindi verificati e successivamente
formalizzati in una bozza, la quale poi è trasmessa nuovamente alle
strutture competenti, così tali indirizzi sono poi ritrasmessi al
Dipartimento che li verifica e li formalizza attraverso il
Dipartimento bilancio per gli adempimenti di competenza.
Occorre precisare che la definizione formale delle strutture
competenti per materia è individuata dal Dipartimento società enti
partecipati e lo si scrive nel DEFR, così come è necessario fare
per capire da chi dipende in prima battuta qualunque ente, quindi
il Dipartimento funge da struttura di raccordo con le strutture
competenti per materia.
Relativamente ai rapporti con i rappresentanti della Giunta, il
Dipartimento si occupa anche del mantenimento dell'inventario che
si concretizza in uno studio approfondito sulla natura giuridica
degli enti, ad esempio il preliminare studio ha comportato una
rideterminazione della natura giuridica, come le dicevo, delle
istituzioni scolastiche, proprio perché era un po' ambigua questa
definizione di enti strumentali, nel caso della Valle d'Aosta le
peculiarità dell'ordinamento scolastico non incidono sulla natura
giuridica e quindi, come ho detto, si è cercato una definizione
diversa.
Si aggiunga che il Dipartimento enti partecipati svolge anche
un'attività di popolamento del portale Conti pubblici territoriali,
sistema CPT, secondo le indicazioni del Ministero delle Finanze in
collaborazione con l'Osservatorio economico e sociale della
Regione.
Ciò ha consentito di aggiornare l'anagrafica, i dati relativi
alla costituzione, la tipologia di bilanci e altri dati di diversi
enti.
L'obiettivo è dunque quello di formalizzare un nuovo
procedimento che consenta il miglioramento dello scambio
d'informazioni fra strutture regionali ed enti strumentali al fine
di rafforzarne il sistema comunicativo, questo significa anche
avere dei contatti personali, perché molto spesso è opportuno che
ci siano anche incontri nei quali noi spieghiamo anche di che cosa
si ha bisogno e come rispondere talvolta - e lo facciamo
ordinariamente - a certe obiezioni sul sistema delle partecipate
che vengono da parte della Sezione della Corte dei Conti, sezione
di controllo.
Come detto, le farò avere la tabella e naturalmente cercheremo
anche di affinare quel dato che è rimasto un po' indeterminato su
base annua che riguarda i finanziamenti comunitari, sarà
probabilmente interessante avere un risultato quando ci sarà la
chiusura dell'attuale periodo di programmazione.
Presidente -
Per la replica, consigliere Aggravi.
Aggravi (LEGA VDA) -
Riguardo alle cifre, devo dire che
l'inflazione oggi in Consiglio sta facendo vittime illustri che dai
tempi di Weimar non si vedevano più, ma, a parte la battuta, tra il
lupo e questa iniziativa penso che sia interessante capire qual è
il livello di drenaggio di risorse dall'Europa e ben verrà la
valutazione a consuntivo finale del periodo di chiusura del periodo
di programmazione, magari anche per comprendere quali enti più di
altri fanno ricorso a queste risorse e capire anche perché magari
altri non lo fanno.
Ben venga anche la strutturazione che però deve necessariamente,
l'ha detto anche lei tra le righe, essere rafforzata al di là del
personale e quando vedremo poi il piano di assunzioni io spero
anche di razionalizzazione del personale regionale, avremo contezza
di questo; ovviamente ci sono due aspetti che - anche se lei
direttamente non l'ha detto, ma si percepiscono - riguardano
soprattutto la comunicazione con il livello di governo di ogni
singola realtà.
Le relazioni ben vengano, valuteremo poi magari con altre
iniziative per capire anche se questo sistema di monitoraggio e di
rapport funziona, perché spesso e volentieri sappiamo che le
relazioni finiscono nei cassetti e non vengono poi valutate o
comunque utilizzate in maniera più definita e più approfondita.
Per quanto riguarda la nuova denominazione io ho guardato il
DEFR vigente, magari ci saranno delle modifiche da apportare perché
sulla parte degli enti strumentali si trovano ancora tutta la parte
legata all'istruzione e al diritto allo studio, ma non sarà né il
primo né l'ultimo emendamento che troveremo e sicuramente ben venga
se riesce a rappresentare questo aspetto.
Quello che manca, e qui guardo anche più il suo collega Marzi, è
probabilmente anche una visione con una logica più di controllo di
gestione delle risorse che sicuramente può venire anche in parte
dalle relazioni dei singoli organi ma soprattutto, secondo il
sottoscritto, dovrebbe venire da analisi che mettano insieme sia
l'attività come lei ha chiamato di guardiania dell'impero galattico
degli enti strumentali e dall'altra parte i flussi finanziari di
cui ovviamente la vera guardiania dovrebbe essere ed è delle
strutture dell'Assessore alle finanze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK