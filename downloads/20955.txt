Consiglio Regionale della Valle d'Aosta - Oggetto del Consiglio n. 939 del 4 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 939 del 4 novembre 2004 - Resoconto
OGGETTO N. 939/XII - Ritiro della mozione: "Informativa alla
competente commissione sull'ampliamento della discarica regionale
di Brissogne".
Mozione
Ricordato che il Piano regionale di gestione di rifiuti,
approvato dal Consiglio regionale il 15 aprile 2003, prevede la
realizzazione del IV Lotto della discarica regionale di
Brissogne;
Appreso che tale previsione di Piano è ora messa in
discussione da nuove valutazioni;
Evidenziata l'urgenza di arrivare in tempi brevi ad un
ampliamento della discarica regionale;
il Consiglio regionale
Impegna
l'Assessore regionale al Territorio, Ambiente ed Opere
Pubbliche a riferire entro 15 giorni alla competente Commissione
consiliare in merito all'ampliamento della discarica regionale ed
alle eventuali variazioni da introdurre nel Piano regionale dei
rifiuti approvato dal Consiglio regionale.
F.to: Riccarand - Curtaz - Squarzino Secondina
Presidente - La parola al Consigliere Riccarand.
Riccarand (Arc-VA) - La richiesta contenuta in questa mozione è
molto semplice.
Nello scorso Consiglio, abbiamo appreso dall'Assessore al
territorio che il progetto preliminare riguardante l'ampliamento
della discarica regionale per i rifiuti di Brissogne, il cosiddetto
"IV° lotto", è in corso di modificazione perché, almeno per il
momento, non si intende realizzare per intero, ma solo per una
parte, questo ampliamento che era stato inizialmente previsto di
maggiori dimensioni. Questa scelta è piuttosto sorprendente, perché
il IV° lotto è previsto dal piano regionale dei rifiuti, sono molti
anni che si parla di questo IV° lotto, c'era già un progetto
preliminare e, il fatto di andare a mettere in discussione la
realizzazione di questa importante opera, in un periodo in cui
sempre più si avvicina la saturazione della discarica regionale, ci
pone dei grossi punti interrogativi!
Chiediamo che l'Assessore venga in commissione per spiegare
quali sono - nel dettaglio - le motivazioni che stanno inducendo la
Giunta a modificare questo progetto, a prevedere un intervento più
ridotto di quello che era stato inizialmente previsto e che, nello
stesso piano, era stato indicato, in modo da capire cosa sta
succedendo e quali sono le prospettive. È una richiesta molto
semplice, ma riteniamo che si tratti di una questione importante in
cui non è sufficiente il dibattito in Consiglio regionale, in sede
di interrogazioni ed interpellanze, perché bisogna avere il tempo
di sviscerare l'argomento, in modo da capirne tutte le connessioni
con la politica generale della raccolta dei rifiuti che si sta
portando avanti in Valle. Ci sembra una richiesta molto modesta, ma
molto chiara, e speriamo che sia accolta da tutto il Consiglio.
Presidente - Dichiaro aperta la discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Non voglio fare polemica, ma ho la sensazione che
questa mozione sia quasi una reazione piccata ad una risposta su
una interpellanza che non collimava con le attese del
proponente.
Fatta questa premessa, credo che le premesse della mozione
necessitino dei chiarimenti su alcuni punti relativi al piano
regionale di smaltimento dei rifiuti, approvato nella primavera
scorsa. L'obiettivo indicato con la sigla "A2/1" del piano prevede
il
"
completamento della discarica di prima categoria
annessa al centro regionale di trattamento dei rifiuti urbani ed
assimilati di Brissogne
".
La relazione generale del
piano indica testualmente che:
"per il conseguimento
dell'obiettivo di chiudere un ciclo dei rifiuti è stata prevista la
realizzazione anche di un IV lotto, per il quale non sono ancora
stati individuati in via definitiva l'estensione e la volumetria e
che il completamento dell'intervento (IV° e V° lotto) potrà
avvenire, occupando l'area a nord-est, a ridosso della discarica
bonificata di Brissogne".
Rispetto alle previsioni del piano non è pertanto avvenuta
alcuna, ribadisco "alcuna" variazione: si continua a prevedere il
completamento della discarica mediante 2 interventi diversi. Il
primo intervento - quello che avevo citato l'altra volta - si basa
su una soluzione progettuale che permette di recuperare volumi
sull'attuale discarica, modificandone la conformazione sulle
superfici esistenti con un loro ampliamento minimo: tale intervento
precede temporalmente quello di ampliamento verso l'area nord-est e
permette di sfruttare un'occasione emersa durante i lavori già in
corso di realizzazione per l'adeguamento della discarica alle nuove
norme sul ricoprimento delle aree di coltivazione. È quindi un
intervento meramente tecnico che non ha alcuna incidenza sul
progetto politico fatto in merito alla discarica. Il secondo
intervento - che comprende l'ampliamento definitivo verso est, e
quindi verso la barriera autostradale - potrà essere realizzato
così fra qualche anno.
Nel complesso, risulta che i tempi di utilizzo dell'area si
siano allungati, possano essere allungati rispetto a quelli
inizialmente previsti dal piano. Non capisco quali siano queste
modifiche al piano, né quali siano modifiche "eventuali" da
introdurre nel piano, visto che non sono cambiati gli obiettivi, ma
solo le modalità con le quali essi vengono perseguiti!
Fatta questa illustrazione, sicuramente non mi oppongo ad andare
in commissione quando la stessa riterrà opportuno di sentirmi, con
lo "staff" tecnico, con le "slide" e con tutte le valutazioni, i
progetti, le indicazioni che la commissione intenderà verificare,
come è giusto che faccia. Do tutta la mia disponibilità a venire in
commissione per fare un approfondimento.
Ritengo pertanto del tutto superflua questa mozione; ne chiedo
il ritiro, altrimenti chiedo che sulla stessa ci sia
un'astensione.
Si dà atto che, dalle ore 18,43, presiede il Vicepresidente
Nicco.
Presidente - Altri che chiedono di intervenire in discussione
generale? Se non ci sono altre richieste di intervento, dichiaro
chiusa la discussione generale.
La parola al Consigliere Riccarand.
Riccarand (Arc-VA) - Le cose non sono affatto chiare e questo è
il motivo principale per cui abbiamo presentato tale mozione
chiedendo con urgenza che ci sia una comunicazione in commissione.
Ora, non so se questo nuovo orientamento rispetto all'ampliamento
della discarica che è maturato nella Giunta comporti o meno la
necessità di modificare il piano, tant'è vero che nella parte
impegnativa parlavamo di
"eventuali variazioni da introdurre nel
piano".
È chiaro che, avendo fatto 2 iniziative sulla discarica
a distanza di un po' meno di un anno l'una dall'altra, le risposte
sono state diverse e hanno indicato una revisione di un progetto
che già c'era e quindi una modificazione.
Ora, siccome i tempi a disposizione, qui, non è che siano
enormi, e già l'altra volta, quando avevamo fatto la prima
interrogazione avevamo indicato che i tempi erano stretti e le
indicazioni dateci dall'Assessore sul IV° lotto - allora non erano
state fatte distinzioni, si era parlato solo del IV° lotto -
arrivavano alla conclusione che i lavori sarebbero stati ultimati
nella primavera del 2006, adesso non si parla più di IV° lotto, ma
si parla di altri interventi, in parte di ridisegno della montagna
attuale - montagna che è già stata ridisegnata più volte -, si
potrà ancora andare su magari di un metro, ma alla fine, lì, siamo
alla saturazione e non si capisce dove va a finire questa parte di
ampliamento!
Abbiamo voluto presentare in Consiglio la nostra richiesta di
venire in commissione, anche perché ci fosse un ragionamento
complessivo; dopodiché l'Assessore dice: "vengo in commissione,
basta che la commissione lo richieda". Bene, mi farò carico di
chiedere in commissione che venga a riferire, in modo da poter
entrare nel dettaglio di una questione che non è affatto così
pacifica e che ha dei risvolti di estrema importanza.
Noi ritiriamo la mozione e ci riserviamo di reintervenire se non
saremo soddisfatti dell'esito dell'audizione in commissione.
Presidente - Prendiamo atto del ritiro della mozione, sulla base
anche degli impegni assunti dall'Assessore nel suo intervento.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK