Consiglio Regionale della Valle d'Aosta - Oggetto del Consiglio n. 1129 del 9 febbraio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 1129 del 9 febbraio 2000 - Resoconto
OGGETTO N. 1129/XI Interruzione dei servizi di trasporto
attraverso le Funivie del Monte Bianco per interventi di
manutenzione. (Interpellanza)
Interpellanza Premesso:
- che i servizi di trasporto attraverso le Funivie del Monte
Bianco sono stati interrotti durante il mese di gennaio per lavori
di manutenzione;
- che tali interventi, ancorché necessari per ragioni di
incolumità pubblica, sono normalmente effettuati - con un minimo di
programmazione da parte degli organi competenti - durante i periodi
di scarsa affluenza turistica (tarda primavera o autunno);
- che molti operatori turistici di Courmayeur, già notevolmente
danneggiati per la chiusura del traforo, si sono a ragione
lamentati per l’improvvisa decisione di interrompere
il servizio di trasporto in piena stagione;
- che la società Funivie del Monte Bianco S.p.A. è partecipata
al 50 percento da Finaosta, ente finanziario della Regione Autonoma
Valle d’Aosta;
il sottoscritto Consigliere regionale
Interpella
l’Assessore competente per sapere per quali
ragioni gli interventi di manutenzione di cui in premessa non sono
stati effettuati prima che iniziasse la stagione invernale.
F.to: Tibaldi
Presidente
La parola al Consigliere Tibaldi.
Tibaldi (FI)
L'interpellanza nella sua sintesi è
sufficientemente chiara per portare alla luce un problema reale che
si è verificato recentemente, nel mese di gennaio in particolare, e
che si riferisce alla chiusura dei servizi di trasporto operati
dalle Funivie del Monte Bianco per lavori di manutenzione. Lavori
che sono stati sicuramente di carattere indispensabile per
garantire la sicurezza delle persone trasportate e l'incolumità
pubblica e quindi per far sì che il servizio sia efficiente e
sicuro sotto tutti i punti di vista, ma lavori che a nostro
giudizio si sono svolti in un periodo completamente sbagliato, a
gennaio.
Allora l'interpellanza vuole conoscere dall'Assessore che si
occupa del comparto turistico e di conseguenza della promozione
dell'immagine valdostana, affinché la Valle d'Aosta possa essere
sempre più appetibile a un maggior numero di turisti, perché
proprio a gennaio si interviene, cioè in piena stagione, su
impianti di importanza capitale come quello delle Funivie del Monte
Bianco.
Sappiamo che la Funivia del Monte Bianco S.p.A. è partecipata al
50 percento da Finaosta, recentemente c'è stato anche un incremento
di partecipazione capitale da parte dell'ente pubblico in questa
società che da privata è ora diventata mista, e vorremmo sapere se
questo corrisponde a un nuovo corso, al quale tutti noi e
soprattutto gli operatori turistici e commerciali di Courmayeur
dovranno adeguarsi, cioè se sarà gennaio il mese che sarà dedicato
a lavori di questo tipo. Sappiamo che con difficoltà si cerca di
avviare un concetto, per adesso solo un concetto più che un vero e
proprio traguardo, di terza stagione, ma se utilizziamo la prima o
la seconda stagione per fare lavori di manutenzione, siamo
completamente fuori strada.
Lasciamo la parola all'Assessore competente e ci riserviamo una
replica eventuale.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Le premesse dell'interpellanza, se analizzate
senza conoscere a fondo le motivazioni e i fatti che stanno alla
base di questa scelta, sono da tutti condivisibili. Però prima di
dare la risposta al quesito, vorrei anch'io fare alcune premesse in
modo da inquadrare bene la problematica, perché sono le
argomentazioni che andremo ad evidenziare quelle che stanno alla
base di questa scelta, che non è una scelta di tipo strategico o
che vorremmo ripetere in futuro per effettuare la manutenzione.
Questa è stata invece una scelta obbligata dai fatti.
Il primo dato di fatto è che nella primavera 1999 il Ministero
dei trasporti ha inviato a tutte le società di trasporti a fune le
nuove disposizioni sulle manutenzioni obbligatorie da svolgere
sugli impianti, e fra questi interventi di manutenzione rientra lo
scorrimento delle funi portanti delle funivie. Queste disposizioni
prevedono che la manovra di scorrimento delle funi portanti delle
funivie avvenga entro intervalli regolari in funzione del tipo di
impianto, dei raggi della carrelliera su cui si appoggia la fune
stessa.
Gli impianti delle Funivie del Monte Bianco avrebbero dovuto,
come tutti gli altri impianti, in base a questa nota della
primavera 1999, eseguire tale intervento ogni 8 anni, quindi non
c'era l'urgenza di programmare questo intervento entro l'autunno
1999, che sarebbe stato il periodo più logico per fare questo tipo
di manutenzione.
L'altra cosa da sottolineare è che le ditte specializzate, in
grado di dare le necessarie garanzie tecniche su questo tipo di
intervento sono pochissime.
Faccio tutte queste premesse per arrivare poi al nocciolo del
problema.
Il direttore dell'esercizio durante il mese di maggio 1999 ha
esaminato la circolare ministeriale, che comunicava all'USTIF di
competenza i termini entro i quali sarebbero eseguite le operazioni
dovute. Questo in base alla circolare della primavera 1999 e in
base alle disposizioni di carattere generale che prevedevano
intervalli di 8 anni per questo tipo di manutenzione.
Sennonché l'8 agosto 1999 è arrivata una comunicazione che
stabiliva, in deroga a quanto previsto dalla circolare
ministeriale, che per il solo tratto dal Pavillon del Mont Fréty al
rifugio Torino lo scorrimento andava effettuato ogni 5 anni,
anziché 8 anni, in quanto la lunghezza della campata e la
particolare esposizione dell'impianto provocano un'usura maggiore.
E qui abbiamo la lettera del Ministero dei trasporti datata agosto
1999 indirizzata alla Società Monte Bianco, che dice:
"In
riferimento alla frequenza di scorrimento delle funi portanti degli
impianti di codesta società si comunica che il Ministero dei
trasporti ha disposto lo scorrimento ogni 8 anni per la funivia
KB07 rifugio Torino, punta Helbronner, e scorrimento ogni 5 anni
per la funivia KB04 Monte Fréty Colle del Gigante. Per questa
ultima determinazione si è considerato che trattasi di impianti di
caratteristiche particolari, lunghezza, dislivello, con l'insorgere
di un elevato numero di cicli affaticanti, anche ad impianto fermo,
a causa della dilazione termica. Pertanto si conferma la validità
delle determinazioni a suo tempo prese".
In sostanza, a seguito delle determinazioni di carattere
generale che davano un intervallo di 8 anni, che quindi davano alla
società la possibilità di programmare con maggiore logica la
manutenzione, successivamente il mese di agosto è arrivata questa
comunicazione che fissa per questo tratto specifico l'intervallo di
5 anni. Sono potestà che ha il ministero su alcuni impianti
particolari, per maggiori ragioni di sicurezza.
La società si è subito attivata per fare questa manutenzione a
chiusura della stagione estiva, quindi nei mesi di
settembre-ottobre; sennonché c'è stata l'impossibilità di reperire
ditte specializzate che potessero fare questo tipo di manutenzione.
Questo per sottolineare quanto dicevo nella mia premessa e cioè che
le ditte specializzate sono pochissime. E visto che la
concentrazione di questo tipo di intervento avviene, come logica
vuole, in quel mese là, c'è stata l'impossibilità in tempi
brevissimi di reperire la ditta. Ci si è trovati nella situazione
di dovere entro gennaio adempiere a questa manutenzione, c'è stata
l'impossibilità di reperire nell'arco di 15-20 giorni la
disponibilità di una ditta specializzata, per cui l'orientamento è
stato quello di attivarsi per fare l'intervento immediatamente dopo
la chiusura del periodo delle vacanze natalizie.
Solo queste sono le motivazioni che hanno portato a seguire
questo tipo di procedura, che per quanto riguarda il periodo di
tempo scelto non viene certo condivisa dall'Assessorato, né viene
normalmente scelta dai gestori di impianti di risalita. In questo
caso è stata una scelta quasi obbligata.
Presidente
La parola al Consigliere Tibaldi.
Tibaldi (FI)
Apprezzo da un certo punto di vista
l'illustrazione che ha dato l'Assessore, immagino sulla base di un
documento che gli sarà stato fornito dalla società competente, e
prendo atto perlomeno di quelle che sono determinate disposizioni
ministeriali che sono entrate recentemente in vigore, ivi inclusa
la deroga dell'8 agosto che è arrivata "dulcis in fundo". Però
vorrei fare alcune osservazioni.
Non abbiamo capito bene quando spirava il termine di scadenza
quinquennale, perché non è stato precisato?
(interruzione dell'Assessore Lavoyer, fuori
microfono)
? gennaio 2000. Grazie. Anche ammesso che l'8 agosto arrivi
questa comunicazione all'ultimo minuto, che deroga rispetto alle
nuove disposizioni ministeriali della primavera scorsa, è
altrettanto vero però che la stagione autunnale non dura 20 giorni
o un mese, ma dura tre mesi. Ed è altrettanto vero che la stagione
invernale comincia normalmente, e tenendo conto anche della
particolare situazione odierna di Courmayeur, è cominciata
indicativamente con S. Ambrogio. Penso che determinati lavori
potessero essere organizzati comunque entro la stagione autunnale,
e se non era entro settembre, Assessore, entro ottobre o perlomeno
entro novembre. Ci sono molte società di impianti di risalita che
scelgono il tardo autunno, perché normalmente non ancora
frequentato da flussi turistici rilevanti.
La seconda osservazione che è doveroso fare, ma che non ho
sentito fare dall'Assessore, è che bisogna tener conto della
particolare situazione contingente in cui versa il paese di
Courmayeur e la Valdigne in questo periodo. Una situazione di
sofferenza dovuta alla chiusura del Tunnel del Monte Bianco,
situazione di sofferenza che normalmente pagano sulla propria pelle
innanzitutto gli operatori economici e turistici della zona.
Si è parlato anche con una certa enfasi ancora recentemente di
ski pass del Monte Bianco, che coinvolge tutte le stazioni che
ruotano intorno a questo massiccio importante; è paradossale che ci
troviamo in piena stagione invernale a non poter usufruire di piste
che sono decantate e praticate da sciatori esperti anche e
soprattutto nel corso di questo mese.
Concludo con un invito. Fermo restando che ringrazio l'Assessore
per le informazioni tecniche che ci ha fornito, l'invito è che
questa situazione debba considerarsi come verificata "una tantum" e
non si ripeta nel futuro, diventando una scelta strategica della
società, anche perché è auspicabile che i manager che gestiscono la
società e che percepiscono onorevoli gettoni o compensi per il loro
apporto manageriale, abbiano la capacità di programmare con
maggiore oculatezza interventi di questo tipo, ancorché comunicati
alla data dell'8 agosto come ci ha detto l'Assessore.
Ripeto, l'autunno non dura 20 giorni o un mese, l'autunno dura
tre mesi; la stagione turistica però inizia in maniera impeccabile
normalmente con S. Ambrogio e prosegue fino alla stagione pasquale.
Sembrerebbe addirittura, e qui mi sento di contraddire quanto ha
detto l'Assessore, e cioè che alla difficoltà dell'urgenza si sia
sommata anche l'impossibilità di reperire ditte specializzate
prontamente, risulterebbe invece che una ditta italiana era
disponibile ad effettuare i lavori entro un brevissimo termine, ma
non è stata - e non si sa perché - convocata. Questa domanda non
era stata formulata in maniera specifica nell'interpellanza,
pertanto questo aspetto lo sottolineo come punto dolente e di
attenzione all'Assessore, a colui che presiede questo comparto
importante per l'economia valdostana, affinché solleciti chi è
preposto alla gestione di questa società ad utilizzare la massima
cautela, ma soprattutto a prevedere una programmazione più ordinata
e più organizzata specie nei confronti di quelle stazioni
turistiche come Courmayeur, che - al di là della contingenza del
momento - è sempre una meta ambita da parte dei turisti italiani e
non.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK