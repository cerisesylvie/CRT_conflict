Consiglio Regionale della Valle d'Aosta - Oggetto del Consiglio n. 1366 del 5 giugno 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1366 del 5 giugno 1985 - Resoconto
OGGETTO N. 1366/VIII - SITUAZIONE OCCUPAZIONALE E PRODUTTIVA
DELLE AZIENDE ALLUCON E MAXEL. - (Interrogazione)
PRESIDENTE:
Do lettura dell'interrogazione presentata dai
Consiglieri Millet e Cout:
INTERROGAZIONE
VISTE:
la deliberazione della Giunta regionale n. 3249
del 17 maggio 1985 concernente "Concessione in comodato e locazione
di parte di fabbricato industriale in Comune di Verrès e
finanziamento di attività produttiva alla Ditta ALLUCON;
la deliberazione della Giunta regionale n. 3101 del 10 maggio
1985, concernente "Parziale modifica di precedente deliberazione di
Giunta n. 1343 riguardante la MAXEL";
i sottoscritti Consiglieri regionali
INTERROGANO
l'Assessore regionale competente per sapere quali sono gli
sviluppi della situazione delle due aziende e se gli impegni
produttivi ed occupazionali presi in sede di convenzione sono
finora stati rispettati.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Per quanto concerne le due domande
postemi in riferimento all'azienda ALLUCON, la cui denominazione
attuale è VERALCO, ricordo che gli impegni segnalati nella
convenzione erano di assumere 4 unità entro il 19 aprile dell'85,
14 unità entro il 16 ottobre dell'85 e 19 unità entro il 13
febbraio 1986. Alla data del 4 giugno, cioè ieri, alla VERALCO
risultavano assunte 6 unità e altre 9 unità saranno assunte da
domani, giorno di avvio dell'attività, anche per accelerare le
ristrutturazioni e rendere operativo lo stabilimento ex ALLUVER nel
quale si colloca l'attività della VERALCO. Nei prossimi giorni,
quindi, il volume occupazionale dovrebbe già raggiungere il primo
tetto di 15 unità.
Voglio segnalare che tutti i lavora tori assunti erano stati
posti in cassa integrazione dalla ex ALLUVER e che la produzione
dovrebbe raggiungere livelli ottimali fin da questo mese, perché
già ai primi di luglio dovranno essere consegnate le prime commesse
di lavoro. Gli impegni assunti dalla società e sottoscritti nella
convenzione sono così perfettamente rispettati.
Aggiungo che è già iniziata l'attività lavorativa presso la
ditta Balzano, che occupa un'altra parte dei fabbricati ex ALLUVER,
con le prime 18 unità lavorative reclutate esclusivamente tra i
cassintegrati ex ALLUVER. In questo caso, dato che vengono
continuate le attività lavorative che già appartenevano alla ex
ALLUVER, è utilizzata la mano d'opera che era già impegnata in
quelle lavorazioni. Nel caso della VERALCO sono state assunte le
unità lavorative che già prima facevano quel lavoro. Lo stesso si
può dire per la Balzano che in questa prima fase continua le
lavorazioni precedenti. Voglio ricordare in proposito che i
dipendenti della Balzano erano in parte dipendenti della centrale
elettrica ed in parte dipendenti della ex ALLUVER, in attesa che
vengano completati i lavori della ristrutturazione aziendale e
delle nuove linee di produzione.
Più complessa invece è la situazione della Maxel che, secondo le
intenzioni del Governo regionale, dovrebbe assumere decisioni
importanti, inerenti il suo stesso futuro, nel corso del 1985. La
situazione continua ad essere ancora delicata nel senso che i
program mi messi in cantiere fino ad ora non hanno raggiunto i
traguardi sperati. Anche se vi è stato un aumento del fatturato,
segnalato dal bilancio che dovrà essere esaminato nella prossima
riunione del Consiglio di Amministrazione del l'Azienda, non è
comunque migliorata la situazione gestionale.
Giova ricordare che il settore dello sci, oltre ad essere legato
a fattori tipicamente stagionali, è anche sottoposto ad una
momentanea contrazione, ed è per questo che le scelte dell'Azienda
non si sono rivelate fino ad ora sufficienti. Attualmente gli
occupati sono 96, mentre la previsione iniziale della convenzione
ne prevedeva 200. Anche la produzione di sci è lontana dai livelli
prefissati.
Quali sono gli obiettivi, i tempi e le volontà politiche del
Governo regionale? La razionalizzazione e la ristrutturazione di
tutte le componenti aziendali risulta essere uno dei primi
obiettivi che ci si pone per superare l'attuale situazione di
difficoltà, ma il dato forse più importante che condizionerà
l'intervento dell'Amministrazione regionale, sarà la scelta di un
partner talmente qualificato ed affidabile da consentire di
specializzare e diversificare il prodotto, nonché di utilizzare
sbocchi commerciali e conoscenze tecnologiche.
Negli incontri della Presidenza del la Giunta del sottoscritto
con i responsabili dell'Azienda e della FINAOSTA, ci si è posti
come limite temporale la fine del 1985, quindi l'intervento
regionale dipenderà dalla realizzazione di condizioni che
consentano di avere programmi certi per il futuro. In assenza di
tali programmi cesserà l'intervento regionale.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Ringrazio l'Assessore per i dati che ci
ha fornito sulle aziende ALLUCON e BALZANO, nelle quali sono stati
rispettati gli impegni assunti in riferimento al numero delle unità
lavorative occupate.
Noi però abbiamo fatto questa interrogazione anche perché con
una delibera di Giunta si apportava una modifica di non poco conto
alla convenzione, togliendo le idonee garanzie a copertura di un
mutuo. Secondo me, questo è un modo di operare tipico della
"politica del carciofo": nonostante la presenza di una convenzione
approvata dal Consiglio che stabilisce tutta una serie di
condizioni, si interviene con delibere di Giunta per togliere una
foglia alla volta!
Nel caso della Maxel c'era, ad esempio, una delibera di
Consiglio dalla quale però sono stati via via eliminati alcuni
aspetti particolari. Si diceva, per esempio, che sarebbe stata
affrontata la questione del prestito di un miliardo a condizione
che ci fosse stato un accordo con la Honda, ma in questa delibera
non se ne parla e noi siamo molto preoccupati. Vorrei perciò
ricordare che il Presidente della Giunta aveva parlato di un
accordo sicuro, sul quale convergeva anche la fiducia
dell'Assessore il quale invece ci dice che, purtroppo,
quell'accordo non andrà a buon fine nonostante l'impegno della
Regione.
E' necessario quindi vigilare sulla MAXEL per non correre il
rischio di perdere alcune centinaia di posti di lavoro e lo scopo
dell'interrogazione è appunto quello di impegnare la Giunta a
riportare in Consiglio tutti quei dati che consentano di
intervenire sull'azienda tempestivamente.
Concludendo osservo che è necessario fare una politica diversa
che si traduce anche nella ricerca di eventuali partners
affidabili, altrimenti avremo solo la certezza dell'impegno
finanziario della Regione senza però avere la certezza di un
impegno della controparte che si protragga nel medio periodo a
garanzia della conservazione o dell'aumento dei posti di lavoro,
che è uno degli obiettivi principali della politica della
Regione.
PRESIDENTE:
Colleghi Consiglieri, all'oggetto n. 5 è
iscritta un'interpellanza del Consigliere Pascale diretta al
Presidente della Giunta. Chiedo al Consigliere Pascale se intende
confermare la sua richiesta, altrimenti l'oggetto verrà rinviato
fino a quando non sarà presente il Presidente della Giunta.
Vorrei ancora ricordare ai Consiglieri che da parte del
Presidente del Consiglio è stata annunciata la presentazione di un
ordine del giorno riguardante i gravi episodi di violenza e di
morte avvenuti a Bruxelles in occasione della partita Juventus
Liverpool: pregherei i presentatori di firmarne l'originale.
L'oggetto 5 è rinviato, passiamo al punto 6 dell'O.d.G..
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK