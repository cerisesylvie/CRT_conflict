Consiglio Regionale della Valle d'Aosta - Oggetto del Consiglio n. 608 del 11 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Invalidi civili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 608 del 11 giugno 2009 - Resoconto
OGGETTO N. 608/XIII - Disegno di legge: "Modificazioni alla
legge regionale 7 giugno 1999, n. 11 (Testo unico in materia di
provvidenze economiche a favore di invalidi civili, ciechi civili e
sordomuti)".
Articolo 1
(Modificazioni all'articolo 3 della legge regionale 7 giugno
1999, n. 11)
1. L'ultimo periodo del comma 7 dell'articolo 3 della legge
regionale 7 giugno 1999, n. 11 (Testo unico in materia di
provvidenze economiche a favore di invalidi civili, ciechi civili e
sordomuti), è sostituito dal seguente: "Il successivo formale
provvedimento di revoca produce effetti a partire dalla data in cui
sono venuti meno i requisiti prescritti e dispone la restituzione
delle somme indebitamente percepite.".
2. Dopo il comma 7 dell'articolo 3 della legge regionale
11/1999, come modificato dal comma 1, è aggiunto il
seguente:
"7bis. In deroga a quanto previsto dall'articolo 4, comma 1,
della legge regionale 18 aprile 2008, n. 17 (Nuove disposizioni in
materia di incassi e di pagamenti della Regione), la rateizzazione
delle somme da restituire è ammessa, su richiesta dell'interessato,
fino ad un massimo di centoventi rate mensili, fatto salvo il caso
in cui l'indebita percezione sia dovuta a dolo
dell'interessato.".
3. Dopo il comma 7bis dell'articolo 3 della legge regionale
11/1999, inserito dal comma 2, è aggiunto il seguente:
"7ter. La ripetizione è esclusa nel caso in cui il debitore,
entro sessanta giorni dal ricevimento della comunicazione del
provvedimento di revoca, comprovi di possedere un indicatore
regionale della situazione economica, con esclusione dell'importo
del beneficio revocato, pari o inferiore alla soglia di accesso
alle prestazioni tese a garantire il minimo vitale di cui
all'articolo 3 della legge regionale 27 maggio 1994, n. 19 (Norme
in materia di assistenza economica), fatto salvo il caso in cui
l'indebita percezione sia dovuta a dolo dell'interessato.".
Articolo 2
(Disposizione transitoria)
1. Le disposizioni di cui all'articolo 3, commi 7bis e 7ter,
della legge regionale 11/1999, introdotti dall'articolo 1, commi 2
e 3, si applicano anche ai casi in cui, alla data di entrata in
vigore della presente legge, la restituzione delle somme
indebitamente percepite non sia ancora iniziata.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président
- La parole au rapporteur, la Conseillère
Hélène Impérial.
Impérial (UV)
- Merci, M. le Président. La legge 118 del
1971 è stata una prima sistematizzazione, a livello nazionale, in
materia dell'invalidità civile. Con questo provvedimento sono state
superate precedenti norme frammentarie ed è stata unificata in un
unico testo la disciplina dell'assistenza agli invalidi civili,
volendo comprendere in questa categoria tutti i disabili ad
esclusione delle persone cieche, sorde e di coloro la cui
minorazione deriva da cause non organiche. A favore di tutti gli
invalidi civili sono state previste, in base a determinate
percentuali di invalidità, le prime prestazioni economiche
continuative. Queste norme, insieme a quelle emanate in precedenza
a favore dei ciechi e dei sordi, costituiscono ancora oggi, sebbene
modificate e integrate da numerose normative successive, i
riferimenti principali per quanto riguarda le pensioni erogate ai
cittadini disabili.
Una sensibile innovazione è stata data dall'istituzione
dell'indennità di accompagnamento agli invalidi civili. Tale
prestazione, di natura universalistica, non soggetta a limiti
reddituali e prevista al solo titolo della minorazione, è concessa
alle persone per le quali sia stata accertata una inabilità al
cento percento e l'impossibilità di deambulare o compiere gli atti
quotidiani della vita, alle persone che hanno bisogno di assistenza
continuativa e che non siano ricoverate gratuitamente presso
strutture pubbliche per più di un mese.
La disciplina è stata successivamente oggetto di numerosi
provvedimenti settoriali che hanno regolamentato specifici aspetti.
Si segnala, in particolare, la legge 289/1990 che istituisce
l'indennità di frequenza: una prestazione economica-assistenziale,
concessa ai minori invalidi civili, cui siano state riconosciute
dalle commissioni mediche preposte, difficoltà persistenti nello
svolgimento di compiti e funzioni della propria età. Tali
prestazioni sono volte ad aiutare l'inserimento dei ragazzi nelle
scuole, nei centri di formazione, di addestramento professionale e
nelle strutture educative, riabilitative e terapeutiche
accreditate. O ancora, una recente sentenza, la n. 1268/2005 della
Corte di cassazione ha ulteriormente disposto che l'indennità di
accompagnamento spetti anche a coloro che, pur capaci di compiere
materialmente gli atti della vita quotidiana, necessitino di
accompagnatore, perché incapaci di rendersi conto della portata,
dei modi e dei tempi in cui tali atti debbano essere compiuti.
Il dlgs 22 aprile 1994, n. 30 (Norme di attuazione dello statuto
speciale della Regione Valle d'Aosta) stabilisce, all'articolo 2,
che "le funzioni, esercitate da organi centrali e periferici dello
Stato, relative all'erogazione a mutilati ed invalidi civili,
ciechi e sordomuti, di pensioni, assegni e indennità sia mensili
sia a vita, e relativi oneri accessori, sono trasferite alla
Regione". Con la legge regionale 7 giugno 1999, n. 11 (Testo unico
in materia di provvidenze economiche a favore di invalidi civili,
ciechi civili e sordomuti) viene regolamentata la materia, ai sensi
della legislazione statale di settore. In particolare l'articolo 1
(Finalità) stabilisce che la Regione Autonoma Valle d'Aosta
eserciti tutte le funzioni amministrative relative all'erogazione
di provvidenze economiche a favore di invalidi civili, ciechi
civili e sordomuti sulla base della normativa statale vigente in
materia. L'articolo 2 (Procedimenti) stabilisce che l'erogazione
delle provvidenze sia subordinata all'accertamento dello stato di
invalidità civile, cecità civile e sordomutismo da parte di
Commissioni mediche collegiali sulla base di un'istanza presentata
dagli interessati alla struttura regionale competente in materia.
L'articolo 4 (Commissioni mediche collegiali) stabilisce la
composizione, la durata e le modalità di funzionamento delle
Commissioni mediche deputate all'accertamento degli stati di
invalidità. La segreteria delle commissioni è affidata ad un
dipendente della struttura regionale competente in materia.
L'ammontare della spesa prevista a carico del bilancio regionale
per il pagamento delle provvidenze assistenziali di cui trattasi è,
per l'anno 2009, di 26.345.350 euro. Gli accertamenti sono
finalizzati all'erogazione di benefici e agevolazioni di differente
natura ai soggetti beneficiari.
Ai sensi dell'articolo 3 della leggere regionale 11/1999
(Erogazione delle provvidenze e controlli), la struttura regionale
competente provvede ad accertare la permanenza dei requisiti sia
sanitari che amministrativi prescritti per usufruire delle
provvidenze economiche. Fino ad oggi, nel caso di accertata
insussistenza dei requisiti prescritti per il godimento delle
provvidenze, si provvedeva all'immediata sospensione cautelativa
delle stesse, all'adozione del provvedimento dirigenziale di revoca
ed al recupero delle somme indebitamente percepite. Qualora il
cittadino interessato non avesse provveduto alla restituzione delle
somme, il fascicolo veniva trasmesso all'ufficio legale competente
per il recupero giudiziale. In quei casi in cui i redditi e i beni
del debitore non avessero consentito il recupero, la procedura si
concludeva con una dichiarazione di inesigibilità del credito.
Volendo deliberatamente evitare la disamina del disegno di legge
articolo per articolo, mi limiterò ad alcune riflessioni di
carattere generale. Le modificazioni alla legge regionale 11/1999 "
Testo unico in materia di provvidenze economiche a favore di
invalidi civili, ciechi civili e sordomuti", contenute nel disegno
di legge in questione, hanno lo scopo di disciplinare le modalità
relative alle procedure di ripetizione di somme indebitamente
percepite da parte di soggetti invalidi a seguito di provvedimenti
di revoca delle prestazioni godute per accertata insussistenza dei
requisiti prescritti, sulla base delle esperienze trascorse e delle
problematiche, che tutti conosciamo, emerse a seguito degli errori
procedurali verificatisi all'atto dell'entrata in vigore del
decreto ministeriale 5 febbraio 1992, "Approvazione della nuova
tabella indicativa delle percentuali di invalidità per le
minorazioni e le malattie invalidanti".
Tenuto conto della categoria coinvolta, con il presente disegno
di legge si dispone che la ripetizione delle somme indebitamente
percepite non abbia luogo per i soggetti che versano in disagiate
condizioni realmente economiche. Mutuando un analogo intervento
normativo, già in vigore nel Trentino Alto Adige, il parametro
reddituale per beneficiare dell'esonero dai pagamenti è stato
individuato nell'indicatore regionale della situazione economica
(IRSEE), il quale deve essere, con esclusione dell'importo del
beneficio revocato, pari o inferiore alla soglia di accesso alle
prestazioni tese a garantire il minimo vitale. La soglia di
accesso, di cui all'articolo 3 della legge regionale 27 maggio
1994, n. 19 (Norme in materia di assistenza economica), è stata
determinata, per l'anno 2009, in euro 5.388. A tale riguardo,
occorre peraltro tenere conto del fatto che, trattandosi di
soggetti invalidi, grazie al parametro di equivalenza pari a 1,70
per un nucleo composto da un solo invalido, si porta la soglia a
9.159,60 euro o ancora ad euro 14.547 con parametro di equivalenza
di 2,07 per un nucleo composto da due persone, di cui una invalida.
Si tratta pertanto di una scelta politica forte, precisa e
consapevole, di cui la maggioranza si assume la responsabilità,
scelta rivolta ad agevolare le fasce più deboli della popolazione,
considerando che l'entità delle somme da restituire spesso incide
pesantemente sul bilancio familiare dei soggetti interessati.
Ancora, il disegno di legge di cui trattasi, prevede l'aumento, da
sessanta a centoventi, del numero massimo delle rate mensili in cui
può essere effettuata la restituzione delle somme indebitamente
percepite in seguito all'accertata insussistenza dei requisiti.
Infine, si prevede che le disposizioni si applichino anche ai casi
in cui, alla data di entrata in vigore della legge, la restituzione
delle somme indebitamente percepite non sia ancora iniziata.
Prima di concludere, vorrei rivolgere un ringraziamento
particolare ai rappresentanti di categoria auditi in commissione,
ai sindacati, alla dott.ssa Fanizzi del legislativo, la dott.ssa De
Gaetano, il dr. Garrone, per il contributo prezioso ai lavori della
commissione consiliare competente.
Président
- J'ouvre la discussion générale.
La parole au Conseiller Rigo.
Rigo (PD)
- Grazie. Il provvedimento alla nostra
attenzione doveva dare risposte a due esigenze concrete: la prima,
quella di venire incontro a quelle persone che si sono viste
intimare la restituzione dell'importo dell'assegno mensile a favore
degli invalidi; la seconda, scongiurare la possibilità per
l'Amministrazione regionale di trovarsi nel futuro nelle medesime
condizioni. Per preparare il testo è stato attivato un tavolo di
confronto con i patronati, che è servito ad approfondire la
tematica, e anche a trovare soluzioni concrete e legittime per
evitare che un errore tecnico, come si è rilevato in questo caso,
si ripercuotesse sui cittadini.
L'invalidità civile, o meglio la pensione agli invalidi civili,
è una prestazione di natura assistenziale, a cui hanno diritto gli
invalidi civili, totali e parziali, i ciechi, i sordomuti, che non
hanno redditi personali o ne hanno di modesto importo. Con questo
intervento lo Stato, e per noi l'Amministrazione regionale, si fa
carico di un'assunzione di responsabilità nei confronti di quei
cittadini che per la loro condizione fisica e sprovvisti di mezzi
finanziari sufficienti non sono, per ragioni indipendenti dalla
loro volontà, in grado di sostenersi economicamente.
Voglio inoltre ricordare, come indica il IV rapporto
dell'osservatorio per le politiche sociali, che l'evoluzione
demografica della nostra società ci porta inevitabilmente a un
incremento tendenziale del numero delle domande e proporzionalmente
del numero dei beneficiari, quindi una platea che si allargherà e a
cui dovremo prestare sempre maggiore attenzione.
Detto questo, il disegno di legge risolve le due problematiche
emerse nel corso del confronto sopra ricordato, quelle due che ho
accennato all'inizio? A nostro avviso solo parzialmente. Il
provvedimento introduce l'estensione, come ha ben ricordato la
collega relatrice, del beneficio della rateizzazione ed esclude la
restituzione delle somme indebitamente percepite per i soggetti in
disagiate condizioni economiche, pari o inferiori alla soglia del
minimo vitale. Per evitare però che nel futuro possa verificarsi il
disservizio venuto alla luce in questi mesi, nulla è stato messo in
cantiere. Nell'apposita commissione consiliare avevo cercato di
intervenire, presentando due specifici emendamenti al testo: il
primo, che il provvedimento di revoca e la disposizione della
restituzione delle somme percepite in buona fede non potesse
produrre gli effetti oltre i due anni dall'accertamento; il
secondo, che la restituzione delle somme indebitamente percepite
fosse esclusa in caso di errore dell'Amministrazione regionale,
come nel caso in specie. Gli emendamenti non sono stati accolti
dall'Assessore Lanièce, in quanto gli uffici li hanno ritenuti
illegittimi.
Non ho competenze tali per confutare la tesi dei dirigenti
responsabili, quindi non le ripresento in aula, ma come detto in
commissione invierò uno specifico quesito al ministero competente
per capire un po' meglio questa situazione. Mi limito a due
considerazioni.
La prima riguarda il profilo degli indebiti scaturiti da revoche
o sospensioni ed il conseguente diritto dell'Amministrazione
pubblica alla restituzione degli stessi, principio questo che
secondo i dirigenti regionali trova applicazione in ambito
civilistico all'articolo 2033 del codice civile, ma secondo i
patronati questo principio presenta in campo amministrativo
numerose deroghe ed è sottoposto a notevoli restrizioni in rapporto
sia alla condizione soggettiva di chi percepisce la pensione, sia
alla valutazione dell'interesse pubblico a rimuovere la situazione
illegittima. Spesso è la stessa legge che dispone la non
ricuperabilità delle somme corrisposte dall'amministrazione per
errore e percepite in buona fede dal cittadino. Questa prassi è
consolidata soprattutto nel settore delle pensioni e degli assegni
in genere destinati a soddisfare i bisogni fondamentali della vita
del cittadino e della sua famiglia. In ambito previdenziale sia
pubblico che privato in aderenza ai principi in capo all'articolo
38 della Costituzione, è stata prevista con diverse disposizioni
normative l'irripetibilità delle somme erogate per errore alla sola
condizione della mancanza di dolo da parte degli interessati.
La seconda riguarda il comportamento non omogeneo fra l'INPS e
la Regione. Come sapete, come è stato precisato nella relazione, a
differenza delle altre regioni italiane, in cui questo settore è di
competenza dell'INPS e dell'azienda USL, in Valle d'Aosta esso è
gestito interamente dall'Amministrazione regionale. Perché l'INPS
nelle proprie circolari e negli atti quotidiani, facendo
riferimento a leggi nazionali, dispone procedure diverse per il
recupero di prestazioni indebite anche in questo caso? Perché -
cito dalle circolari - nel caso in cui in conseguenza del
provvedimento modificato siano state riscosse rate di pensione
risultanti non dovute, non si fa luogo al recupero delle somme
corrisposte, salvo che l'indebita percezione sia dovuta a dolo
dell'interessato; il mancato recupero delle somme predette può
essere addebitato al funzionario responsabile soltanto in caso di
dolo o colpa grave.
I documenti a cui facevo riferimento e le considerazioni dei
dirigenti regionali non collimano, a mio modo di vedere, e non
riesco a capire perché. Ed allora non presento, tanto per fare
opposizione, emendamenti di cui non sono sicuro della legittimità,
ma assicuro che cercherò di approfondire, come dicevo prima, il
tema. I funzionari fanno il loro mestiere e non ho motivo di
dubitare che lo facciano al meglio interpretando le norme. Io sono
un politico e credo sia mio compito non fermarmi alle prime
difficoltà, ma di tentare ogni azione per verificare la concreta
possibilità di tutelare appieno i cittadini che rischiano, senza
colpa - lo voglio ricordare - di essere vittime di errori
dell'amministrazione.
Per queste considerazioni preannuncio già che il voto del gruppo
del Partito Democratico è un voto di astensione.
Président
- La parole à la Conseillère Patrizia
Morelli.
Morelli (VdAV-R)
- Merci, M. le Président. Giusto per
ribadire alcuni concetti già ben espressi dal collega Rigo. La
modificazione alla legge regionale 11/1999, come ha già ricordato
Rigo, nasce dalla necessità di normare la ripetizione di somme
indebitamente percepite da invalidi, un po' anche in conseguenza di
quanto è accaduto recentemente a causa di quello che è stato
definito un disservizio, pare, di origine informatica
dell'Amministrazione regionale, che avendo erogato erroneamente
provvidenze economiche a favore di invalidi civili, le ha poi
revocate e ne ha richiesto la restituzione. Dal confronto scaturito
in commissione si è evinta una esigenza di trovare una soluzione al
caso in questione e al contempo di normare eventuali episodi
futuri. L'intento, che è stato condiviso dalla V Commissione, era
quello di addivenire a una conclusione equa, che non scaricasse
l'onere sui cittadini che non avevano colpa, come è stato
riconosciuto, e l'Assessore è stato in V Commissione caldamente
invitato ad esplorare tutte le possibili soluzioni, anche di
eventuali coperture assicurative, per uscire dall'impasse.
Finalement
l'amministrazione non si è fatta carico dei suoi
errori e la risposta concreta dell'Assessore è stato il disegno di
legge che oggi andiamo ad esaminare. Disegno di legge che è stato
esaminato in commissione ed è stato oggetto di un confronto molto
approfondito con i patronati, che in quella sede rappresentavano le
istanze dei cittadini, al fine di giungere alla migliore stesura
possibile.
Ora, a mio avviso, per certi aspetti ciò è avvenuto, ma per
altri ci sembra arduo considerare migliorativo per i cittadini
questo disegno di legge che sotto certi punti di vista risulta
essere quasi più restrittivo rispetto a quello che dovrebbe andare
a migliorare e che va a modificare, e mi riferisco alla
introduzione dell'IRSEE che è stata sottolineata da tutti i
patronati, e quindi di un eventuale reddito coniugale per la
esigibilità, in contraddizione con il diritto alla provvidenza, che
tiene in conto esclusivamente il reddito personale dell'invalido.
Ma mi riferisco anche alla modificazione dell'articolo 3 comma 7
della legge 11, con cui si va a definire la decorrenza della revoca
e quindi dell'inizio della ripetizione, a partire dalla data in cui
sono venuti meno i requisiti, e non dalla data dell'accertata
insussistenza dei requisiti, come è nella legge 11. Ricordo che a
questo proposito la suggestione unanime dei patronati era stata di
fissare in uno o due anni il periodo di esigibilità delle somme
indebitamente erogate al cittadino, in analogia con quanto fa
l'INPS, cosa che ha già ben illustrato il collega Rigo, se non c'è
dolo, da parte del cittadino.
Rincresce che non ci sia stato il coraggio politico di venire
incontro a questa istanza; tuttavia è apprezzabile a mio modo di
vedere che il disegno di legge contenga la possibilità di aumentare
la rateizzazione da 60 a 120 rate e anche che la ripetizione non
abbia luogo per chi versa in disagiate condizioni economiche. La
collega Impérial nella relazione l'ha definita una scelta forte: mi
sembra una scelta inevitabile anche perché l'Amministrazione
regionale con una mano toglierebbe e con l'altra dovrebbe ridare.
Però l'Amministrazione regionale in conclusione non intende farsi
carico degli eventuali errori che al suo interno possono umanamente
verificarsi e la cosa ci preoccupa e ci sconcerta un po'.
Président
- Il y a d'autres? Pas d'autres? Je ferme la
discussion générale.
La parole à l'Assesseur à la santé, au bien-être et aux
politiques sociales, Albert Lanièce.
Lanièce A.
- Volevo iniziare in modo più sereno,
ringraziando i componenti e il presidente della V Commissione, ma
dalle ultime conclusioni sono sconcertato soprattutto dagli
interventi di tipo populistico, dove si dice che l'Amministrazione
regionale non si vuol far carico dei propri errori, dove gli uffici
dell'assessorato hanno dichiarato che è stato un errore
dell'amministrazione, dove sembra che solo alcune parti politiche
abbiano a cuore il bene dei cittadini e degli invalidi, mentre noi
mettiamo tutti i bastoni possibili per impedire e rendere più
difficile la vita. La dimostrazione viene dal fatto che è da
gennaio dello scorso anno che questa questione è dibattuta
all'interno degli uffici dell'assessorato. Sono stati richiesti
pareri autorevoli come quelli dell'avv. Garancini, sono stati fatti
da me personalmente degli ulteriori approfondimenti con l'ufficio
legale della regione e, credetemi, se ci fosse stata la possibilità
di apportare degli interventi per migliorare, li avremmo fatti
subito! Purtroppo chi ha delle responsabilità di tipo
amministrativo, chi governa deve tener conto di tutti gli aspetti
che comportano il fatto di essere da questa parte, di coloro che
rappresentano il governo.
Sicuramente la relazione della Conseillère Impérial è stata
esaustiva; ringrazio il Consigliere Rigo per aver anche lui
stimolato questo dibattito, dando la possibilità alla V Commissione
di sentire anche i patronati e i sindacati. Patronati e sindacati
che abbiamo audito anche noi come assessorato ed io come assessore
ben due volte. Sono stati in qualche modo già definiti i termini di
questo problema che è stato sollevato, ricordo, anche dal collega
Tibaldi il quale ha contribuito ad approfondire questo aspetto.
Noi abbiamo tenuto conto della legislazione, abbiamo tenuto
conto di ciò che fa l'INPS quando ci sono delle somme erogate in
modo incongruo e che prevedono appunto la ripetizione. Abbiamo
detto come fondamentalmente il parere più importante del prof.
Garancini sanciva due principi importanti. Uno, il fatto che
l'amministrazione è inottemperante: l'osservazione della Corte dei
conti, qualora non vengano restituite le somme indebitamente
erogate. Il secondo, che quando si parla di diritto acquisito, nel
momento in cui viene cambiata una legge, il diritto è acquisito
fintanto che non avvenga una regolare visita da parte della
commissione che stabilisce, a questo punto, che non ci sono più i
requisiti per poter godere dell'assegno di invalidità.
Allora, preso atto di questi due concetti importanti, abbiamo
anche sviscerato due aspetti che ritengo fondamentali di questa
vicenda, cioè l'aspetto legato alla previdenza e quello legato alla
assistenza. Non sono cose automatiche per chi non pratica questa
materia. Assistenza è quando si parla di somme erogate a tutta la
generalità della popolazione, mentre previdenza è quando si parla
solo di lavoratori.
Le note citate dal collega Rigo che riguardano la possibilità
dell'INPS, in situazioni peraltro particolari, in caso di un errore
di erogazione della pensione, l'INPS non pretende la restituzione
delle somme. Però lo abbiamo già detto in commissione, supportato
da ulteriori pareri dell'ufficio legale: siamo nel campo della
previdenza, siamo nel campo delle pensioni di invalidità! Mentre
invece - ed è confermato da approfondimenti che abbiamo rifatto con
gli uffici - nell'ambito dell'assistenza, nell'ambito degli assegni
di invalidità questo non è mai avvenuto e non si è mai potuto fare.
Quindi non c'è assolutamente nessun precedente. Quindi, quando è
stata presentata la mozione, noi abbiamo risposto che era difficile
accoglierla, pur comprendendo lo sforzo e il tentativo di risolvere
il problema. Fondamentalmente noi siamo nel campo della previdenza,
dove neanche l'INPS ha mai proceduto a non pretendere le somme che
sono state indebitamente erogate.
Quindi, il secondo punto sollevato, nonchè la possibilità di
limitare solo al biennio successivo dell'accertamento la quota da
restituire, l'approfondimento ci ha messo in evidenza come questa
sia una competenza esclusivamente dello Stato, che può stabilire
una retroattività fino a dieci anni; quindi noi non possiamo
assolutamente fare delle modifiche in tal senso.
Sono stati valutati anche gli aspetti legati all'assicurazione,
dove peraltro si è visto come fosse veramente difficile prevedere
una forma assicurativa che coprisse il funzionario da un errore di
questo tipo. L'assicurazione sarebbe dunque a carico del
funzionario. Ricordo come, quando si parla di procedure
amministrative, sulla pratica lavorano più persone anche a livello
informatico, quindi è difficile, a volte, stabilire chi è
fisicamente la persona che ha caricato o che ha commesso
l'errore.
Quindi riteniamo di aver fatto tutto il possibile stabilendo un
principio fondamentale: veniamo incontro agli utenti con
l'inserimento della norma che indica che al di sotto di un certo
parametro IRSEE che è uguale a quello che permette di avere il
minimo vitale, non si richiede la somma. Questo permette di evitare
tutta quella pratica che porta all'inesigibilità. È anche questo un
intervento importante nell'ambito di tutti gli interventi anticrisi
che sono stati fatti in questo periodo. E poi il secondo intervento
stabilisce la possibilità di restituire in 120 rate, vuol dire che
ci sono dieci anni di tempo per restituire quello che è stato
erogato in maniera errata.
Per terminare, credo che questo sia già un importante intervento
per normare ciò che potrà avvenire in futuro, nel momento in cui ci
siano altri errori. Noi riconosciamo che sia stato un errore
dell'amministrazione; con questo siamo consci che ci potranno
essere sempre errori, perché si parla di ventimila domande valutate
in otto anni: di queste, in diciannove casi è emerso che vi è stato
un errore. Credo che questo sia un buon intervento che vada a
migliorare la situazione precedente. Grazie.
Président
- On peut passer à l'examen article par
article.
La parole au Conseiller Secrétaire Tibaldi pour déclaration de
vote sur l'article 1
er
.
Tibaldi (PdL)
- Una breve dichiarazione di voto. Come
giustamente ricordato dall'Assessore Lanièce attraverso
un'interpellanza del nostro gruppo questo argomento è stato portato
all'esame del Consiglio nell'autunno scorso. Si tratta di un
argomento che riguarda una platea ristretta di persone, di utenti
che beneficiano di queste provvidenze sociali, ma che si sono
trovate in quello stato di difficoltà di dover restituire delle
somme percepite indebitamente non per errore o dolo proprio, ma per
errore della pubblica amministrazione. É naturale che lo spirito
della legge che oggi siamo chiamati ad approvare vada nella
direzione di tenere in considerazione questo errore che,
aggiungerei, incolpevolmente è stato commesso dagli uffici. Ed è
altrettanto condivisibile il principio di equità che è stato citato
anche dal collega Rigo, che sarebbe opportuno in una logica
generale che chi commette l'errore, colpevole o incolpevole che
sia, alla fine paga.
É altrettanto vero però che la legge italiana vigente non lo
permette. Di conseguenza, dopo approfonditi esami in commissione,
abbiamo condiviso un disegno di legge che non può alleviare di
questa difficoltà gli utenti che sono stati penalizzati per questa
causa, ma può attenuarne gli effetti. Credo che una rateizzazione
di lungo termine così prevista e la introduzione del concetto
dell'ISEE siano delle formule che, anche se non tolgono il problema
alla radice, secondo quella logica di equità che però il nostro
diritto vigente non ci permette, ne attenuano l'impatto.
Fatto questo breve ragionamento, il nostro gruppo, alla luce
dell'esame fatto in commissione, voterà favorevolmente il disegno
di legge.
Président
- Collègues, si vous êtes d'accord, je soumets
au vote l'article 1
er
avec l'amendement de l'assesseur
Lanièce - puisqu'il s'agit d'un amendement technique - qui
récite:
Emendamento
1. Al comma 7 bis dell'articolo 3 della legge regionale
11/1999, come aggiunto dal comma 2 dell'articolo 1 del disegno di
legge, le parole: "In deroga a quanto previsto dall'articolo 4,
comma 1, della legge regionale 18 aprile 2008, n. 17 (Nuove
disposizioni in materia di incassi e di pagamenti della Regione),"
sono sostituite dalle seguenti: "In deroga a quanto previsto dalla
normativa regionale vigente in materia di pagamenti
rateali,".
Je soumets au vote l'article 1
er
dans le texte ainsi
amendé:
Articolo 1
(Modificazioni all'articolo 3 della legge regionale 7 giugno
1999, n. 11)
1. L'ultimo periodo del comma 7 dell'articolo 3 della legge
regionale 7 giugno 1999, n. 11 (Testo unico in materia di
provvidenze economiche a favore di invalidi civili, ciechi civili e
sordomuti), è sostituito dal seguente: "Il successivo formale
provvedimento di revoca produce effetti a partire dalla data in cui
sono venuti meno i requisiti prescritti e dispone la restituzione
delle somme indebitamente percepite.".
2. Dopo il comma 7 dell'articolo 3 della legge regionale
11/1999, come modificato dal comma 1, è aggiunto il
seguente:
"7bis. In deroga a quanto previsto dalla normativa regionale
vigente in materia di pagamenti rateali, la rateizzazione delle
somme da restituire è ammessa, su richiesta dell'interessato, fino
ad un massimo di centoventi rate mensili, fatto salvo il caso in
cui l'indebita percezione sia dovuta a dolo
dell'interessato.".
3. Dopo il comma 7bis dell'articolo 3 della legge regionale
11/1999, inserito dal comma 2, è aggiunto il seguente:
"7ter. La ripetizione è esclusa nel caso in cui il debitore,
entro sessanta giorni dal ricevimento della comunicazione del
provvedimento di revoca, comprovi di possedere un indicatore
regionale della situazione economica, con esclusione dell'importo
del beneficio revocato, pari o inferiore alla soglia di accesso
alle prestazioni tese a garantire il minimo vitale di cui
all'articolo 3 della legge regionale 27 maggio 1994, n. 19 (Norme
in materia di assistenza economica), fatto salvo il caso in cui
l'indebita percezione sia dovuta a dolo dell'interessato.".
Conseillers présents: 31
Votants: 24
Pour: 24
Abstentions: 7 (Bertin, Cerise Giuseppe, Chatrian, Carmela
Fontana, Louvin, Patrizia Morelli, Rigo)
Le Conseil approuve.
Président
- Je soumets au vote l'article 2:
Conseillers présents: 31
Votants: 24
Pour: 24
Abstentions: 7 (Bertin, Cerise Giuseppe, Chatrian, Carmela
Fontana, Louvin, Patrizia Morelli, Rigo)
Le Conseil approuve.
Président
- Je soumets au vote l'article 3:
Conseillers présents: 31
Votants: 24
Pour: 24
Abstentions: 7 (Bertin, Cerise Giuseppe, Chatrian, Carmela
Fontana, Louvin, Patrizia Morelli, Rigo)
Le Conseil approuve.
Président
- Je soumets au vote la loi dans son
ensemble:
Conseillers présents: 31
Votants: 24
Pour: 24
Abstentions: 7 (Bertin, Cerise Giuseppe, Chatrian, Carmela
Fontana, Louvin, Patrizia Morelli, Rigo)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK