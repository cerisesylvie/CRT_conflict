Consiglio Regionale della Valle d'Aosta - Oggetto del Consiglio n. 2733 del 24 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula
Oggetto del Consiglio n. 2733 del 24 luglio 2002 - Resoconto
OGGETTO N. 2733/XI Definizione dell'entità delle rette da
corrispondere per i soggetti disabili ospitati nella struttura Casa
famiglia Betania. (Interrogazione)
Interrogazione Appreso che, a tutt'oggi, non si è ancora
addivenuto ad un accordo, per quanto riguarda la questione della
definizione delle rette da pagare a Casa Famiglia Betania per i tre
ospiti con residenza continuativa, inseriti da anni in seguito a
richieste dei servizi sociali regionali;
Preso atto che comunque per l'accoglienza e cura di questi tre
ospiti l'associazione di volontariato che attualmente gestisce la
casa attende dalla Regione una somma che supera i cinquanta mila
euro per il pagamento delle rette per tali ospiti dal 1° gennaio
2002;
Considerato che è importante addivenire ad un accordo che, da
una parte, sani una situazione di difficoltà per l'ONLUS che
gestisce la casa e, dall'altra, precisi con chiarezza le
responsabilità della regione nei confronti di tali soggetti
disabili;
la sottoscritta Consigliera regionale
Interroga
l'Assessore competente per sapere:
1) se ci sono novità rispetto alla questione delle rette da
pagare per i soggetti disabili ospitati a Casa Betania;
2) quale proposta ha fatto l'Onlus che gestisce Casa Betania e
quale l'Assessore.
F.to: Squarzino Secondina
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Come già riferito nel corso del dibattito
sullo stesso argomento, l'Assessorato, in data 14 maggio, ha
sottoposto al Consiglio di amministrazione del Centro volontari
della sofferenza tre diverse proposte: l'erogazione di un compenso
forfetario annuale complessivo tramite convenzione di euro 82.600
per l'accudimento totale dei tre disabili in questione; il
pagamento di retta, ai sensi della legge regionale n. 22/1993,
nella misura massima di 83 euro pro capite; l'affido familiare
tramite convenzione dei tre disabili in questione nella misura pari
a euro 1.063,50 al mese, pari al doppio di quella stabilita per
minori a terzi.
Con lettera dell'11 giugno il Centro volontari della sofferenza
ha comunicato di aver scelto la soluzione n. 2, cioè 83 euro pro
capite, chiedendo nel contempo un incontro per approfondire e
chiarire alcuni aspetti della proposta stessa. In data 28 giugno,
nel corso dell'incontro tenutosi in Assessorato, il Centro
volontari della sofferenza ha ribadito la non accettazione della
retta proposta dall'Assessorato riproponendo la diaria che aveva
scartato e questo in contraddizione con quanto il centro aveva
scritto. La riunione evidentemente si è chiusa.
Rispetto al secondo argomento, con provvedimenti dirigenziali
del 17 luglio scorso sono state concesse anticipazioni per due
minori per il periodo dal 1° gennaio al 30 giugno a titolo di
acconto di 80 euro giornalieri e per il terzo minore è arrivata in
data 19 luglio la domanda di contributo ex legge n. 22/1993 da
parte del padre del terzo ospite, pertanto si provvederà a
determinare un acconto anche per il terzo ospite.
Président
La parole à la Conseillère Squarzino
Secondina.
Squarzino (PVA-cU)
L'Assessore ha iniziato dicendo che
questa iniziativa era inutile perché non c'erano novità e le
informazioni erano allo stato di un mese fa quando abbiamo portato
in Consiglio questa iniziativa. La novità c'è stata: l'incontro che
è avvenuto nel corso del quale l'Assessorato ha risposto
negativamente alle richieste fatte dall'ONLUS che gestisce la Casa
Betania…
(interruzione dell'Assessore Vicquéry, fuori
microfono)
… io ho taciuto quando lei ha
parlato. L'Assessore ha fatto una proposta, l'associazione ha detto
di no a questa proposta perché ha
riproposto…
(nuova interruzione dell'Assessore Vicquéry, fuori
microfono)
… prego l'Assessore di lasciar
parlare.
Ripeto: l'Assessore ha iniziato dicendo che l'ONLUS
nell'incontro ha detto di no alla proposta fatta dall'Assessorato e
che l'associazione ha riproposto invece la sua proposta, che è
diversa, qual è la diversità?
L'Assessore in quella lettera ha proposto 83 euro al giorno,
l'associazione ha detto che quella somma non basta, che quella
somma di 83 euro al giorno è una somma che serve per l'accoglienza
e che siccome Casa Betania garantisce anche altri servizi, che sono
le vacanze, l'abbigliamento, la cura normale, il divertimento
solito, ha chiesto che anche queste spese siano riconosciute.
L'associazione ha chiesto quindi che rispetto a questi 83 euro ci
fosse un'integrazione tale da portarli a 87,79 euro giornalieri in
un caso e a 98,12 euro nell'altro perché in questo terzo caso
l'ospite non va ai centri socio-educativi, quindi la Regione non ha
questo costo giornaliero.
Questa è stata la proposta fatta dall'associazione, proposta a
cui l'Assessorato ha detto di no. Da quasi sette mesi e mezzo
queste persone - ed esattamente dal 1° gennaio al 17 luglio -
vivono a carico di questa associazione ONLUS, che si compone di
volontari e non ha le riserve economiche alle spalle, che ha dovuto
fare dei debiti per poter pagare l'ospitalità a queste tre persone.
La Regione, che lo sapeva, al 17 luglio, dopo sei mesi e mezzo, ha
promesso di dare un anticipo. Questo fatto è di una gravità
inaudita, questo significa che l'Assessorato non prende sul serio
l'accoglienza delle persone disabili nonostante tutte le parole che
vengono pronunciate nei piani sociosanitari e nei dibattiti
pubblici!
Président
La parole à l'Assesseur à la santé, au
bien-être et aux politiques sociales, Vicquéry, pour fait
personnel.
Vicquéry (UV)
Solo per prendere atto che il livello di
indecenza culturale della Consigliera Squarzino pensavo fosse stato
raggiunto, ma evidentemente così non è perché di indecenza
culturale… è tutto
registrato…
(interruzione del Consigliere Curtaz, fuori
microfono)
… è registrato l'intervento che ho
fatto, caro Consigliere Curtaz! C'è una lettera scritta
dell'associazione, io ho letto una lettera dell'associazione che ha
risposto che accettava la proposta dell'Assessorato e l'Assessorato
ha accettato la proposta dell'associazione! La Consigliera
Squarzino è culturalmente sempre e comunque in malafede perché la
lettera dell'associazione è agli atti... e io l'ho accolta! Fate le
piazzate che ritenete di fare, io ho accolto la proposta
dell'associazione, che è agli atti; l'associazione nel corso della
riunione ha smentito la sua lettera, non ha più accettato gli 80
euro, questa è la verità! È vero che ho invitato l'associazione a
fare un'altra interpellanza.
Président
La parole à la Conseillère Squarzino
Secondina, pour fait personnel.
Squarzino (PVA-cU)
Non rispondo a questo tono perché
secondo me l'Assessore si rivolge ad altre persone che non sono in
questo Consiglio, probabilmente era convinto di parlare in un'altra
sede. Io ripeto…
Beneforti
(fuori
microfono)
… dai i soldi all'Inter e
al Torino, ci sono tre invalidi lì che non hanno i
soldi…
Président
Conseiller Beneforti, c'est votre
collègue Squarzino qui est inscrite à parler.
Squarzino (PVA-cU)
... ripeto due date soltanto, sono i
documenti che parlano...
Il 14 maggio l'Assessore ha proposto 83 euro al giorno.
L'associazione ha informato che delle tre proposte questa poteva
essere di suo gradimento, però ha richiesto alcuni chiarimenti. Nel
corso del dibattito volto ad avere questi chiarimenti
l'associazione ha detto chiaramente quello che prima ho ripetuto,
cioè che gli 83 euro al giorno sono per la retta base: ha domandato
che, se a questi ospiti vengono garantiti l'assistenza
infermieristica, il vestiario, le vacanze e le varie spese, a
quella somma vengano aggiunte anche queste spese. Questa è stata la
proposta fatta dall'associazione, proposta respinta
dall'Assessorato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK