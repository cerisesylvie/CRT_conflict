Consiglio Regionale della Valle d'Aosta - Oggetto del Consiglio n. 800 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 800 del 22 ottobre 2014 - Resoconto
OGGETTO N. 800/XIV - Interpellanza: "Attivazione di un piano
formativo per il personale sanitario per limitare il rischio di
infezione da virus Ebola".
Presidente
- Per l'illustrazione chiede la parola la
Consigliera Fontana; ne ha facoltà.
Fontana (PD-SIN.VDA)
- Grazie Presidente.
Con questa interpellanza vogliamo portare all'attenzione di
questo Consiglio il problema dell'Ebola, anche se, dopo la
presentazione di quest'interpellanza, ho visto subito i diversi
comunicati dai quali si evidenzia che l'Azienda USL si è attivata
per fare formazione; era quello che chiedevamo noi, di attivarsi
per essere premuniti su questo virus. Benché qualcuno dica che è
difficile che possa arrivare anche qui, in Valle d'Aosta, non
dobbiamo sottovalutare quanto è terribile questo virus, ci sono già
stati più di 4.000 morti, e non bisogna sottovalutarlo, anche
perché si è detto che i controlli ci sono, abbiamo sentito la
dichiarazione di questo prete che è venuto a Valpelline, con cui ci
dice che non è stato effettuato nessun controllo...basta pochissimo
che questo virus si espande...non è così scontato di essere immuni
anche in Valle d'Aosta.
La mia preoccupazione era assolutamente quella di non fare
allarmismo, però non possiamo nemmeno non parlare di questo
problema così grave. Ho visto comunque che l'USL si è attivata e va
nella direzione che noi auspicavamo con questa interpellanza. Non
sto lì a dire di più, dico solo: stiamo attenti, non
sottovalutiamo, meglio prevenire piuttosto che magari ritrovarci ad
avere qualche sorpresa e non essere attrezzati per affrontare
questa problematica. Ringrazio veramente l'impegno che ha messo
l'USL, speriamo che proceda tutto bene e che in futuro non ci siano
di questi contagi. È questo l'augurio che faccio a tutti.
Grazie.
Presidente
- Per la risposta ha chiesto la parola
l'Assessore Fosson; ne ha facoltà.
Fosson (UV)
- Sì, grazie Presidente.
Devo ringraziarla profondamente, Consigliera, non tanto per
averci messo fretta, perché abbiamo tanta paura anche noi di questa
epidemia. D'altronde le circolari ministeriali, come aveva detto
lei, sono arrivate molto precise, ma soprattutto perché mi dà la
possibilità all'interno di questo Consiglio regionale, che ha una
funzione sicuramente anche di presa di coscienza e di diffusione di
un messaggio di prevenzione, di eliminare questo stato di ansia e
di tensione, ma nello stesso tempo per comunicare delle iniziative
che sono estremamente importanti.
Intanto tranquillizziamo la popolazione, anche se io di questa
epidemia da virus Ebola ne ho un terrore folle, pensando che è una
pandemia di dimensioni estremamente gravi se dovesse arrivare in
Europa. Rendiamoci conto che ha una mortalità del 90 percento, dal
70 al 90 percento, e questo non nell'ospedale africano, ma
nell'ospedale americano. E rendiamoci conto che non c'è terapia,
nel senso che ci si chiede come mai nel 2009, quando è scoppiata
l'epidemia in Africa, le ditte farmaceutiche non sono partite per
fare dei vaccini; adesso ci dicono che i vaccini saranno pronti nel
2015-2016, però la nostra società tecnologica, in cui la malattia
non esiste, si trova senza rimedi, se non con la prevenzione,
l'attivazione di norme di isolamento, quindi è una questione che
preoccupa molto.
L'azienda si è mossa da tempo e ha costruito - e sono già in
attività - le strutture ospedaliere competenti, nel senso che c'è
una sala in Pronto Soccorso adibita per questo e ci sono due stanze
nel reparto Malattie Infettive in cui sono già stati fatti tutti i
lavori; sono stati messi i filtri, è stato predisposto un bagno e
sono state predisposte tutte le apparecchiature per essere pronti
se arrivasse un caso conclamato. La stessa USL è partita con la
formazione, come ha detto lei; si è costituito un gruppo, la
Direzione sanitaria dell'Ospedale che ringrazio ha lavorato molto
su questo, anche con un suo infettivologo. Anche la Direzione
generale ha costituito un gruppo di lavoro, una
task force
che si è riunita diverse volte e che il giorno 16 di ottobre ha
definito le modalità del corso di formazione, il cui gruppo avrà lo
scopo anche di informare gli operatori affinché si diffonda sempre
di più questa cultura sul cosa fare senza generare allarmismi. Sono
stati ordinati con misura d'urgenza i dispositivi di protezione
individuale da utilizzare sul territorio, mentre, come dicevo,
l'Ospedale è già preparato. La dottoressa Mombelloni che è
responsabile della sicurezza all'interno dell'Ospedale coordina
questo gruppo e partecipa a tutti i congressi nazionali su questo
argomento.
Proprio per le premesse per cui la ringraziavo, intanto l'Ebola
si diffonde quando uno ha i sintomi (e i sintomi sono febbre,
emorragie, dolori addominali) e solo quando il virus è presente nel
sangue, quindi nel periodo di contagio non si diffonde. Ma come si
diffonde? Si diffonde per contatto con le secrezioni, un contatto
con la pelle e con altre secrezioni, ha un'incubazione che varia,
però la media è sui 21 giorni. Che cosa bisogna fare, che cosa si
sta facendo? A parte le stanze che sono pronte, a parte il discorso
della formazione, ci sono due grossi canali: il primo è il malato
che arriva sintomatico con febbre, eccetera, e allora viene inviato
in Pronto Soccorso, ricoverato in Malattie Infettive per
un'osservazione e vengono prese tutte le misure del caso perché è
un caso sospetto, quindi verrà trattato da personale formato con le
protezioni individuali (vi ricordate che questa infermiera spagnola
è stata contagiata togliendosi i guanti e toccando le secrezioni
del malato).
Se viene confermata la presenza del virus Ebola, lo si tratterà
attraverso una struttura preposta, che fa capo alle Malattie
Infettive di Milano, dell'Ospedale Sacco: Il paziente sarà inviato
a Roma con mezzi particolari allo "Spallanzani" e la sua struttura
infettivologica sarà di riferimento per tutti i casi conclamati,
cioè con presenza di virus Ebola nel sangue, cosa che, per fortuna,
in Italia non è ancora avvenuta. Accanto a questo, che è un
percorso appunto per chi è stato contagiato (c'è il forte sospetto
perché ha febbre e sintomi), c'è tutto il percorso invece di
quarantena domiciliare su cui abbiamo messo a punto delle misure
che vanno conosciute. Sono delle misure anche di protezione che
qualche volta possono essere eccessive, ma per la pericolosità
della malattia devono essere messe a punto. Se un malato ha
soggiornato in uno di questi focolai di epidemia dell'Africa
occidentale senza avere un contatto diretto sarà posto sotto
sorveglianza del suo medico curante che verrà informato e del
servizio 118 con un infettivologo reperibile 24 ore al giorno. In
ogni caso deve essere portato alla nostra conoscenza. Se un
paziente ha avuto modo di entrare in contatto in uno di questi
Paesi o con un ammalato o con una struttura in cui c'erano degli
ammalati; qui è prevista la quarantena domiciliare, e questa è una
misura particolare. È prevista dalla Struttura di Igiene e
Prevenzione per cui viene fatta un'ordinanza e per cui questo
malato per 20 giorni sta a casa, non potendone uscire e sarà
sottoposto a controlli periodici del suo medico; se svilupperà in
questi 20 giorni dei sintomi, rientra in tutto il caso precedente.
È chiaro che è un'ordinanza che parte per motivi sanitari dalla
Struttura di Igiene e poi viene comunicata al Sindaco del Comune di
residenza. E il Sindaco del Comune - e abbiamo già attivato tutto
il sistema dei Sindaci - dovrà emettere un'ordinanza per cui questo
ipotetico contagiato dovrà stare in quarantena domiciliare per 21
giorni. Questa sarà la misura più importante da intraprendere e non
sempre la più facile, perché per un paziente che non ha sintomi,
stare 20 giorni in quarantena sotto osservazione medica, non sarà
semplice, ma questo è il protocollo che è già stato diffuso con un
opuscolo e sarà ancora maggiormente precisato in questi giorni.
Tengo a concludere, ricordando la dottoressa Bonino che in
questa aula era già stata commemorata. Era una dottoressa di Biella
che ha lavorato come pediatra per diversi anni nella nostra
Pediatria e che poi andò in comando in Uganda per diversi anni, e
là, quando scoppiò l'epidemia di Ebola, tutti scapparono, mentre
lei rimase lì e morì con i ragazzi, con i bambini ugandesi che
seguiva. La dottoressa Bonino fu anche insignita con la medaglia
d'oro al valore della protezione civile. Tra l'altro, in questi
giorni in cui si sta per aprire il nuovo Ospedale di Biella e
vogliono dare un nome a questo Ospedale, uno dei nomi proposti è
proprio quello della dottoressa Bonino che ha lavorato tanti anni
nelle nostre strutture, quindi mi sembra giusto ricordarla.
Grazie.
Presidente
- Per la replica ha chiesto la parola la
Consigliera Fontana; ne ha facoltà.
Fontana (PD-SIN.VDA)
- Voglio ringraziare l'Assessore per
tutte le informazioni che ci ha fornito, perché sono molto
importanti. Veramente ci dà un po' di tranquillità, anche perché,
effettivamente, non siamo così tranquilli, poiché sappiamo che è
una malattia mortale paragonata all'AIDS. La mia preoccupazione è
forse quella di stare in allerta, al di là di come ci siamo
attivati; mi sembra che si stia andando nella direzione giusta, si
sta facendo il possibile, ma stare più attenti sui controlli,
questo è molto importante secondo noi, poiché se non vengono
effettuati i controlli e c'è la disattenzione, è inutile che
corriamo ai ripari poi dopo. I controlli secondo me sono molto
importanti.
Un'altra domanda che mi ponevo è la questione dei vaccini. Mi
sembra assurdo che per avere dei vaccini bisogna aspettare il 2016.
Come mai non siamo in grado di attivarci per avere questi vaccini?
Non sono medico, per me non è un campo facile, ma chiedo a lei,
Assessore, se è fattibile, fare qualcosa in più...
(voce fuori microfono)
- ...non c'è il vaccino...
...comunque sono soddisfatta per quello che si sta facendo,
l'USL si è attivata. Scongiuriamo il fatto che questa malattia non
la vedremo, e non solo noi, in Italia, ma da nessuna parte del
mondo, perché effettivamente è meglio non pensare a quello che
potrebbe succedere. Grazie.
Presidente
- Grazie Consigliera Fontana. Punto 17
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK