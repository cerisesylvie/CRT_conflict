Consiglio Regionale della Valle d'Aosta - Oggetto del Consiglio n. 601 del 10 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 601 del 10 giugno 2009 - Resoconto
OGGETTO N. 601/XIII - Inizio della discussione congiunta del
rendiconto 2008 e dell'assestamento del bilancio 2009.
Presidente
- Il progetto di legge n. 36 ha avuto il
parere favorevole a maggioranza della II Commissione, mentre il
progetto di legge n. 37 ha avuto il parere favorevole a maggioranza
della II Commissione a maggioranza e il parere favorevole del
Consiglio permanente degli enti locali. Ricordo che sul progetto di
legge n. 36 sono stati presentati due emendamenti dall'Assessore
Lavoyer ed è stata depositata la relazione dei revisori del
conto.
La parola al relatore, Consigliere Rosset.
Rosset (UV)
- Merci, M. le Président. Chers collègues, à
cette période de l'année nous nous retrouvons face à cet instrument
financier, qui fait le point de la situation sur l'action politique
et administrative du Gouvernement régional par le biais des
décisions qui ont été assumées par le vote de cette Assemblée.
Lorsque nous approuvons ce budget de la Région au mois de décembre,
nous sommes conscients de pouvoir compter sur le moment de
l'approbation du bilan et de la variation du budget pour réallouer
des fonds qui par prudence au niveau de la programmation sont
toujours sous-estimés et qui heureusement résultent après
supérieurs aux attentes.
Questo è quanto consente quest'anno una strategia di ampio
respiro, fortemente connotata da misure contro il periodo difficile
dell'economica e anche della soluzione concreta di molti problemi
che era necessario risolvere. Sarebbe, tuttavia, miope da parte del
relatore limitarsi alla "routine", alla quale peraltro dedicherò
debitamente una parte della mia relazione, in ossequio al ruolo di
illustrazione e spiegazione del provvedimento a beneficio dei
colleghi e della popolazione, essendo - comunque sia - questa
materia finanziaria estremamente tecnicistica. Confidiamo che le
modifiche alla struttura legislativa della riforma contabile,
recentemente varata dalla Giunta regionale e già assegnata alla II
Commissione, sortiscano effetti di semplificazione e di trasparenza
dell'insieme della nostra normativa in questa materia,
apparentemente arida, ma che sostanzia l'insieme di programma di
governo e delle scelte operate dalla maggioranza regionale. Il
contesto nazionale ed internazionale in cui siamo chiamati ad
operare resta estremamente complesso e ogni ottimismo, pur utile
per non deprimere l'economia, resta per ora prematuro. La crisi
"morde" anche in Valle d'Aosta come mostrato da diversi indicatori
e già oggi dobbiamo guardare al futuro per capire se e come questo
momento difficile, tenendo conto della situazione in atto, potrà
incidere non solo ovviamente - come nostro interesse - sulla
"tenuta" della nostra economia, ma anche sulla fiscalità e di
conseguenza sugli introiti del nostro riparto fiscale. Occhio di
riguardo che deve ovviamente tenere conto delle novità, anche se
inciderà tra alcuni anni, novità introdotte dalla legge delega in
materia di federalismo fiscale recentemente approvata dal
Parlamento.
Non si può poi non citare - ma immagino che risulterà qualcosa
dal dibattito odierno - la sempre esistente preoccupazione sulla
rigidità del Patto di stabilità, che congela anche nel nostro
bilancio cospicue risorse finanziarie, che sarebbero di certo
positivamente spendibili se non vi fosse questa opposizione. Alcuni
enti locali italiani hanno già scientemente scelto la strada dello
"sforamento" per non bloccare investimenti e pagamenti: il tema
resta assai delicato, perché da una parte non si può - e lo
facciamo avendo noi i conti a posto e le carte in regola -
immaginare che la difficile crisi risulti essere un pretesto per
far ripartire eccessi di spesa pubblica e meccanismi
d'indebitamento, dall'altra però non si può neppure immaginare
l'evidente paradosso di risorse "congelate" che avrebbe certo il
vantaggio di movimentare l'economia e di consentire investimenti
utili e necessari.
Il rendiconto finanziario generale dell'anno 2008 presenta
complessivamente un avanzo di amministrazione di circa 402 milioni
di euro, in linea sostanziale rispetto al 2007 quando l'avanzo era
di 411 milioni. Nella gestione di competenza, ovvero la differenza
tra le entrate accertate e le spese impegnate al 31 dicembre 2008,
fa registrare un risultato negativo di 142 milioni di euro,
ampiamente compensati dall'avanzo di amministrazione dell'esercizio
2007 applicato al bilancio 2008 comportando un avanzo di gestione
della competenza di 269 milioni di euro. Il risultato
d'amministrazione è spiegato dall'avanzo di competenza come ho
detto (pari a 269 milioni di euro) a cui si aggiunge il risultato
della gestione dei residui. Questa gestione è in gran parte
determinata dalla diminuzione per perenzione amministrativa dei
residui pari a 92 milioni di euro.
Per quanto riguarda la parte entrate, dall'analisi del
rendiconto emerge che complessivamente le previsioni definitive del
2008 superano del 17 percento la previsione iniziale. Ciò è dovuto
in gran parte all'iscrizione dell'avanzo di amministrazione
dell'esercizio 2007; inoltre, particolari scostamenti si rilevano
nel titolo secondo con aumenti nelle previsioni definitive
conseguenti all'iscrizione dei fondi statali assegnati nel corso
dell'anno. Questo aumento, non si traduce in una maggiore
disponibilità di risorse in quanto l'avanzo di amministrazione non
ha una dimensione di cassa e il mutuo non è stato attivato. Le
risorse su cui la Regione può contare fanno riferimento agli
accertamenti che risultano in linea con l'anno 2008 (esattamente
-0,42 percento). La capacità di riscossione, rispetto agli
accertamenti finali, si è attestata attorno al 76 percento in netto
miglioramento rispetto all'anno precedente quando si assestò al 70
percento.
Passando al versante delle spese, va evidenziato lo scostamento
complessivo tra previsioni iniziali e definitive, al netto delle
contabilità speciali, del 24 percento, laddove gli impegni
rappresentano quasi l'82 percento delle previsioni definitive. La
capacità di pagare, vale a dire la capacità di concludere l'intero
procedimento della spesa nel corso dell'esercizio, registra un
miglioramento rispetto all'anno precedente con un rapporto tra
somme impegnate e somme pagate che passa dal 70,42 percento a 72,72
percento. I residui attivi, relativi agli esercizi precedenti e in
carico al 1° gennaio 2008, ammontano a circa 1.308 milioni di euro.
Il 43 percento di tale importo è stato riscosso nel corso del 2008,
mentre lo 0,2 percento è stato eliminato per accertata
insussistenza o inesigibilità. Resta da riscuotere quasi il 56
percento del volume dei crediti che risulta equivalente a 736
milioni di euro circa, che sono riferiti in massima parte al titolo
primo, ossia alle quote del riparto fiscale. Per quanto riguarda
invece i residui passivi al 1° gennaio 2008 risultano pari a 928
milioni di euro circa e di questi quasi il 36 percento è stato
pagato durante la gestione 2008. Sono stati trasferiti
all'esercizio 2009 quasi il 49,31 percento di tali residui e sono
stati eliminati per perenzione amministrativa quasi il 9,89
percento e quindi il volume dei residui passivi nell'esercizio
finanziario 2008 ha registrato una diminuzione rispetto all'anno
precedente.
Proseguendo, per quanto riguarda il disegno di legge n. 37
relativo alla destinazione dell'avanzo di amministrazione,
l'obiettivo degli interventi adottati è quello di favorire un
utilizzo corretto e coerente delle risorse adeguando alcuni
stanziamenti alle effettive esigenze di spesa emerse
successivamente all'approvazione del bilancio 2009. La finalità è
quella di destinare l'avanzo di amministrazione registrato in
seguito alla chiusura dell'esercizio finanziario del 2008; nel
contempo si apportano le modifiche alle disposizioni legislative in
vigore per un adeguamento delle spese previste a bilancio rispetto
agli obiettivi già stabiliti.
Sono 3 i capi in cui si articola questo disegno di legge
regionale. Il capo I
rettifica la consistenza dei residui
attivi e passivi e aggiorna il Fondo iniziale di cassa, mentre il
capo II rappresenta di fatto la manovra finanziaria con la quale si
accompagna l'assestamento di bilancio di previsione per l'anno
finanziario 2009 e con cui si adeguano le autorizzazioni di
bilancio agli obiettivi di politica economico-finanziaria. È invece
il capo III
ad occuparsi della determinazione della
variazione al bilancio di previsione 2009 e per il triennio
2009/2011.
L'avanzo di amministrazione dell'esercizio finanziario 2008 è di
402 milioni di euro, con questa manovra finanziaria di assestamento
al bilancio 2009 sono riassegnate le risorse disponibili. La serie
di interventi che stiamo analizzando mettono a disposizione risorse
in settori determinanti per il sistema socio-economico valdostano e
che consentono un'articolazione della spesa capace di produrre
risultati significativi e facilmente valutabili dalla popolazione.
Scorrendo brevemente i principali settori toccati dalla manovra di
assestamento vanno sottolineati in particolare i seguenti
interventi: l'impegno, in questo momento di particolare crisi
economica, nel sostegno alle famiglie e alle imprese attraverso lo
stanziamento di 45 milioni nei fondi di rotazione per i mutui e
attraverso la manovra fiscale prevista all'articolo 4 che introduce
la riduzione dell'IRAP ordinaria di un punto percentuale, il
massimo consentito dalle attuali disposizioni in materia.
Intervento che produce un risparmio d'imposta a favore delle
imprese del 25 percento; la previsione nei fondi globali di oltre
10 milioni per gli interventi di ampliamento del Presidio
ospedaliero a cui si aggiungono 4 milioni e seicento mila euro per
altri interventi su strutture sanitarie; la ratifica della rinuncia
al recupero dei crediti nei confronti delle condifi per 5 milioni
di euro. Inoltre all'articolo 5 è incrementato per il 2009
l'ammontare delle risorse finanziarie destinate agli interventi in
materia di finanza locale di oltre 20 milioni di euro, che
rappresentano gli stanziamenti non impegnati nel corso dell'anno
2008. All'articolo 15 viene autorizzato l'acquisto degli immobili
ancora di proprietà della Casino de la Vallée in applicazione del
disciplinare approvato con deliberazione consiliare n. 3174/2007.
All'articolo 16 è rideterminato il finanziamento della spesa
sanitaria regionale di parte corrente nella cifra di 267 milioni di
euro, con un incremento di 11 milioni.
Ecco dunque le poche riflessioni che mi sono permesso di fare
nell'illustrazione del provvedimento e avviandomi alla conclusione
evidenzio come la responsabilità che ricade su questo Consiglio,
nel seguire il cammino del Governo regionale come tracciato dal
programma di legislatura, resta grande e importante. La democrazia
ci impone un uso responsabile delle risorse del nostro bilancio,
utilizziamole con equilibrio e sagacia a beneficio dei cittadini,
delle famiglie, delle comunità locali, consci che il ruolo
d'impulso e di controllo sull'Esecutivo sia e resti un cardine
della democrazia parlamentare. Grazie.
Presidente
- Dichiaro aperta la discussione sui punti n.
24 e n. 25.
La parola all'Assessore al bilancio, finanze e patrimonio,
Lavoyer.
Lavoyer (FA)
- Grazie, Presidente. Vista anche
l'esauriente relazione del collega Rosset, ho fatto distribuire la
mia relazione, ma la do per letta.
Il mio intervento va nella direzione di sottolineare alcuni
aspetti che possono essere utili a completare l'informazione per il
dibattito. Come ha già detto il relatore, l'avanzo di
amministrazione che effettivamente è stato utilizzato come massa di
manovra per l'assestamento, detratti gli avanzi vincolati e i fondi
di riserva che sono destinati a vincoli precisi, diciamo che si
aggira su circa 106 milioni di euro. Quello che volevo sottolineare
è che di questi 106 milioni di euro lo sforzo che è stato fatto da
parte del Governo regionale, della maggioranza è di utilizzarli
prevalentemente per spese di investimento. Dopo questa manovra di
bilancio, questo assestamento c'è un notevole miglioramento del
rapporto fra le spese correnti e le spese di investimento; infatti
nel bilancio di previsione del 2009 avevamo un rapporto del 67,64
percento di spese correnti e 32,36 di spese di investimento, dopo
questa manovra passiamo al 62 percento di spese correnti e le spese
di investimento passano da 32,36 a 38,87 percento. Questo dato che
può sembrare arido sta a sottolineare l'enorme sforzo invece che è
stato fatto, anche grazie agli interventi dell'assestamento di
bilancio, sforzo che è stato fatto nella scelta condivisa
dall'intero Consiglio regionale di un massiccio intervento a
sostegno dell'economia. Infatti in questi 106 milioni di massa di
manovra praticamente più della metà è destinato a sostegno
dell'economia. Una voce importante l'ha già citata il collega
Rosset: sono i 45 milioni destinati ai fondi di rotazione per i
mutui, essendo questo un fondo di rotazione, è ovvio che nel
momento in cui andiamo a congelare la rata, bisogna incrementare il
fondo, altrimenti si blocca il meccanismo di erogazione dei mutui
stessi. Abbiamo i 17 milioni dell'IRAP, che possiamo dare per
provvedimento attuato nel momento in cui andiamo a prevedere la
copertura di questa minore entrata che avevamo previsto nel
bilancio di previsione 2009, sono altri 17 milioni fra l'altro
fuori dal Patto di stabilità.
Vi sono poi gli interventi oltre alla rinuncia del credito verso
le Confidi di 5 milioni, che hanno creato un volano importante,
perché hanno fatto aumentare da 50 a 75 percento le garanzie, dal
50 al 75 percento l'abbattimento del costo del denaro; vi è stato
un ulteriore intervento sempre a favore delle Confidi, con una
delibera di Giunta che andava a riequilibrare le associazioni
Confidi che erano state meno, non dico penalizzate, ma meno
avvantaggiate da questa rinuncia dei crediti. Possiamo quindi
affermare che con l'approvazione di questo assestamento di bilancio
andiamo a chiudere quello sforzo notevole fatto
dall'Amministrazione regionale con il contributo di tutte le forze
politiche, andiamo a definire compiutamente quello che avevamo
chiamato il piano anticrisi. Possiamo sottolineare che questi
interventi non sono degli interventi che adesso andiamo a leggere
solo con cifre aride, ma voglio sottolineare che anche a seguito di
questi interventi il
trend
delle entrate del bilancio
regionale per il 2009 è un
trend
che è in linea con gli anni
precedenti. Questo è un aspetto estremamente positivo e sta a
significare che l'economia della nostra Regione ha recepito
positivamente gli interventi che abbiamo messo in atto.
Prima di concludere, volevo brevissimamente illustrare
l'emendamento che è stato distribuito: è un emendamento di
carattere tecnico, ma una brevissima illustrazione mi sembra
doverosa. Negli anni precedenti il fondo di rotazione della
gestione speciale non veniva inserito nel bilancio, perché era
riportato nel bilancio di Finaosta; questa è stata una scelta anche
per dare maggiore completezza e trasparenza alla destinazione di
tali somme, peraltro importanti. Essendo che tale fondo comprende
le partecipate, immobili e altri fondi, c'è stato un refuso, nel
senso che le partecipate erano già state individuate e iscritte in
un'altra posta del bilancio, quindi questo emendamento va a
correggere tale problema e voglio precisare anche che questo errore
chiamiamolo così tecnico... infatti adesso il fondo di dotazione
della gestione speciale di cui alla legge n. 7 è al netto delle
partecipazioni azionarie e delle proprietà immobiliari. Questo
errore è stato anche individuato grazie al lavoro del collega
Zucchi in qualità di revisore dei conti, quindi è un emendamento
prettamente tecnico, ma mi sembrava giusto illustrarne i
contenuti.
Presidente
- Dichiaro aperta la discussione sui due punti
in modo congiunto.
La parola al Consigliere Zucchi.
Zucchi (PdL)
- Adesso prendo la parola in qualità di
revisore dei conti nominato dal Consiglio regionale e per
competenza della minoranza per fare alcune precisazioni che mi
sembrano doverose, che magari non piaceranno, ma dal momento che
sono abituato a dire le cose come stanno, questo lo impone la mia
forma mentis
e soprattutto il fatto che, come ho precisato
all'inizio, sono stato anche incaricato in questo senso dai
colleghi, che mi sento di rappresentare e per i quali credo sia
opportuno fare una rendicontazione di come sono avvenute le cose.
Inizio con il dire che con rammarico io questa mattina all'entrata
in quest'aula sono stato avvicinato, ambasciatore o ambasciatrice
non importa, non porta pena, con lo scopo di firmare la relazione
che vedete iscritta agli atti e che è stata firmata dai colleghi.
Io sono abituato a firmare le cose che faccio e non a mettere la
firma in bianco sulle cose che non faccio, quindi trovo
assolutamente quanto meno improprio alle 9,00 del mattino essere
fatto oggetto di richiesta di apporre una firma su un documento che
non ho steso, su elementi, su dichiarazioni che non sono state da
me controllate o, meglio, le ho controllate in separata sede, le ho
controllate da solo, non certo tutte, ma alcune sì, pertanto mi
riesce difficile comprendere come altri colleghi abbiano potuto
mettere una firma di fronte a delle considerazioni e a delle
verifiche che mi si chiedeva di firmare, dal momento che poi queste
riunioni non sono state effettuate.
Per quanto riguarda le riunioni, ho chiesto agli uffici, facendo
parte per la prima volta del Collegio dei revisori, interpretando
questa mia funzione nel senso tecnico che io ritenevo fosse tale,
anche memore dell'esperienza che ho avuto come semplice Consigliere
nel Comune di Aosta, ho eseguito una serie di controlli con un poco
di difficoltà, tant'è che gli ultimi documenti li ho avuti nella
serata di ieri alle 18,00, dopo diversi solleciti, pertanto anche
voglio sottolineare la difficoltà con la quale fino alle 11,00,
mezzanotte ho steso questa relazione di due pagine, che ho messo
all'evidenza di questo bilancio consuntivo. In parte allora ve la
leggo, sottolineando anche l'astrusità del concetto che il bilancio
principe per antonomasia, che è quello della Regione appunto,
difetti del meccanismo più elementare del controllo della
vigilanza, che in altri organismi avviene naturalmente. Al Comune
di Aosta ho fatto riferimento prima, gli altri enti, le società
partecipate, che non sono neanche lontanamente avvicinabili alla
dimensione, alla complessità e all'importanza del bilancio
regionale, hanno collegi di revisori professionisti, il bilancio
regionale ha nei Consiglieri regionali, fra quali sono io, le
figure che sono chiamate a fare i controlli di verifica, mi chiedo
come questo fatto sia possibile. Nelle altre Regioni ci sono i
controlli preventivi della Corte dei Conti, questa è l'unica
Regione che non possiede questo tipo di controllo e di verifica,
pertanto richiedo che su tale punto venga fatta finalmente
chiarezza, che si possa anche ragionare, perché le forze, le
capacità tecniche, le disponibilità in capo ai Consiglieri
regionali, come sono io ad esempio, sono veramente limitate, quindi
non possono consentire l'approfondimento doveroso che invece tale
tipo di incarico richiederebbe. Su questo punto ho provato a fare
le verifiche, nei limiti delle mie conoscenze in materia di
contabilità pubblica, e vi dico quello che ho controllato a seguito
delle poche verifiche che ho potuto fare.
Residui attivi: l'ammontare dei crediti vantati dalla Regione al
31 dicembre 2008 è molto elevato (1,218 miliardi di euro circa)
determinato dalla lentezza lo ha ricordato... ossia l'importo lo
hanno ricordato chi mi ha preceduto, ma questo importo è molto alto
perché è determinato dalla lentezza nell'acquisizione delle
compartecipazioni a tributi erariali che pesano per la metà - forse
qualcosa di più - del carico dei residui attivi, però non ci sono
solamente questi, a ben vedere ci sono anche altre voci che
determinano i residui attivi. Nell'osservare l'evoluzione delle
riscossioni delle entrate derivanti dalle compartecipazioni a
tributi erariali (riparto fiscale, vedi titolo 1 - categoria 2, a
pagina 10 del rendiconto), ho però riscontrato quanto segue ed è
una cosa molto strana. Nella competenza corrente del 2008 ad un
carico di 1,154 miliardi di euro sono state riscosse 1,082 miliardi
di euro, che è un'ottima cosa, quindi di fatto sul corrente c'è una
capacità di riscossione molto immediata, che equivale al 93,75
percento. La nota dolente riguarda invece le questioni vecchie,
ossia i residui attivi degli anni precedenti al 2008 hanno un
carico di 923 milioni di euro con una riscossione avvenuta di 287
milioni, restano da riscuotere 636 milioni di euro circa. Il
prospetto dimostra che le quote di tributi erariali che restano da
riscuotere ammontano soltanto al 12,66 percento dell'importo finale
delle previsioni finali di bilancio, mentre la riscossione in conto
residui di quote arretrate della medesima categoria di entrate
espone un
trend
molto più lento, perché al 31 dicembre 2008
risulta da riscuotere ancora il 68,85 percento dei residui attivi
in carico all'inizio dell'anno. Allora proprio una parziale...
credo che il compito del revisore in tutte le società di
revisione... ma anche i revisori dei conti del Comune di Aosta, mi
ricordavo, facevano a campione delle estrazioni dell'elenco dei
residui attivi ed è quello che mi sono permesso di fare anche
scorrendo il dettaglio dei residui attivi, dove ci sono tributi
erariali, ma non solo, ci sono società, privati e quant'altro... è
un librone alto così! Fra l'altro, mi sono anche incuriosito di
vedere un nutrito numero di soggetti, fra cui anche privati
cittadini e società che risultano con date molto, ma molto antiche,
ci sono dei residui che risultano addirittura in capo al 1979-1980,
ma altri ancora più recenti che sono a capo di società e persone
fisiche. Proprio una parziale verifica di questa tabella dei
residui attivi di più lunga data espone una lunga serie di crediti
della cui esigibilità è legittimo dubitare. Perché? Perché ho
infatti richiesto agli uffici di analizzare una serie di crediti
estrapolati a campione dall'elenco dettagliato dei residui attivi
per verificarne la loro sussistenza, la presenza del titolo
giuridico per il mantenimento degli stessi e l'attività posta in
essere dall'Amministrazione per la loro esigibilità; tradotto: se
ci sono dei crediti che l'Amministrazione vanta nei confronti di
terzi, affinché questi crediti siano considerati tali, occorre
avere l'assunzione del titolo legittimo, per cui c'è la prova
evidente attuale che questo credito è riconosciuto dal debitore e
bisogna capire qual è stata l'attività che l'Amministrazione ha
posto in essere per riscuotere tale credito. La quasi totalità
delle risposte ottenute sul campione dei crediti richiesti è stata
interlocutoria, in quanto ha evidenziato che le azioni sopra
indicate o erano in itinere, o si accingevano a partire a seguito
delle mie richieste. Semplicemente ci sono stati dei casi, noi
siamo una piccola comunità, ci si conosce quasi tutti, mi è "caduto
l'occhio" su alcune persone che risultavano creditori,
evidentemente alle mie richieste formulate agli uffici sono
arrivate nella serata di ieri alle ore 18,00 delle
e-mail
in
riscontro alle mie richieste campione, che hanno evidenziato che
praticamente in certi casi... nella quasi totalità si agiva da quel
momento in avanti per l'esecuzione di questo credito. Non è quindi
che si tratta di un'infondatezza nel credito, però questa
situazione non è una situazione chiara, non è una situazione che
assolutamente questo bilancio si può permettere di avere.
Devo riconoscere che il Dipartimento al bilancio, con nota n.
588 del 13 gennaio 2009, ha opportunamente richiesto a tutte le
strutture della Regione coinvolte nel processo di definizione del
rendiconto la necessità di quanto dicevo prima: la dimostrazione
dell'esistenza di idoneo titolo giuridico per il mantenimento dei
crediti anteriori almeno al 1999, che è una richiesta che
evidentemente non è stata propriamente e prontamente eseguita dalle
varie strutture coinvolte e che invece dovrà essere il più presto
possibile rispettata. Questo credo che pone degli interrogativi sia
in termini di controllo... la necessità di avere maggiori controlli
su questo bilancio... non voglio andare a sindacare in questo
momento la legittimità del bilancio stesso, voglio dire soltanto
che bisogna agire in una maniera più tempestiva e credo che in
situazioni analoghe una situazione del genere non possa essere
assolutamente consentita.
Per quanto riguarda i residui passivi, la gestione è
condizionata dagli effetti della perenzione che cancella dal carico
gli impegni che non si sono realizzati nell'arco di due o di tre
anni, salvo essere reiscritti in contabilità a richiesta del
creditore. La nuova versione della legge di contabilità elimina
questa impostazione, per cui dal prossimo anno 2010 si potrà
valutare con maggior cognizione di causa l'effettiva capacità di
spesa nei vari settori di intervento.
Tralascio le questioni relative alla gestione di competenza
perché sono scritte nella relazione che avrete, chi vorrà almeno
leggerla...
Sul conto del patrimonio ringrazio l'Assessore Lavoyer, che ha
riconosciuto che di fatto a seguito di una mia richiesta di
precisazione sulla dicitura e l'evidenziazione delle risorse
iscritte in bilancio a capo della Finaosta in gestione speciale,
gli uffici hanno ritoccato dal punto di vista tecnico un'anomalia
che ho fatto in modo di evidenziare. A questo proposito, in vista
della stesura del prossimo conto consuntivo, sarebbe opportuno
prevedere l'inserimento analitico di tutte le partite esistenti,
con particolare riferimento alla liquidità, in un contesto di
specularità con il bilancio della Finaosta, allo scopo di esporre
in maniera più semplice e più comprensibile la dotazione delle
risorse regionali esistenti presso la finanziaria regionale.
In ultimo, rimangono, a mio giudizio personale, dei dubbi di
legittimità riferiti ad un possibile contrasto con la legge n.
119/1981 articolo 40, che fa obbligo alle Regioni di tenere la
propria liquidità presso un conto di tesoreria unica. Mi riferisco
alle risorse regionali detenute in gestione speciale presso
Finaosta, perché ritengo che, al di là delle spiegazioni che mi
sono state consegnate sempre ieri sera da parte degli uffici,
spiegazioni che hanno carattere tecnico-giuridico, permangono a mio
avviso dei dubbi circa l'effettiva liceità da parte della Regione
di poter accantonare presso la gestione speciale dei propri fondi e
questo in contrasto potenziale ad una norma dello Stato, varata nel
1981 e che in un'epoca di inflazione molto galoppante aveva cercato
di mitigare il
trend
pauroso del debito pubblico, facendo
divieto alle amministrazioni pubbliche, fra cui le Regioni, di fare
investimenti che andassero a moltiplicare il debito pubblico,
quindi attraverso investimenti. Permangono delle personali
perplessità circa la liceità, nonostante queste relazioni che sono
fatte dall'ufficio, dal coordinatore, che invece sostiene che per
motivi sia tecnici, sia giuridici questo tipo di attività possa
essere consentita. Riterrei pertanto molto più prudente fare
un'opportuna verifica più fondata anche con il concorso del
Ministero delle finanze per avere anche la loro opinione e la loro
condivisione circa la liceità di questo tipo di operazioni.
Vi ringrazio per l'attenzione.
Presidente
- La parola al Consigliere Louvin.
Louvin (VdAV-R)
- Grazie, Presidente. Si tratta oltre che
di un doveroso ringraziamento ad un collega che si è prestato
sempre al pesante e noioso lavoro di revisione... si è adoperato a
nome di tutta l'opposizione nel modo che credo più consono alle
funzioni che gli sono state attribuite, voglio rendergliene merito
dalla parte opposta dell'emiciclo, senza alcun dubbio... il motivo
però di questo intervento è di estrema preoccupazione, Presidente
Lanièce. Ci è stato rappresentato in questo intervento del collega
Zucchi una cosa oggettivamente inquietante, ossia che le relazioni
vengono predisposte e sottoposte alla sottoscrizione di un collega
revisore senza - se ho ben capito - che mai sia stato riunito il
Collegio. Noi allora abbiamo proceduto, Presidente Lanièce,
all'elezione di tre membri del Collegio dei revisori; ora credo sia
impraticabile e insostenibile l'approvazione di un rendiconto senza
che il Collegio sia mai stato convocato, se così è, perché la
relazione dei revisori non è individuale, è un atto
infraprocedimentale che è presupposto affinché noi ci esprimiamo in
Consiglio regionale. Chiederei una breve sospensione, Presidente
Lanièce, a nome dell'opposizione perché questo fatto ci sembra di
estrema gravità e chiederemmo la cortesia del Segretario generale
del Consiglio di raggiungerci nella sala riunioni. Grazie.
Presidente
- Il Consiglio viene sospeso.
Si dà atto che la seduta è sospesa dalle ore 18,53 alle ore
19,22.
Presidente
- Riprendiamo i lavori dopo la
sospensione.
La parola al Consigliere Louvin.
Louvin (VdAV-R)
- Grazie, Presidente. La sospensione ha,
a nostro modo di vedere, evidenziato l'assoluta incertezza che si è
seguita nello svolgere i lavori di revisione. Noi abbiamo - ripeto
- nominato come Consiglio regionale tre revisori dei conti, che
compongono ai sensi dell'articolo 115 un collegio. Un collegio è un
organismo che si riunisce collegialmente, che collegialmente
esprime la sua opinione, seppure con relazione di maggioranza o di
minoranza a seconda delle valutazioni che svolgono i singoli
Consiglieri. Indipendentemente dal fatto di assemblare, di fare un
collage
di due diverse relazioni, noi non abbiamo trovato
tracciato, né ci è stato segnalato che vi sia stata una formale
convocazione di questo organismo, che si sia effettivamente riunito
o che il Consigliere di minoranza si sia rifiutato di prendervi
parte. Non mi pare che sia successa nessuna di queste condizioni,
nessuno ha rifiutato di prendere parte a tali lavori. In questa
condizione a nostro modo di vedere... lo abbiamo indicato con
estrema semplicità... proprio per tendere una mano anche alla
maggioranza e alla Giunta regionale, abbiamo chiesto che
formalmente si riunisca il Collegio dei revisori non per telefonata
di qualcuno, non con una relazione consegnata
brevi manu
da
sottoscrivere alle 9,00 di mattina, ma con le dovute forme, in modo
da sanare questa grave, gravissima illegittimità dell'atto. Non si
tratta di un atto di secondaria importanza, lo ha definito il
collega Zucchi nel suo intervento l'atto principe, la valutazione
per eccellenza della politica finanziaria di questa Regione, da cui
discendono anche una serie importantissima di provvedimenti, non
ultimo quello di assestamento del bilancio, sul quale ci
apprestiamo a pronunciarci. Ci sono questioni che sono formali e ci
sono questioni che diventano di sostanza, i collegi dei revisori
sono dei collegi, se tre commercialisti devono fare una revisione
contabile si convocano e si riuniscano, non si mandano le relazioni
da sottoscrivere, il Collegio dei revisori si pronuncia. Siccome il
collega Zucchi ha fatto un intervento molto puntuale e ha sostenuto
di aver ricevuto alle 18,00 di ieri gli ultimi documenti,
gradiremmo poter prendere conoscenza nel dettaglio delle risultanze
delle sue valutazioni e di quanto il Collegio, non solo il nostro
collega Zucchi, ma anche gli altri colleghi... che non sappiamo se
hanno preso conoscenza di questa valutazione a campione che è stata
fatta, ma presumo di no... direi che decisamente non è stata
valutata e comunque non ne risulta nessuna traccia... che questo
venga sanato... Ripeto: diamo un'apertura molto precisa perché
questo buco che c'è nella procedura venga rimediato, dopodiché si
gira pagina, si esamina nella sostanza la questione, ma non
trascuriamo la forma, perché qui la forma diventa sostanza. Ci
vuole una valutazione seppure breve e sintetica da parte di un
collegio dei revisori e chiediamo che questo venga svolto nelle
forme dovute. C'è stata, e non mi pare secondario, una richiesta di
analisi a campione, cosa dice il Collegio di questa analisi a
campione? Faccia le sue valutazioni, ci riferisca, dopodiché in
sede di dibattito politico ne prenderemo naturalmente le
valutazioni che riteniamo, ciascuno per parte sua, ma questo deve
essere fatto lì, deve essere fatto in quella sede e non può essere
fatto in altro modo e individualmente! Manteniamo una richiesta
sospensiva rispetto alla deliberazione sul conto consuntivo, in
attesa che venga sciolto questo nodo.
Presidente
- La parola al Consigliere Comé.
Comé (SA-UdC-VdA)
- Grazie, Presidente. Vorrei solo
puntualizzare che, pur non essendo previsto dal Regolamento, in
modo particolare dall'articolo 115, dove fra l'altro non viene
definito chi deve convocare il Collegio... ho telefonato
personalmente al collega Zucchi per chiedere di potersi trovare
insieme anche alla collega Hélène per prendere visione del
bilancio. Il collega Zucchi mi aveva allora sostenuto che da parte
sua c'era l'intenzione di prendere visione di tutta la
documentazione richiesta presso l'Assessorato e che comunque lui
avrebbe presentato una sua relazione. Ho verificato presso
l'Assessorato che già nel passato spesso ci sono state le relazioni
che sono state presentate da una parte dei due revisori dei conti
della maggioranza e la relazione del revisore da parte della
minoranza; quindi sia io, sia la collega Hélène abbiamo portato
avanti il lavoro nella revisione e abbiamo presentato la nostra
relazione.
Presidente
- La parola al Consigliere Zucchi.
Zucchi (PdL)
- Vorrei portare questo Consiglio ad un
atteggiamento di maggiore concretezza. Ringrazio il collega Louvin
per gli elogi che mi ha rivolto, però gli dico anche che sarebbe
opportuno andare verso un'ottica di maggiore concretezza, ossia è
vero che la forma può essere importante, ma la sostanza lo è
certamente di più. Non credo sia quindi una questione dirimente il
fatto formale se sia necessaria o meno la convocazione del
Collegio, anche in questo campo non siamo dei tecnici, abbiamo
chiesto poc'anzi un'interpretazione che anche questa volta dimostra
le lacunosità dei regolamenti in merito a tale vicenda dei
controlli e delle revisioni, perché l'articolo 115 è molto scarno
in merito, forse sarebbe il caso di riscriverlo per evidenziare la
necessità formale che a questo punto anch'io condividerei. Il fatto
di porre una questione sospensiva sulla questione se sia più o meno
legittimo andare avanti nella discussione del bilancio perché non è
stata fatta la convocazione del Collegio dei revisori mi sembra
forzata. Bado più alla sostanza, quindi non rinnego tutto quello
che ho detto poc'anzi, l'ho anche scritto, confermo quanto ha
appena detto il collega Comé, che mi ha telefonato chiedendomi se
intendevo condividere, confermo che in quella occasione, che risale
ad una settimana fa, gli dissi che, qualora avessi avuto anche
intenzione di partecipare, non avrei potuto farlo, perché ero in
attesa di documentazione - questo è quello che più conta e che più
spiace -, che però mi è stata data dopo un paio di solleciti solo
nella giornata di ieri sera. Nell'assenza di una normativa precisa,
che potrebbe rendere ostativa la continuazione della discussione
politica, questo sì che più conta, non vedo delle motivazioni di
carattere formale, quindi non condivido il carattere, mi dispiace,
ma non condivido la questione sostanziale neanche perché voglio
essere strumentalizzato in una questione formale. Ritengo e
sottoscrivo quanto detto dal punto di vista dei contenuti, che
quelli sì, tecnici, sono di una certa importanza e gravità e che
devono essere affrontati con un piglio diverso.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie, Presidente. Noi chiaramente siamo
contrari alla sospensiva per gli argomenti che sono stati
sottoposti dal collega Louvin, in particolare perché, come è già
stato detto, assolutamente il Collegio non è un collegio, non c'è
un Presidente del Collegio, da sempre l'analisi da parte dei
revisori del bilancio regionale è stata un'analisi singola. Il più
delle volte, quasi nella totalità dei casi, il Consigliere di
maggioranza non ha voluto partecipare a nessun tipo di lavoro
collegiale e di esame dei documenti, perché l'intenzione era quella
di fare una sua relazione personale. Nel caso specifico mi dicono
gli uffici che, scritto di pugno dal mio Dirigente, i due revisori
di maggioranza erano nel suo ufficio, hanno contattato il collega
Zucchi, adesso al di là delle motivazioni se era per il ritardo o
meno, ma il collega ha fatto presente che faceva una relazione di
opposizione e a questo punto, come è consuetudine, ci sono state le
due relazioni: una di maggioranza e una di opposizione.
Colgo l'occasione, visto che è stato detto... sul fatto dei
revisori dei conti come tecnici, sui revisori dei conti del
bilancio regionale... vogliamo sottolineare che l'assestamento
viene approvato con legge regionale, non viene approvato con un
atto amministrativo, c'è una bella differenza! C'è una bella
differenza fra un bilancio consuntivo approvato con un atto
amministrativo o con legge regionale! La competenza
dell'approvazione dell'assestamento del consuntivo quindi è
competenza dei Consiglieri regionali per legge. Nessun problema ad
affiancare dei revisori dei conti che devono essere gioco forza per
il nostro ordinamento dei Consiglieri regionali eletti, dei tecnici
che possono supportare nell'esame della cosa, ma il fatto di dire
che nel confrontare l'approvazione di un conto consuntivo, di un
assestamento di bilancio del Consiglio regionale che viene
approvato per legge ad un provvedimento amministrativo di un Comune
anche importante è un paragone che non sta in piedi.
Presidente
- La parola al Consigliere Donzel a favore
della questione sospensiva.
Donzel (PD)
- Mi pare che nella discussione, prima che si
animasse in questo modo, si stava cercando di trovare una soluzione
che potesse trovare un'ampia condivisione, che non mettesse in
serio imbarazzo i Consiglieri regionali che si erano occupati di
questa cosa, una situazione imbarazzante in cui devono scusarsi
pubblicamente di telefonate fatte, non fatte... ognuno potrà...
(voci di protesta, fuori microfono)
... si potrà parlare, è lecito esprimere la propria
opinione?
Credo che questa non sia la sede dove uno deve venire a dire che
ha telefonato, non ha telefonato, che l'altro era davanti al
Dirigente. Questa è una sede, c'è un Regolamento, abbiamo rilevato
che questo Regolamento non è stato violato, ma sicuramente è un
regolamento che dal nostro punto di vista presenta una lacuna. La
prassi consolidata nel passato: probabilmente, visto che arrivano
anche dei Consiglieri nuovi, qualcuno non è stato informato di
questa prassi, non è stato sollecitato a percorrerla fino in fondo,
perlomeno non era convinto della prassi, però certamente l'aspetto
procedurale ha lasciato qualcosa da desiderare. Si stava cercando
una soluzione per trovare un
gentlemen's agreement
, non è
stato accolto, mi pare che la maggioranza abbia detto: "no, siamo
nel giusto, veniamo in aula, via si decide così", va bene, allora
noi rimaniamo sulla nostra posizione di sospensiva. Se uno non
vuole ragionare, né ascoltare le ragioni... penso in positivo, per
noi era creare un clima di serenità, perché qui parliamo di soldi
dei valdostani, di controllo sui soldi dei valdostani; più siamo
sereni nell'approvare queste cose, meglio è per tutti, è una
questione di immagine anche esterna. Si voleva farlo non venendo
qui a parlare di telefonate, ma in una sede chiusa per trovare un
accordo sereno... non si vuole ragionare, allora uno rimane della
propria posizione.
Presidente
- Pongo in votazione la questione sospensiva
richiesta dal Consigliere Louvin, chi vota a favore vota a favore
della proposta del Consigliere Louvin:
Consiglieri presenti e votanti: 30
Favorevoli: 8
Contrari: 22
Il Consiglio respinge la questione sospensiva testé proposta dal
Consigliere Louvin.
Presidente
- Continuiamo nella discussione generale sui
due oggetti: i punti n. 24 e n. 25.
La parola al Consigliere Louvin.
Louvin (VdAV-R)
- Sarebbe singolare, al di là di questa
vicenda, che riteniamo molto spiacevole... che ci eravamo resi
disponibili a risolvere veramente con la massima attenzione e
gentilezza, ma questo non è evidentemente apprezzato, poco male.
Noi crediamo comunque che, di fronte ad un rendiconto generale
della Regione per l'esercizio 2008 e a un conseguente disegno di
legge per l'assestamento di bilancio, vi sia da aprire qualche
considerazione e cercherò di farlo in modo succinto, ma prendendo
il tempo che si impone, perché questi atti sono più importanti
addirittura del bilancio, perché queste sono valutazioni su
politica reale, non sono solo progetto, programma, idea, inventiva,
ma sono accertamento di dati concreti, accertamento abbiamo visto
approssimativo e non convintamente veritiero stando a quanto ci ha
illustrato il nostro collega di opposizione, quindi riteniamo di
dover fare la nostra parte con qualche osservazione. La prima
osservazione riguarda il fatto che la relazione sul rendiconto
indichi un contenimento degli impegni di spesa da parte
dell'Amministrazione regionale come conseguenza del rispetto del
Patto di stabilità. Il Patto di stabilità sappiamo tutti essere
stato un capestro molto pesante ed esserlo per la nostra finanza,
ma abbiamo anche l'impressione che in una certa misura vi sia il
rischio che venga costantemente adottato come ombrello, come
giustificativo per coprire in qualche caso un'incapacità di
riorganizzare, di dirottare diversamente degli investimenti. Non
possiamo acquisire come automatica la considerazione per cui tutto
quanto non si riesce a spendere sia conseguenza automatica e
diretta del Patto di stabilità, noi su questo riteniamo che vi sia
sicuramente molto da dire e da fare e anche lo stesso rapporto che
riscontriamo dalla relazione che è stata predisposta dalla Giunta
regionale ce lo conferma, il rapporto fra le somme impegnate e le
somme pagate ha un miglioramento, ma un miglioramento tutto sommato
marginale dell'ordine del 2,3 percento rispetto ad un'incapacità di
pagare, ossia un'impossibilità di dare corso alla spesa effettiva
che incide per quasi un terzo del volume di spesa, quasi il 30
percento di incidenza. Sicuramente in tempi come quelli che stiamo
attraversando di difficoltà economica è un indicatore molto
preoccupante, un indicatore che dovrebbe mettere di nuovo al centro
del nostro lavoro e dell'attenzione non solo dell'Esecutivo, ma
dello stesso Consiglio regionale la verifica su come funzionano in
questo momento i nostri apparati, di quale capacità hanno di dare
responso in tempi più rapidi rispetto all'aspetto della spesa
pubblica.
È fondamentale procedere a delle dilazioni nel pagamento delle
rate dei mutui delle aziende private come abbiamo fatto con la
prima legge che abbiamo adottato quest'anno e che è intervenuta
come primo fronte anticrisi. Se a questo non risponde anche una
rapidità, una decisione superiore della Regione nell'effettuare i
propri pagamenti, cosa che non denuncia certamente il Consigliere
Louvin, ma lo segnala la Confindustria della Valle d'Aosta... e
credo che questo dilazionare i mutui sia un tenere una boccata di
ossigeno alle nostre aziende, ma al tempo stesso fare come quelli
che tengono il piede invece sul tubicino che porta l'ossigeno al
malato. Evitiamo allora queste situazioni e concentriamo la nostra
attenzione su questo aspetto molto delicato: quello della rapidità
dei pagamenti.
Abbiamo preso atto, Assessore Lavoyer, di una dichiarazione di
essersi attivati per porre in essere le procedure possibili per
esigere i crediti, a pagina 11 della relazione... è un modo
articolato e macchinoso di dire che stiamo cercando di fare
qualcosa, ma vogliamo chiederle: c'è un
report
, c'è
un'attestazione di quello che effettivamente si sta facendo perché
le procedure per esigere i crediti, qui siamo in parte entrate,
siano attivate?
Il collega Zucchi ha detto poco fa delle cose che credo abbiano
lasciato alquanto perplessi parecchi di noi, una serie di crediti
estrapolati a campione per verificare la presenza del titolo
giuridico, ossia se hanno ancora una loro ragion d'essere e non si
sa niente circa la loro esigibilità. Abbiamo sentito parlare di
persone introvabili o di situazioni assolutamente non chiare dalla
relazione che ci ha prospettato poco fa, di avere avuto delle
risposte interlocutorie soltanto in questo ordine di cose... sto
venendo, collega Zucchi, alla concretezza a cui lei ci richiamava
poco fa, mi pare siano questi i problemi nodali che lei ha
giustamente e lodevolmente segnalato, sentirci semplicemente dire
che si stanno attivando gli uffici per porre in essere delle
procedure possibili per esigere i crediti non mi pare una risposta
adeguata, concreta.
"Baillé de réponse"
- traduzione
letterale dal patois: "dare delle risposte" - come si dice spesso
di questi tempi, è diventato molto frequente tale
slogan
,
allora il nostro problema è che cosa si fa? Quali sono le procedure
per esigere questi crediti che si stanno cercando di attivare? Cosa
si è fatto nel concreto? Questo ci sembrava che dovesse essere
oggetto di una valutazione del Collegio dei revisori, collegiale,
meno collegiale, lasciamola perdere adesso questa discussione, ma
ci volete dire qualcosa? Questo per noi è il dato sostanziale,
quello su cui volevamo con voi ragionare, quali sono le cause in
corso, quali sono i contenziosi su quali ci si sta attivando, quali
sono i margini di questi contenziosi? Sono questioni di un certo
rilievo perché scriviamo delle poste in attivo e poi non andiamo
neanche a verificare, al di là di una lettera di cui lei ci
parlava, di una nota n. 588... immagino anche annualmente
periodicamente alla vigilia, quando parte questo meccanismo,
l'ufficio competente scrive a tutti e dice: "segnalateci tutte come
strutture coinvolte nel rendiconto la dimostrazione dell'esistenza
di idoneo titolo giuridico". Qualcuno negli uffici la prende in
considerazione? Quanti hanno risposto? Questo volevamo sapere,
semplicemente, questo ci premeva capire, se è stato fatto o se i
nostri servizi, per i motivi che magari possiamo anche discutere
(manca personale, la "Brunetta" non è applicata, eccetera),
facciamo tutte le discussioni che vogliamo, ma veniamo ad accertare
perché non ci sono i titoli idonei, perché questo incide sulla
veridicità di un conto consuntivo. La veridicità di un conto
consuntivo non è una cosa secondaria per noi, è fondamentale per
poter costruire gli atti successivi e portare avanti le
politiche.
Per quanto riguarda i residui passivi, se non ricordo male, la
mia formazione economica e finanziaria è modesta, ma somme che sono
state impegnate e non ancora spese, qui ci sono residui passivi
pesanti, molto pesanti e riguardano settori strategici: riguardano
l'assetto del territorio, la tutela dell'ambiente e lo sviluppo
economico; mentre in altri segmenti la "macchina" gira meglio, la
capacità di spesa si esprime più correttamente, sui motori
economici noi siamo lenti nello spendere, impegniamo e poi non
spendiamo. Questo allora ci preme in sede di consuntivo discutere e
valutare, approfondire, perché non è possibile che poi ci sentiamo
tutti dire: "ci sono i soldi", poi non circolano; andiamo a vedere
perché, cosa sta succedendo, quali sono le poste più importanti.
Questo secondo noi doveva essere fatto e questo credo abbia tentato
di fare il collega Zucchi nel suo ruolo, questo ci saremmo
aspettati da parte di tutti e tre i Consiglieri incaricati. Abbiamo
constatato che invece questi residui passivi nel loro complesso si
sono assottigliati di poco, l'incidenza marginale del miglioramento
che viene ampiamente pubblicizzato nella relazione è dello 0,68
percento, sono briciole, non sono spostamenti importanti
soprattutto, ripeto, con i "chiari di luna" che abbiamo conosciuto
già nella seconda parte dell'anno, per quanto il
refrain
della crisi rispetto a questa partita del conto consuntivo lo
dobbiamo tenere fuori dal campo, perché non può e non poteva avere
un'effettiva incidenza sul conto consuntivo del 2008 una crisi che
ha iniziato ad acuirsi a partire dal mese di settembre.
Noi sappiamo, ce lo hanno ripetuto molto bene le categorie
professionali, ce lo hanno ripetuto i tecnici dell'Assessorato,
l'incidenza di questa crisi noi la risentiremo 16-18-20 mesi dopo
in termini finanziari come Regione, quindi non è su questa che si
sta discutendo: si sta discutendo semmai se la Regione è stata
rapida nel reagire e nell'accelerare la sua capacità di spesa nel
mettere di nuovo in circolo risorse e non farsi fermare. Qui si è
fermata, qui la "Giunta Rollandin" non ha fatto meglio della
"Giunta Caveri", direi che l'accelerazione non si è per niente
sentita. Non credo poi che si sia data grande attenzione al fatto
che anche la spesa corrente che si sta lentamente riducendo non ha
avuto però quella riduzione che ci dovevamo aspettare e che si
rende necessaria. Abbiamo in realtà un
trend
costantemente
di aumento di determinate spese, fra cui le spese istituzionali e
qui ovviamente facendo parentesi per quanto riguarda le istituzioni
consiliari e lo scarto di fine legislatura, ma anche al netto di
questo dobbiamo riscontrare che la macchina continua a pesare, pesa
in modo decisamente elevato.
Vi è poi un ultimo dato che vorrei evidenziare dall'analisi del
conto consuntivo e riguarda quello che abbiamo nel cassetto, ovvero
le cosiddette "disponibilità di cassa". È curioso, ma le
disponibilità di cassa, andiamo a pagina 21 del nostro consuntivo,
sono triplicate. Come si faccia ad avere tre volte più soldi in
cassa, parliamo di una cifra rilevantissima che al 31 dicembre 2008
si attesta nell'ordine dei 100 milioni di euro, tripla rispetto
alla somma in cassa nel 2007. Assessore, è vero che lei è in
servizio come Assessore alle finanze solo da metà dell'esercizio,
credo che abbia avuto un passaggio di consegne "domestico", perché
sono passate dal suo collega Marguerettaz a lei, quindi all'interno
della stessa Giunta regionale, ma il fondo cassa, ossia quello che
abbiamo nel cassetto al 31 dicembre 2007 era di 31 milioni di
euro...
(interruzione dell'Assessore Lavoyer, fuori
microfono)
... certamente risponderà, siamo qui per parlare e quindi lei
avrà tempo e argomenti per rispondere, ma il fondo cassa nel 2007
era di 31 milioni di euro. Il fondo cassa, quello che c'è, qui
abbiamo persone che sono abituate a parlare di... ma il fondo cassa
al 31 dicembre 2008 è di 106 milioni di euro! Più di 3 volte tanto
quello che c'era in fondo cassa quindi... ci saranno motivazioni
straordinariamente importanti, non le conosco nel dettaglio; non ne
ha avuto modo di conoscerle nell'esame collegiale il nostro
revisore, forse ne avremo qualche ulteriore specificazione, 106
milioni di euro di fondo cassa al 31 dicembre 2008, quindi sono
cifrette non indifferenti sulle quali credo che sarebbe utile
ragionare, perché avrebbero fatto più comodo nell'economia reale
della Regione che tutti nella tesoreria. Su questo aspetto della
tesoreria peraltro interviene il collega Zucchi con le sue
valutazioni, ma su questo mi permetto di dissentire; noi abbiamo
valutazioni sicuramente divergenti sulla questione dell'obbligo di
detenere la liquidità presso il conto di tesoreria unica, vecchia
questione sulla quale ci furono anche contenziosi di fronte alla
Corte costituzionale, credo che non ci debba preoccupare la
questione che lei ha sollevato e comunque sia, se devono essere
fatti degli accertamenti, che si facciano tranquillamente. A me non
preme che i soldini della Regione vadano a finire nel conto di
tesoreria unica del Ministero dell'economia e finanze, mi preme che
non rimangano nel nostro cassetto e che "non mettano la muffa" lì
dentro! Queste sono alcune delle osservazioni che volevamo fare,
nel condividere - questo spero che venga ripreso molto presto dalla
Commissione del Regolamento, da chi si deve occupare di tale
questione - l'opportunità di istituire un organo di revisione. Su
questo peraltro, non in termini di revisione contabile, ma in
termini di analisi delle politiche svolte da questa Regione e delle
sue capacità di spesa se si fosse data attuazione a una legge
regionale che ormai data già di tre anni e che riguarda
l'istituzione di un'autorità di vigilanza, forse avremmo in questa
sede degli elementi di discussione ulteriore per capire meglio come
raddrizzare le questioni. Non è allora forse dando a due
commercialisti o a una società di revisione contabile il lavoro che
fanno i Consiglieri regionali, ma certamente avendo un'analisi più
approfondita delle politiche regionali, delle capacità di spesa
della Regione, noi oggi ragioneremmo in senso molto diverso, in
termini molto diversi.
Ci sarebbe poi da approfondire, ma anche questo lo rimetto
all'Assessore alle finanze e all'approfondimento che si può fare
anche in Commissione... la necessità di avere una dettagliata
rappresentazione del patrimonio della Regione. Il patrimonio della
Regione è un'entità molto generale, non so fino a che punto
approfonditamente analizzata al di là di un'analisi molto succinta
e sommaria.
Questi quindi sono alcuni degli aspetti che volevamo evidenziare
in sede di approvazione del rendiconto. Presidente Lanièce, stiamo
procedendo congiuntamente anche per l'assestamento di bilancio,
facciamo discussione congiunta o separiamo le due partite?
Congiunta.
Sull'assestamento di bilancio mi premerebbe fare qualche
osservazione di ordine generale, salvo poi come i colleghi anche
del gruppo se vorranno fare delle osservazioni ulteriori... Prima
osservazione: nel prendere atto con soddisfazione che si dà corso
alla riduzione dell'imposta regionale sulle attività produttive,
che abbiamo sollecitato da tempo, che la Giunta aveva già
annunciato mesi fa di voler portare in Consiglio regionale e che -
se non capisco male - con una riduzione nella misura di 0,92 punti
percentuali sul valore di produzione netta, qui andiamo molto nel
dettaglio, ma vuol dire per una nostra azienda scendere da 3,9 a
2,98 di IRAP: è una bella cosa. In questo momento se lasciamo un
po' di soldini nelle tasche delle nostre aziende, facciamo
sicuramente una cosa che trova, forse sarà fra le poche, il plauso
e il consenso di tutto il Consiglio regionale. Se la notazione è
consentita, ma non è polemica, è proprio
ad adiuvandum
, a
sostegno, è che, siccome questa riduzione si applica al periodo di
imposta decorrente dal 1° gennaio 2009, quindi ha un'efficacia
retroattiva e siccome si sta procedendo adesso ai pagamenti degli
acconti, che vi sia una sollecita comunicazione esterna, in modo
tale che chi in questo momento è addetto al prelievo da parte delle
categorie professionali interessate si attivi molto rapidamente per
evitare di far versare acconti superiori al dovuto.
Avremmo molte questioni da approfondire in questa sede, perché
ci pare sede interessante e utile per un dibattito approfondito
sulla manovra finanziaria, perché questa è la manovra finanziaria
per eccellenza della Regione, è il passaggio nel quale si va ad
incidere in modo più significativo regolando delle partite in corso
e comunque anche dando qualche sterzata, qualche rilievo ancora.
Finanziamento per interventi di ripristino dei danni causati alla
viabilità comunale: l'Assessore avrà la gentilezza di esplicitare
nella sua risposta su cosa andiamo ad intervenire, perché, al di là
dell'opportunità di dare qualche piccolo
coup de pouce
ai
nostri Comuni, non pareva che la nevicata avesse danneggiato per 3
milioni di euro la nostra viabilità, ma è possibile, io non ne ho
naturalmente la cognizione tecnica puntuale. Osservavo peraltro
come vi fosse un capitolo di spesa, 37880, che non trovavo nel
bilancio di previsione, forse è un'istituzione che avviene con
questa legge o che è avvenuta nel frattempo, ma vorrà gentilmente
verificare. Abbiamo poi degli interventi un po' micro, a campione,
alcuni assolutamente necessari e che sottolineiamo con
apprezzamento come quello del Comune di Etroubles per il
finanziamento straordinario alla viabilità, sappiamo a cosa si
riferisce ed è un bene che si sia intervenuti, su questo altri
forse... come?...
(nuova interruzione dell'Assessore Lavoyer, fuori
microfono)
... adesso poi vedremo che voto dare, vedremo, Assessore
Marguerettaz... a lei glielo hanno già dato il voto, intanto!
Articolo 14: Fondo di gestione speciale Finaosta S.p.a., qui
siamo su un discorso che abbiamo già avuto modo di fare fra di noi
qualche settimana fa. Il fondo di gestione è un indistinto,
ricorderanno molto bene i colleghi che avevamo chiesto puntualmente
che vi fosse un coinvolgimento da parte delle Commissioni
consiliari puntuale sulle decisioni che vengono adottate. Qui si
rimpingua per 9 milioni di euro il capitolo relativo al fondo di
gestione speciale Finaosta, sono 18 miliardi di lire e sapere bene
dove andiamo a metterli, quali interventi consistenti giustifichino
questo rappresenta un motivo di trasparenza nei confronti
dell'intera comunità. Questi sono i principali aspetti che volevo
evidenziare, insieme ad un'esplicitazione che forse interesserà più
altri colleghi che seguono da vicino e hanno seguito in passato la
questione, come quelli di una compartecipazione alle spese di
gestione di progetti non ordinari di carattere culturale, attuati
nell'ambito della gestione della cittadella dei giovani. Questi
interventi a
spot
, non sappiamo fino a che punto collegati
con un disegno complessivo, in questo caso per il triennio con
annui 300.000 euro, ci sembra che meritino un'esplicitazione
maggiore, nel senso di conoscere il tipo di apporto che si vuole
dare in questo modo e sapere esattamente dove si intende
arrivare.
Vi è poi un'ultima questione che è più corposa e che riguarda il
fatto che si mettono, nell'esercizio 2009, 10,460 milioni di euro
di interventi regionali per l'ampliamento del Presidio ospedaliero
di viale Ginevra. Non mi pare sia opportuno ripartire con
discussioni di ordine generale, ma sapere esattamente qual è
l'intendimento della Giunta regionale al mese di giugno, ossia a
metà dell'anno rispetto ad una spesa nell'anno di 10 milioni di
euro. Non ho ancora visibilità sufficiente per capire come siano
spendibili 10,460 milioni di euro all'interno di questo semestre di
competenza, altrimenti ritorniamo al discorso del cassetto e i
soldini rimangono lì. Queste erano le nostre modeste valutazioni e
richieste anche di approfondimento, siamo sicuri che l'Assessore
Lavoyer avrà argomentazioni per poterci illuminare ampiamente in
merito. La ringrazio, Assessore.
Presidente
- Cari colleghi, vista l'ora e su proposta
condivisa da tutti i gruppi consiliari, dichiaro conclusi i lavori
dell'odierna seduta consiliare. I lavori riprenderanno domani
mattina alle ore 9,00 con la discussione dei punti n. 24 e n. 25
all'ordine del giorno.
La seduta è tolta.
---
La seduta termina alle ore 20,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK