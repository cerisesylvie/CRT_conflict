Consiglio Regionale della Valle d'Aosta - Oggetto del Consiglio n. 392 del 25 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 392 del 25 febbraio 2009 - Resoconto
OGGETTO N. 392/XIII - Interpellanza: "Individuazione di
soluzioni per migliorare il servizio postale in Valle
d'Aosta".
Interpellanza
Appreso che Poste Italiane ha disposto la chiusura
dell'ufficio di Saint-Vincent nelle ore pomeridiane;
Considerato che il servizio pomeridiano svolto dall'ufficio
postale di Saint-Vincent ha sempre costituito un importante
riferimento per la cittadina termale e per tutto il comprensorio
della Media e Bassa Valle;
Rilevato che tale decisione sta suscitando un evidente e
comprensibile malumore nella cittadinanza locale;
Constatato che dall'inizio di febbraio rimane soltanto la
sede centrale di Aosta a svolgere il servizio nelle ore
pomeridiane;
Visto che il 5 marzo 2007 è stato sottoscritto un protocollo
d'intesa tra la Regione e Poste Italiane finalizzato alla fornitura
di prodotti e servizi volti a migliorare i rapporti con i
cittadini, con particolare attenzione alle realtà periferiche e
disagiate del territorio regionale;
ciò premesso, i sottoscritti Consiglieri regionali
Interpellano
il Presidente della Regione per sapere:
1) se la chiusura pomeridiana dello sportello di
Saint-Vincent, definita "sperimentale" da Poste Italiane, è da
intendersi temporanea oppure definitiva;
2) se e come intende attivarsi presso i competenti organi di
Poste Italiane per cercare di individuare soluzioni concrete ai
molteplici e gravi problemi inerenti il servizio postale in Valle
d'Aosta, tra i quali quello esposto in Premessa;
3) se il protocollo d'intesa del 5 marzo 2007 ha avuto
qualche seguito ovvero ha esplicato qualche effetto.
F.to: Tibaldi - Benin
Président
- La parole au Conseiller Secrétaire
Tibaldi.
Tibaldi (PdL)
- Sappiamo che le Poste Italiane sono un
po' una "pentola bucata", però siamo costretti a restare ancora per
un po' di tempo in questo regime di monopolio, che fra qualche mese
o qualche anno verrà meno e si entrerà anche qui nel libero
mercato. Poste Italiane ha una situazione capillare a livello di
uffici nella nostra Regione, ma questa capillarità da tempo sta
evidenziando segnali di disfunzione e di mal funzionamento, ai
quali la Regione cerca di porre rimedio nel limite delle sue
competenze. Immagino risponda il Presidente... Abbiamo visto nei
giorni scorsi delle lamentele diffuse, peraltro regolarmente
pubblicate dagli organi di informazione, e noi ci siamo soffermati
su una di queste, perché ci sembra la più ponderosa delle
inefficienze di Poste Italiane in questo momento: è stato dimezzato
il servizio a Saint-Vincent. Non è un ragionamento campanilistico
che vogliamo fare per contiguità territoriale, ma sappiamo che
Saint-Vincent, insieme alla sede centrale di Aosta, era l'unico
ufficio in Valle che osservava un orario di sportello pomeridiano.
Lo sportello pomeridiano di Saint-Vincent non serve solo per il
Paese, ma per Châtillon, per il comprensorio della media e della
bassa valle, perché se una persona aveva l'esigenza di recapitare
posta durante il pomeriggio, poteva farlo a Saint-Vincent se della
media e bassa valle, mentre oggi è costretto a venire ad Aosta. È
vero che Aosta è capitale di questa piccola patria, ma è vero anche
che il decentramento dei servizi sul territorio non dispiace
soprattutto agli utenti.
Abbiamo sintetizzato in premessa questo problema, che sta
suscitando un evidente e comprensibile malumore nella cittadinanza
locale, si tenga presente che il polo demografico di Châtillon e
Saint-Vincent, che conta circa 10mila abitanti, è il secondo polo
della Valle e ha una sua importanza da un punto di vista sociale.
Dall'inizio di febbraio rimane solo aperta la sede centrale di
Aosta a svolgere il servizio pomeridiano e abbiamo letto, oltre
alle lamentele presentate dai sindacati, però per altre ragioni
oltre che per le disfunzioni del servizio, del recente incontro del
Presidente Rollandin con il Direttore della filiale di Aosta,
Picollo, della volontà di rinnovare un protocollo d'intesa che è
già stato siglato dal Presidente Caveri e che non ci sembra abbia
dispiegato particolari effetti.
Alla luce di queste premesse, le domande sono tre, non sto a
rileggerle, lascio al Presidente la risposta.
Président
- La parole au Président de la Région,
Rollandin.
Rollandin (UV)
- Grazie, Presidente. Il tema delle poste
è un tema che ha una grossa rilevanza e un grosso interesse a
livello regionale, ricordo che recentemente era stata presentata
dai colleghi un'altra interpellanza nel merito per capire quali
potevano essere le disponibilità nei confronti della convenzione
che anche da parte sua è stata citata, convenzione scaduta l'8
marzo 2008 e adesso cercherò di dare risposte puntuali alle domande
che sono state rivolte.
"S
e la chiusura pomeridiana... è da intendersi
temporanea oppure definitiva"
, sulla base delle informazioni di
cui disponiamo, la chiusura pomeridiana dello sportello di
Saint-Vincent è considerata sperimentale e non definitiva.
Evidentemente questa operazione è stata messa in atto da Poste
Italiane sulla base dei dati relativi ai flussi di utenza del
servizio pomeridiano dell'ufficio di Saint-Vincent, quindi del
rapporto costi-benefici raffrontato al numero di persone necessario
per tenere aperto lo sportello negli orari pomeridiani. Concordiamo
con quanto sottolineato nelle premesse dell'interpellanza, al fatto
che l'ufficio postale di Saint-Vincent è un riferimento strategico
per tutta la zona, lei ha voluto riferire anche delle persone che
sono coinvolte, non dimentichiamo che c'è tutta l'utenza dei
turisti, che devono essere considerati, perché è zona turistica,
oltre al discorso che abbiamo fatto per altri aspetti per la media
e bassa valle e che, in seguito alla chiusura dello sportello negli
orari pomeridiani, il servizio è assicurato solo nel capoluogo
regionale, come ha ricordato anche lei. Di conseguenza chiederemo a
Poste Italiane di verificare e riconsiderare attentamente i motivi
che hanno portato a questa sperimentazione rispetto alla chiusura
pomeridiana dell'ufficio di Saint-Vincent e a non tramutare in
definitiva tale chiusura, che chiaramente avrebbe tutte queste
conseguenze. Lei ha ricordato l'incontro che si è appena tenuto con
il Responsabile dell'ufficio di Aosta, come saprà, lo stesso in
questi giorni è stato trasferito, quindi è in arrivo un nuovo
responsabile che dovrà prendere in mano la situazione e questo non
agevola perché - per carità, questo avvicendamento continuo rientra
nelle regole -, quando uno è sul posto, riesce a capire meglio le
problematiche e anche a farsene carico, mentre adesso si dovrà
ripartire daccapo.
Seconda domanda:
"
se e come intende attivarsi presso i
competenti organi di Poste Italiane per cercare di individuare
soluzioni concrete ai molteplici e gravi problemi inerenti il
servizio postale in Valle d'Aosta, tra i quali quello esposto in
premessa"
, come ha ricordato, c'è stato questo incontro il 12
febbraio con i rappresentanti di Poste Italiane, fra cui il
Direttore della filiale e i responsabili per la Valle d'Aosta del
Servizio recapito e commerciale. All'ordine del giorno
dell'incontro vi era proprio la situazione del servizio postale
della nostra regione, in particolare per quanto riguarda i problemi
relativi al recapito della corrispondenza e alla funzionalità degli
uffici postali presenti sul territorio. Abbiamo sottolineato alle
Poste la necessità che siano risolti quei disservizi che impattano
in modo diretto sui cittadini, come la consegna della
corrispondenza, ponendo l'attenzione necessaria alla specificità
del nostro territorio. Ci sono state date assicurazioni in merito
che avrebbero migliorato la situazione anche tenendo conto di una
certa disponibilità di personale, noi ne abbiamo preso atto e
aspettiamo di verificare nel concreto cosa succederà. Poste
Italiane ha assicurato tutto l'impegno a ricercare soluzioni in tal
senso e in particolare con la ripresa delle relazioni sindacali per
quanto riguarda il recapito della corrispondenza. Ci auguriamo che
questo impegno possa trovare una realizzazione concreta e, per
quanto ci riguarda, non mancherà l'attenzione alla collaborazione
in questo senso. Certo è che il rapporto con le Poste resta
comunque difficile, abbiamo appreso che c'è stato lo spostamento
del Direttore della filiale, che sicuramente creerà qualche
problema aggiuntivo.
Per quanto riguarda la terza domanda:
"se il protocollo
d'intesa del 5 marzo 2007 ha avuto qualche seguito..."
, il 12
febbraio sempre in questa riunione abbiamo concordato sulla volontà
di provvedere ad un aggiornamento del protocollo, perché, come
avevo avuto modo di riferire ai colleghi che avevano posto
l'attenzione su questa convenzione (che, fra l'altro, aveva la
durata di un anno, quindi scadeva nel 2008), gli esiti
essenzialmente erano riferiti alla distribuzione dei libri e le
problematiche che erano contenute nel protocollo non aveva avuto
alcun risultato. Si trattava di fare il punto per capire: ma serve
ancora insistere su quel tipo di logica se non ha dato esiti e se
non c'è la disponibilità? Perché un conto è dire: "la disponibilità
della sede per fare alcuni servizi", e parliamo in particolare del
discorso sanitario, ossia di agevolare la consegna dei referti nei
comuni più svantaggiati, ma ci sono problemi di collegamento con
l'ospedale che non sono di facile soluzione, quindi una procedura
non facilmente attivabile. Il discorso turistico: bisognerà
valutare i servizi che non sono alternativi, ma complementari, ad
esempio al discorso delle AIAT. Tutto questo farà oggetto di un
approfondimento che è previsto nell'ambito di tali raccordi con le
Poste e con gli enti locali per evidenziare se è possibile attivare
nuovi meccanismi e portare all'attenzione del Consiglio le
possibilità operative. Le prime realizzazioni che sono state fatte
per adesso sono due: la prima è l'installazione presso i sette
comuni valdostani privi di sportelli bancari, di altrettante
apparecchiature automatiche integrate di sportelli locali; questi
sette sono distribuiti ad Allein, Challand-Saint-Victor,
Champorcher, Gaby, Gignod, Introd e Oyace. Per quanto riguarda il
servizio bibliotecario, stiamo vedendo cosa significa un'eventuale
implementazione. Del resto non si è fatto nulla, stiamo vedendo
come attivare nuovi meccanismi, ma la parte più delicata è
soprattutto il servizio ordinario, ossia il servizio di
corrispondenza che normalmente deve essere fatto. Abbiamo
sottolineato a Poste che ci sta bene che la società sia in utile,
ma bisogna anche tener conto del servizio che viene dato alle
comunità, in particolare una comunità come la nostra che ha le
valli laterali che risentono dei problemi della montagna e che
hanno una minima presenza di persone, che non danno quel valore
aggiunto che Poste ritiene indispensabile per decidere di tenere o
non tenere aperto l'ufficio. Le logiche devono essere diverse se è
un servizio sociale importante, oltre che per altri riflessi
turistici e su questo noi intendiamo insistere. Aggiorneremo il
Consigliere nel momento in cui ci saranno passi avanti sviluppi in
merito.
Président
- La parole au Conseiller Secrétaire
Tibaldi.
Tibaldi (PdL)
- La risposta è ovviamente condizionata dai
limiti di competenza da parte della Regione in materia, tuttavia
alcune considerazioni possiamo farle.
In primis
lei dice che
questa sperimentalità della chiusura pomeridiana deve essere letta
in chiave temporanea, ci auguriamo che sia così, perché in Italia
sappiamo che vige questo costume che nulla è più definitivo di ciò
che viene stabilito come provvisorio. Non vorremmo che dietro tale
parola, "sperimentale", si celi in realtà un consolidamento della
chiusura che farà permanere tutti i disagi che abbiamo da entrambe
le parti constatato ed evidenziato.
In secondo luogo ci fa piacere sapere che vi sia stata già
un'attivazione presso il competente organo, in questo caso il
Dirigente, per manifestare le disfunzioni di Poste Italiane, che
non sono una novità. Tenete presente che il polo di Saint-Vincent è
un polo importante anche, come lei ha sottolineato, da un punto di
vista turistico: lì c'è una casa da gioco che si appresta ad
intraprendere un percorso di sviluppo e di rinnovamento, c'è un
paese che è stato rimesso a nuovo negli ultimi anni con un piano
sessennale, sarebbe drammatico che si sistema il Paese, si sistema
la casa da gioco, si sistemano anche le terme (in progetto c'è
anche questo) e poi chiudiamo un servizio come quello postale in un
comune che ha 5.000 abitanti e che rappresenta il secondo comune
della Valle per demografia.
La terza considerazione riguarda il suo recente incontro con il
Direttore di filiale, Picollo, di cui è stata data narrazione anche
dai
mass media
. Abbiamo sentito anche le parole del
Direttore di filiale, che ormai sta lasciando la sede; ci sorprende
questo cambio repentino al vertice della filiale aostana, ossia
ogni volta che si riesce a tessere un briciolo di ragionamento con
un direttore postale, si apprende qualche giorno dopo che verrà
sostituito da un altro. Mi viene quindi da sorridere quando dico:
Rollandin ha incontrato Picollo il 12 febbraio, il 25 febbraio
apprendiamo che il dott. Picollo se ne va e, di conseguenza, avrete
fatto anche dei bei discorsi, ma ci dispiace che siano interrotti
da un avvicendamento al vertice. Penso che dispiaccia anche a lei,
Presidente, che ha incontrato una persona che non so se glielo ha
detto in occasione di questo incontro o magari non lo sapeva
neanche lui... tante belle parole, una pacca sulla spalla, ma
sappiamo che 15 giorni dopo "l'era Picollo" è tramontata; questa
non è una novità anche purtroppo nel sistema postale.
La quarta osservazione riguarda il protocollo d'intesa che venne
sperimentato da Caveri nel 2007. Anche Caveri si incontrò all'epoca
con l'allora Direttore di filiale, poi firmò un protocollo di
intesa con il
Country manager
, anche questa una figura
interregionale, il dott. Raeli e anche qui si parla con uno e poi
si firma con l'altro... è un sistema piuttosto strano questo. Il
protocollo d'intesa (e questa è l'esortazione che le facciamo,
Presidente) se deve essere aggiornato, rivisto e riempito di
contenuti, effettivamente riempiamolo di contenuti. Lei lo ha letto
il protocollo d'intesa, primo, ha durata un anno e in un anno con
un brontosauro tipo le Poste (che saranno una s.p.a., ma hanno
ancora la mentalità del vecchio sistema amministrativo statale) fai
appena a tempo a conoscere come funzionano gli uffici. A parte
questo, l'oggetto della convenzione è: definire attraverso gruppi
di lavoro appositamente costituiti di aree di attività per
collaborazioni e sperimentazioni fra Regione e Poste la fornitura
di prodotti e servizi volti a migliorare i rapporti con i
cittadini, con particolare attenzione alle realtà periferiche
disagiate nel territorio regionale. Se ci soffermiamo all'oggetto
della convenzione, capiamo che le parti si sono dimostrate
completamente indifferenti, perché l'oggetto non è stato non dico
raggiunto, ma nemmeno preso in considerazione. A tal fine per
l'attuazione ci doveva essere un calendario di incontri fra Regione
e Poste, dove le parti convenivano che l'attuazione delle
iniziative da porre in essere doveva essere oggetto di apposite
convenzioni attuative. Da quello che lei ha risposto, non c'è stata
alcuna convenzione attuativa, anche perché in un anno non si poteva
forse fare, ma forse non si è neppure innescato il processo per
cercare di dare dei contenuti a questo protocollo d'intesa.
Risibile poi pare l'articolo sulla segretezza, dove Regione e Poste
si impegnano a non diffondere e divulgare ai non aventi titolo i
contenuti dei documenti e le notizie di cui dovessero venire a
conoscenza nel corso della validità di questo protocollo d'intesa
siglato fra Caveri e Raeli. Non so di quali informazioni siano
venuti nel frattempo in possesso il Presidente e il
Country
manager
nord-ovest delle Poste, l'unica certezza che abbiamo è
che le Poste funzionano sempre peggio! L'invito, se vi accingete a
firmare un protocollo d'intesa o ad aggiornare il presente citato,
che peraltro è scaduto l'8 marzo 2008, come lei ricordava, allora
è, per favore, di mettere delle norme che contengano qualcosa o non
solo "aria fritta".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK