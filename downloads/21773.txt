Consiglio Regionale della Valle d'Aosta - Oggetto del Consiglio n. 1496 del 5 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1496 del 5 ottobre 2005 - Resoconto
OGGETTO N. 1496/XII - Risultati conseguiti per il rilancio
dell'industria valdostana. (Interrogazione)
Interrogazione
Premesso che la giunta con DG 2834/05 ha ravvisato "la
necessità di porre in essere tempestive azioni idonee al rilancio
dell'industria valdostana", decidendo "il completamento delle
realizzazione delle strutture insediative..." la costituzione di un
apposito gruppo di lavoro..." e l'incarico a Finaosta per la
prosecuzione delle azioni di marketing territoriale;
i sottoscritti Consiglieri regionali
Interrogano
L'Assessore alle Attività Produttive e Politiche del Lavoro
per sapere:
1) quali sono le strutture da completare;
2) quali sono i tempi previsti per avere risposte dal gruppo
di lavoro;
3) quali sono i risultati delle azioni di marketing
territoriale sino ad oggi effettuate da Finaosta e quali i costi
sostenuti.
F.to: Frassy - Lattanzi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per quanto riguarda questa
interrogazione, ieri ho già riferito in commissione rispetto a
tutta una serie di questioni, per cui mi limiterò oggi a una breve
sintesi e a una risposta relativamente ad alcune specifiche
richieste che vengono fatte.
Per quanto concerne le questioni relative al completamento delle
strutture, ovviamente questo in riferimento alle azioni di
"marketing" territoriali, che, come è noto, sono state fatte in
riferimento all'"area Cogne", la situazione, per quanto riguarda
l'"Espace Aosta", risulta la seguente: per l'edificio "E" i lavori
sono stati completati, in attesa di collaudo vi sarà una
disponibilità del mercato per fine 2005, inizio 2006; l'edificio
"D" sarà disponibile sul mercato dalla primavera 2006; l'edificio
"T" - ex "Pac" - sarà disponibile sul mercato ad inizio primavera
2007.
Viene posta una questione per quanto riguarda il gruppo di
lavoro istituito con deliberazione n. 2834. Il gruppo di lavoro ha
esaminato, sulla base anche delle indicazioni fornite dal Programma
triennale delle attività produttive, tutta una serie di questioni
collegate all'attrazione di impresa, alle criticità che si sono
trovate nell'attrarre impresa sul nostro territorio, tenuto conto
anche delle condizioni generali dell'andamento dell'industria a
livello nazionale ed internazionale. Le indicazioni che verranno
riguarderanno le iniziative e i settori da privilegiare, nuovi
strumenti per quanto riguarda lo "start up" e l'insediamento di
attività industriali e produttive, la possibilità di interventi per
quanto riguarda la ricerca che tengano conto anche delle
modificazioni che stanno avvenendo in campo europeo per quanto
concerne le direttive rispetto alla ricerca stessa, la possibilità
di estendere i contributi per quanto riguarda la ricerca, previsti
dall'attuale normativa, anche ad aziende di più piccole dimensioni
(oggi vi è un limite dimensionale di 10 aziende). Verranno fatti
anche degli approfondimenti per quanto riguarda la questione del
capitale di rischio, rispetto al quale sono già state fatte alcune
analisi, verranno predisposte anche delle iniziative per quanto
concerne la post-incubazione, cioè delle imprese che lasciano le
"pépinières" (vedi quella di Aosta e di Pont-Saint-Martin) al
termine del periodo in cui l'attività viene avviata. Non vorrei
farla più lunga rispetto a questo, in ogni caso il gruppo di lavoro
e il gruppo di pilotaggio forniranno un primo rapporto alla Giunta
regionale per il 4 novembre; rispetto a questo vi è la massima
disponibilità a fare un approfondimento in sede di commissione.
Per quanto riguarda le azioni di "marketing" territoriale fino
ad oggi effettuate da "Finaosta" e i costi sostenuti, questo era un
tema che ci aveva già visti impegnati nella seduta scorsa. Si può
aggiungere, rispetto alle cose dette in quella seduta, che nel 2005
non sono state intraprese nuove iniziative. Fra l'altro, uno dei
temi di cui si occupa il gruppo di lavoro previsto dalla
deliberazione n. 2834 riguarda anche una riflessione sul tipo di
"marketing" territoriale che è stato fatto nell'ultimo periodo.
Dicevo che nel 2005 non sono state intraprese nuove iniziative, si
è continuato a fare la manutenzione del sito e a mantenere contatti
con potenziali investitori. Fra febbraio e marzo 2005 è stata
istruita e trasmessa in Assessorato la richiesta presentata dalla
società "Sea" e fratelli Ronc per l'insediamento di una piccola
centrale cogenerativa nell'area, fra maggio e giugno è stata
istruita una domanda e sul tema della centrale di cogenerazione vi
sono diversi progetti che interessano l'area: vi è un progetto che
intende portare avanti la "CVA", un progetto che interessa la
"CAS", si tratta di coordinare queste iniziative. Sono progetti che
riguardano la produzione, quindi l'energia elettrica e la
produzione di calore. Dicevo quindi che vi è stata una domanda
presentata dalla lavanderia industriale per uno spazio di 2.500
metri quadri nell'edificio "T", che stiamo ristrutturando in questi
giorni, l'unico sopravvissuto dei vecchi capannoni "Cogne"
nell'area. Vi è stato un imprenditore operante nel settore
dell'acciaio, che aveva però un'attività di tipo commerciale,
quindi non compatibile con le direttive che sono state individuate
per l'area, che sta cercando soluzioni nell'area di
Pont-Saint-Martin, 2 piccoli imprenditori operanti uno nel settore
dei serramenti di alluminio, l'altro specializzato in porte e
finestre per "roulotte", entrambi hanno manifestato il loro
interesse, ma non hanno ad oggi ancora presentato la domanda e la
stessa cosa per quanto riguarda una società produttrice di pannelli
prefabbricati per l'edilizia.
Per quanto concerne gli impegni, questi sono relativi alle
deliberazioni n. 2285/2000 e n. 354/2003 e riguardano tutta la
promozione dell'area che è stata fatta ormai quasi in un
quinquennio; le somme complessivamente erogate per quanto concerne
questa attività di promozione ammontano a circa 233 mila euro. Se
il collega è interessato, posso fargli avere una nota di dettaglio
rispetto agli impegni di spesa e all'erogazione delle stesse...
glielo faccio avere fra qualche minuto.
Si dà atto che dalle ore 17,57 assume la Presidenza il
Presidente Perron.
Presidente - La parola al Consigliere Frassy.
Frassy (CdL) - Questo non è un argomento nuovo, perché ha tempi
quasi ormai prefissati, noi facciamo il punto sull'evoluzione dello
sviluppo di tale area e devo dire che questa volta eravamo rimasti
colpiti dall'"incipit" di questa deliberazione di Giunta, che
diceva testualmente:
"ravvisata la necessità di porre in essere
tempestive azioni idonee al rilancio dell'industria
valdostana"
; ne abbiamo dedotto che vi era la consapevolezza
che ci vanno delle azioni tempestive e che ci va qualcosa in più
rispetto a quello che è stato fatto. Devo dire che dalla sua
risposta, Assessore, non vi sono delle novità significative
rispetto alle cose che ci siamo già detti in quest'aula a fine
febbraio di quest'anno sull'interpellanza, che aveva sempre a
riferimento l'azione di "marketing" territoriale su quell'area.
Devo dire di più: la nostra sensazione è che vi siano delle
difficoltà a tirare le fila delle vicende amministrative; i dati
che lei in ultimo ha comunicato non corrispondono con i dati che
lei ha comunicato a fine febbraio 2005, perché lei a quella data
dice - cito -:
"per quanto riguarda la spesa per la promozione,
va precisato che le somme impegnate sono state 562.000 euro, di
queste ne sono state spese 311.000"
. Immagino perciò che, se
sono state spese, sono state anche erogate, per cui, quando lei mi
dice che ne sono state erogate solo per 232.000, io le dico: ma i
311.000 di febbraio? Adesso non voglio imbastire una polemica sui
dati, ma mi consentirà di evidenziarle che questi dati che si
contraddicono nel tempo sono l'evidenza di una gestione confusa e
approssimativa della problematica. Non dico che la confusione la
faccia lei, Assessore, ma gli uffici che le preparano i dati sono
quanto meno disattenti al momento di preparazione dei dati e la
sensazione è che siano disattenti poi anche nella gestione delle
problematiche, perché questa deliberazione di Giunta, al di là di
quell'"incipit" che ci lasciava ben sperare, alla fine è "aria
fritta". Questo perché alla fine di tali necessità di tempestive
azioni idonee voi avete costituito un apposito gruppo di lavoro - e
su quello che farà il gruppo di lavoro avremo modo di confrontarci
- ma, quando si costituisce un gruppo di lavoro, si è all'inizio
del percorso successivo in termini di azioni concrete, e poi avete
deciso di proseguire la realizzazione delle strutture insediative;
su questo volevamo capire cosa si intende dire. Per fortuna non
avete detto nulla, perché, quando lei mi dice che gli interventi da
completare sono l'edificio "E" - che è già completato ed era già
completato immagino anche alla data della deliberazione, perché
sempre a febbraio lei diceva che la previsione di completamento era
ottobre 2005, perciò avete deciso di completare una cosa che era
già completata -, l'edificio "D" - che sarà pronto per la primavera
2006, quindi è ovvio che doveva essere completato - e il "Pac", per
il quale sappiamo benissimo quali sono le risorse che avete
impegnato... ci aspettavamo invece qualcosa di più alla luce di
quelle dichiarazioni che in maniera ormai ciclica fate - le ultime
risultano datate, perlomeno come diffusione a mezzo stampa,
settembre 2005 - sulla necessità di ridisegnare l'accordo di
programma e quant'altro. Perciò, quando dite:
"completamento e
realizzazione delle strutture insediative"
, temevamo che si
desse l'"input" di dare completa attuazione a quell'accordo di
programma, che invece dite ormai da più di un anno che va
rivisto.
Sui risultati di questa azione di "marketing" rinnovate
l'incarico a "Finaosta" per l'impegno di quelle somme di cui
abbiamo parlato prima, i cui dati peraltro non tornano e anche qui
si costituisce un comitato di pilotaggio. Gli insediamenti ad oggi
non hanno fatto progressi rispetto alla realtà di febbraio, perché
non vi sono novità significative, allora noi ribadiamo le
perplessità che avevamo espresso già ad inizio anno sul modo in cui
viene fatto questo "marketing". Vorrei solo leggere quanto diceva a
febbraio:
"va ripensato il modo di promuovere il
territorio"
. Lo diceva a febbraio e poi a settembre dice di
incaricare "Finaosta" per la prosecuzione delle azioni di
"marketing" territoriale; allora vede che fra quello che è stato
detto e quello che è stato fatto ci sembra di ravvisare qualche
incongruenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK