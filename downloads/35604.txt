Consiglio Regionale della Valle d'Aosta - Oggetto del Consiglio n. 77 del 26 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 77 del 26 luglio 2013 - Resoconto
OGGETTO N. 77/XIV - Reiezione di mozione: "Definizione dei
criteri e delle modalità di assunzione di personale da parte delle
società partecipate dalla Regione".
Presidente
- Riprendiamo i lavori interrotti questa
mattinata al punto 57, con la richiesta di sospensione del
Consigliere Chatrian: eravamo in fase di dichiarazioni di voto.
So che c'è stata la presentazione, da parte dell'Assessore, di
alcuni emendamenti, ma già in una fase successiva alla chiusura
della discussione generale: ovviamente questi emendamenti possono
essere presi in considerazione se tutti quanti sono d'accordo, come
da Regolamento. Pertanto, lo ribadisco, le proposte di modifica
possono essere accettate solamente se vi è l'unanimità, visto che
le proposte dovevano essere presentate prima della chiusura della
discussione generale.
Chi vuol chiedere la parola? Ha chiesto la parola il Consigliere
Chatrian, ne ha la facoltà.
Chatrian (ALPE)
- Sì, grazie Presidente. Buon pomeriggio
a tutti.
Questa mattina abbiamo affrontato per quasi un'ora e mezza
questa mozione presentata da 17 Consiglieri; la riteniamo una
mozione forte, urgente e necessaria. Non possiamo, Assessore
Baccega...ringraziamo per il suo tono gentile, anche per il suo
fair play
nel risponderci, però non possiamo accettare la
sua proposta. La situazione alquanto grave, alquanto
cristallizzata, che lei ci ha accompagnato nella sua risposta, col
suo percorso professionale...le assicuro che da tanti anni seguiamo
attentamente l'evoluzione all'interno di tutto il comparto
parapubblico e avevamo chiesto al Governo regionale di non, se
possibile, rispondere sulla veste giuridica, privatistica, la
conosciamo molto bene, ma era più sull'opportunità di natura
politica.
Ebbene, Presidente Rollandin, lei che conosce molto bene questo
mondo, il mondo delle società partecipate e controllate, lei che ha
gestito, a gamba tesa, tantissime assunzioni in questo periodo,
tantissime assunzioni, lei che ha gestito nel dettaglio mirato,
assunzioni, decine e decine di assunzioni, in questi anni, senza
evidenza pubblica, con delle selezioni, a dir poco da presa in
giro...ecco, per favore, non fermiamoci, eventualmente, a mettere
sul tavolo un costo, se qualche selezione è stata fatta da qualche
società partecipata, ve lo chiediamo proprio con tutto il cuore.
Nel momento in cui l'Ente pubblico non assume più, e le società
partecipate hanno assunto ancora tantissime persone con una totale
discrezionalità e, sovente, anche con una certa "parentopoli", noi
pensiamo che non possiamo accettare la proposta dell'Assessore
Baccega, anche perché la nostra mozione andava in due direzioni: la
prima, di ricognizione; la seconda, invece, dove c'era veramente il
cambio di rotta, dove si andava a predisporre le procedure di
reclutamento del personale che garantiscono adeguata pubblicità
della procedura di selezione, modalità di svolgimento della
selezione che assicurino imparzialità, economicità, e celerità di
espletamento, e successiva pubblicità.
Un'altra Regione a Statuto speciale ha legiferato in materia: la
Regione Friuli Venezia Giulia, nel maggio 2012, con la "19" ha
cercato di introdurre nell'impianto legislativo, all'articolo 14
(Reclutamento del personale e conferimento di incarichi):
"Le
società totalmente partecipate o controllate
(quindi non parla
di società
in house
, non stiamo parlando di quello),
anche indirettamente, dalla Regione adottano criteri e modalità
per il reclutamento del personale e per il conferimento degli
incarichi avuto riguardo alla capacità professionale e
-
soprattutto -
nel rispetto dei principi...di trasparenza,
pubblicità e imparzialità"
; sono comunque principi fortissimi,
che in questo momento le nostre società partecipate non adottano.
Più volte noi abbiamo portato degli esempi concreti sulla "non
imparzialità", sulla "non pubblicità", e soprattutto sulla "non
trasparenza".
Detto questo, io invito ancora i colleghi di maggioranza a
riflettere. Stiamo parlando di posti di lavoro pubblici, stiamo
parlando di crisi totale, nel momento in cui in Valle d'Aosta uno
su quattro sotto i 25 anni non ha un posto di lavoro. L'obiettivo
di questa nostra iniziativa è molto, molto semplice: riscrivere le
regole, affinché a tutti i cittadini valdostani in cerca di
occupazione siano garantite le medesime opportunità di accesso al
lavoro. E dato che il Presidente Rollandin conosce molto bene nel
dettaglio, perché dal 2006 al 2008 si è occupato direttamente del
gruppo CVA e poi, dal 2008 al 2013, come Presidente della Regione,
rimandiamo al mittente gli 80 curriculum che mensilmente il gruppo
riceve, perché, se dobbiamo dire le cose come stanno...la
necessità, in questo momento, non sono i curriculum che qualcuno
magari invia al gruppo CVA o ad altre società, ma è la totale
mancanza di evidenza pubblica, di opportunità, di pubblicità, di
trasparenza e, soprattutto, di pari opportunità per i giovani e i
meno giovani.
Quindi l'obiettivo è: manterremo questa mozione così come
l'abbiamo presentata. Chiedo ancora ai diversi colleghi della
maggioranza che non hanno sottoscritto questo atto, di pensarci,
perché un'era sta finendo, probabilmente è già finita, e su questo
dovremo dare subito un cambio di rotta. Grazie.
Si dà atto che dalle ore 15,40 assume la presidenza il
Presidente Emily Rini.
Rini (Presidente)
- Ci sono altri che intendono prendere
la parola in dichiarazione di voto? Nessuno? La parola al collega
Donzel.
Donzel (PD-SIN.VDA)
- Grazie Presidente.
È importante per noi ribadire che l'apertura dell'Assessore
Baccega, a nome della maggioranza, in realtà non si profila come
una vera e propria apertura. Sicuramente sulla questione dei giorni
era possibile trattare, una cosa di buon senso, 60-90 giorni, non è
quello...ma sia il tono, sia i contenuti dell'intervento che hanno
richiamato alla sua esperienza professionale di imprenditore
privato, che noi gli riconosciamo e a cui veramente va dato merito,
svolta in modo esemplare...intendiamo innanzitutto precisare che in
quel settore difficile, delicato, esistono comunque anche
esperienze imprenditoriali dove, diciamo nel rapporto con le
comunità e col personale, si agisce anche con logiche
proporzionalmente diverse. La storia ci ha lasciato i nomi degli
Owen, degli Olivetti, che raccontano anche storie d'imprenditoria,
che non tutte si rifanno ai "Marchionne", tanto per essere chiari,
su come si possa essere imprenditori anche in modo diverso.
Quanto al merito della questione, è per noi assolutamente non
possibile abrogare il punto 4, in quanto esso contiene i principi
fondamentali per cui sono stati fatti gli interventi, prima del
collega Guichardaz e, poi, degli altri della minoranza, e citare
un'interpretazione che sta diventando, diciamo, quella a cui si
stanno conformando tutte le società in Italia...e la leggo prima
che qualche sindacalista cominci ad agire in forma legale per farvi
rispettare le norme. Ecco, tutte le società che gestiscono servizi
pubblici locali a totale partecipazione pubblica sono poi tenute a
conformarsi, per il reclutamento del personale e conferimento degli
incarichi, ai principi previsti per il personale delle
amministrazioni pubbliche, contenuti nell'articolo 18 del decreto
legislativo 165/2001. Queste sono le norme.
Allora, noi, quello che vogliamo è non vederci imporre - tramite
azioni sindacali o legali - leggi nazionali, ma cominciare ad
operare, noi, di nostra scelta, in totale autonomia, e dire: "nelle
nostre amministrazioni pubbliche operiamo con sistemi di assunzione
che sono quelli pubblici, trasparenti", in cui i nostri giovani si
sentano sicuri. Noi purtroppo abbiamo dovuto riscontrare anche in
settori pubblici...concorso dei forestali: "voglio ricorrere"...i
nostri giovani non si fidano delle istituzioni, ed è un fatto
drammatico, è un fatto drammatico quando dei giovani ricorrono,
mandano lettere anonime alla Procura, a tutti i Consiglieri
regionali! È un fatto molto grave! Questa cosa qui è un fatto
grave, che però ha fatto scattare nella società valdostana i primi
segnali di una reazione, di qualcuno che non vuole più accettare
angherie.
Allora, le società partecipate pubbliche non possono essere
considerate "zona franca", in cui qualcuno, con i soldi pubblici,
gioca a fare l'imprenditore privato. Se vuole fare l'imprenditore
privato, faccia come l'Assessore Baccega ha detto...faccia
l'imprenditore privato. Lei è un esempio per la nostra società, va
bene, ma non vada nelle società pubbliche a fare l'imprenditore
privato! Nelle società pubbliche fa il dirigente di una società
pubblica, in cui è tenuto a rispettare le norme del pubblico, a
dare un'altra serenità ai nostri giovani, che si sentano in qualche
modo garantiti dello sforzo che fanno nelle scuole, dello sforzo
che fanno per studiare, per imparare, esperienze lavorative,
esperienze che vanno nel mondo del lavoro, professionali, che
vengano riconosciute secondo dei criteri oggettivi e non in base a
simpatie, appartenenze politiche e vicinanze! Non può neanche più
circolare la minima idea che se qualcuno ha rapporti di
collegamento con il secondo piano della Regione, ha qualche
chance
di giocarsela in più degli altri per essere assunto!
È un'idea sbagliata che noi dobbiamo battere con delle norme.
Francamente, questo punto 4 non è cancellabile, ma perché, come per
altre mozioni che abbiamo votato in precedenza...ma guardate che
questa è la norma! Qui è surreale che si venga in un Consiglio
regionale a dire: votate la norma! Ma la norma è questa, la dovete
recepire! Cosa dite? Andiamo in commissione a discutere un'altra
norma? La norma è questa, si vota questa e si applica!
Presidente
- Altri? La parola al collega Gerandin.
Gerandin (UVP)
- Merci Madame la Présidente.
Mah, io ho l'impressione che probabilmente abbiamo letto una
mozione diversa, Assessore Baccega, perché io sono veramente basito
che lei ci chieda di...ci tengo a rileggerla...lei ci chiede di
cancellare il punto 4 che parla di
"procedure di reclutamento
del personale che garantiscano: adeguata pubblicità della procedura
di selezione; modalità di svolgimento della selezione che
assicurino imparzialità, economicità e celerità di espletamento;
adozione di meccanismi oggettivi e trasparenti per la verifica del
possesso, da parte dei candidati, dei requisiti attitudinali e
professionali richiesti in relazione alla posizione da ricoprire;
il rispetto delle pari opportunità tra lavoratrici e lavoratori; la
professionalità della Commissione esaminatrice, i cui componenti
devono essere scelti tra funzionari delle amministrazioni, docenti,
estranei alle società medesime e non far parte, in qualità di
componenti, dell'organo di direzione politica dell'Ente
controllante, ovvero non devono ricopre cariche politiche e/o
sindacali"
...
Beh, io penso che tutti, le forze politiche che hanno
partecipato all'ultima campagna elettorale, abbiano tutte fatto
tanto uso di uno slogan legato alla trasparenza e alla
meritocrazia. Aggiungo che c'è un rischio più che concreto: che
queste società a partecipazione pubblica siano parte integrante del
Patto di stabilità che lo Stato ci impone. Allora, il rischio
veramente grande è quello di correre il rischio, se lo Stato che ci
imporrà queste regole, sarà lo Stato che ci dirà di equiparare i
metodi di selezione nelle pubbliche, nelle società partecipate
pubbliche, a quelle del pubblico impiego.
Allora io veramente sarei grato se venisse recepita e votata
questa mozione, perché sarebbe un bel messaggio, sarebbe la Valle
d'Aosta che anticipa, una volta tanto, le regole dello Stato, e non
si adegua, come abbiamo dovuto adeguarci al fatto che i politici,
quelli che uscivano da incarichi politici, non potevano più essere
nominati in queste società...ma questo è arrivato prima dallo
Stato, prima della Regione. Una volta tanto sarebbe bello,
veramente interessante, che sia la Regione ad anticipare lo Stato!
Grazie.
Presidente
- Altri che chiedono la parola in
dichiarazione di voto? La parola al collega Roscio.
Roscio (ALPE)
- Grazie Presidente.
Volevo fare solo una piccola considerazione: io non posso non
nascondere un mio personale stupore in tutta questa discussione,
nel senso che...vogliate perdonare anche il fatto che io ho poca
esperienza, non sono un economista, non m'intendo troppo di
questioni giudiziarie...ma, dal punto di vista del cittadino che
guarda dal di fuori quello che succede qui dentro, noi stiamo
parlando, abbiamo parlato per gran parte della mattinata della
questione di come alcune società devono assumere i lavoratori al
loro interno. E un'obiezione che ho sentito fare è: le società in
questione sono società che rispondono al diritto privato e quindi
sono società che, per loro natura, hanno un ordinamento più snello,
quindi è giusto che il privato debba poter assumere in maniera più
flessibile, senza ricorrere a procedure costose, complicate, perché
comunque l'imprenditore sceglie, mette in prima persona il proprio
capitale, rischia, e quindi è giusto che faccia le scelte che
ritiene opportune.
Il problema è che - e questo mi viene veramente difficile da
capire, come cittadino - le società di cui stiamo parlando sono
finanziate con denaro pubblico e per quasi la totalità, nel senso
che si parla di cifre che vanno dal 92 al 100 percento. Allora,
proprio come cittadino, dico: com'è possibile che una società dove
i soldi che servono per farla funzionare sono pubblici, quindi di
tutti, possano...è vero che esisterà un cavillo giuridico che mi
consente di farle funzionare in maniera diversa, ma come possono
queste società sottrarsi da delle regole che a me sembrano
elementari? Per cui mi sembra anche strano doverne discutere qui,
nel senso che com'è possibile che una società che prende denaro
pubblico faccia delle selezioni non pubbliche? Questa cosa qua a me
stupisce veramente, e magari poi qualcuno mi spiegherà anche e
spiegherà anche a chi sta fuori questo meccanismo di funzionamento,
ma il fatto che io devo assumere del personale e lo faccio con una
procedura pubblica, mi consente di...sì, mi consente di assumere
personale innanzitutto volenteroso e in possesso di titoli. Il
fatto che in seguito io bandisca dei concorsi mi garantisce che ci
sia una gara che, in base ai meriti e a una graduatoria, mi
consenta di scegliere il personale migliore per il funzionamento
dell'azienda.
E anche la questione della commissione che deve valutare...mi
sembra evidente che la commissione non debba avere degli interessi
in merito al personale che va a valutare; quindi il fatto di
chiedere, di togliere questo punto, che mi sembra quello
principale, quello su cui si fonda la questione, mi sembra non
accettabile, cioè su questo io penso che converrete tutti che una
società, sia pubblica che privata, che rispetta delle regole,
dovrebbe avere la garanzia di avere il miglior funzionamento
possibile, quindi con queste regole io posso assumere chi è
volenteroso, chi ha le competenze giuste, chi è capace e non chi ha
interessi nella vicenda.
Quindi io vi chiedo veramente di?non so, mi sembra quasi
scontato che debba essere votata questa mozione, così com'è,
interamente...ecco, avrei finito. Grazie.
Presidente
- Grazie. Non ho altre richieste...ci sono
altre richieste d'intervento? La parola alla collega Certan.
Certan (ALPE)
- Grazie Presidente.
Assessore Baccega, lei ci ha ricordato, ci ha invitato e ci ha
ricordato una cosa che noi abbiamo scritto nella mozione, cioè che
era obbligato a riferirci alla legislazione, perché appunto - come
hanno ricordato i miei colleghi prima - queste società hanno una
veste giuridica privatistica. Certo, lo sapevamo, tant'è che
l'avevamo anche scritto! Come ieri, giustamente, il Presidente
Rollandin ci ha ricordato che ormai per contratto era scritto così,
anche per il signor Frigerio, "che se avesse raggiunto degli
obiettivi" era scontato che lui ricevesse 72 mila euro in più.
Quindi, sì, è vero, noi non abbiamo detto che questa era una cosa
fuori legge, né ieri, né oggi.
Noi però stiamo dicendo che non è più possibile andare avanti in
questo modo e queste regole che noi abbiamo proprio messo,
"procedure di reclutamento del personale"
, che come ha
ricordato anche il collega Donzel sono cose normalissime, "devono",
non più "possono", ma "devono" essere recepite. Credo che non ci
sia da parte della maggioranza nessun imbarazzo a votare questo
impegno; quindi io invito veramente a votarlo. Forse è un invito
anche proprio di buon senso, ecco non è più neanche una questione
di posizioni, è una questione di buon senso. Grazie.
Président
- Il y a quelqu'un d'autre qui souhaite
intervenir? La parole au collègue Cognetta.
Cognetta (M5S)
- Grazie Presidente.
Solo due parole per, diciamo così, dichiarare il nostro voto a
favore di questa mozione. Credo, solo per aggiungere un tema al
ragionamento che stiamo facendo, credo che approvare questa mozione
possa anche aiutare chi poi gestisce effettivamente queste società,
perché così magari diamo un messaggio all'esterno, che ci sono
delle regole chiare per tutti, è anche una questione di garanzia,
no? Cioè, nel senso, chi si trova a gestire questa cosa può dire:
beh, ho dei parametri chiari, netti, precisi, e quindi è una
garanzia ulteriore che chi si trova a gestire gestisce in modo
corretto, altrimenti rimane sempre questa questione, no? ombrosa,
nella quale chi gestisce può decidere come meglio crede, che non fa
bene né a lui, né a chi lo ha nominato. Quindi, voglio dire, non
c'è niente di particolarmente difficile in questo. Basta essere
d'accordo, votare a favore, e cambiare pagina. Grazie.
Président
- Merci. Il y a d'autres? La parole au collègue
Chatrian.
Chatrian (ALPE)
- A nome dei quattro gruppi ALPE, UVP, PD
e Movimento Cinque Stelle chiederei la votazione segreta.
Président
- Oui. Pour déclaration d'intention, oui. La
parole à l'Assesseur Baccega...c'est pour déclaration
d'intention.
Baccega (SA)
- Sì, grazie, grazie Presidente.
È evidente che, recependo quelle che sono tutte le
considerazioni che sono state fatte adesso in dichiarazione di
voto, siamo rammaricati del fatto che non abbiate accettato di
discutere, perché questo era l'obiettivo dell'emendamento:
arrivare, ritrovarsi, e dare dei segnali precisi, questo era
l'input della maggioranza. Andare a dire alle aziende partecipate
che bisogna costituire delle commissioni esaminatrici i cui
componenti devono essere scelti fra funzionari delle
amministrazioni, estranei alle società medesime e non farne parte
in qualità di componenti, eccetera...beh, questo, direi che
rispetto al secondo punto del punto 4, dove parlate di
"economicità"
e
"celerità di espletamento"
, non è
consono, perché questo significa costruire ulteriori ostacoli a
quello che può essere un processo. Le aziende hanno bisogno di
energia, di essere efficaci, quindi di poter assumere con una certa
celerità.
Lei mi fa segno del telefono...guardi, io non ho mai avuto modo
di telefonare...c'è un provvedimento che molte aziende hanno
adottato, e altre lo stanno adottando. La volontà della maggioranza
era di sedersi attorno ad un tavolo e continuare questo discorso
attraverso l'emendamento di quella mozione, e non è attraverso
questo processo, attraverso questa mozione che quel 7 percento di
disoccupazione in qualche modo può essere migliorato! Il numero
delle assunzioni non viene fatto sulla base della disponibilità a
votare o meno questa mozione, viene fatto sulla base dei posti di
lavoro che si possono costruire o creare. Quindi, da questo punto
di vista, il voler statalizzare a tutti i costi questo percorso ci
sembra, quanto meno, un processo che non ci vede d'accordo.
Noi, sulla base di queste vostre considerazioni, non voteremo,
ma ci asterremo. Riteniamo che nei contenuti ci possa essere un
approfondimento o un dibattito, perché siamo anche noi per la
trasparenza, ma vogliamo individuare un percorso che è differente
da quello indicato dall'ultimo capoverso del punto 4, che poteva
essere in qualche modo approfondito e valutato in commissione, per
esempio. Grazie.
Presidente
- Bene. Non ci sono altre richieste per
dichiarazione di voto? No? Possiamo?la parola al Presidente
Rollandin.
Rollandin (UV)
- Voglio associarmi ad alcune valutazioni
nella dichiarazione di voto, perché durante il dibattito - e ci
torneremo su altre mozioni -, sono state fatte delle affermazioni
assolutamente gratuite e fuori luogo. Io non ho mai gestito le
assunzioni di nessuno, come qualcuno vuol dire. Le società
partecipate hanno le loro regole. Per quanto riguarda la CVA, usa
lo stesso sistema ex ENEL, e quindi non si è inventata...non si è
fatto nulla di particolare ed è stato concordato con le forze
sindacali.
E poi, una breve annotazione, se mi è permesso: quello che oggi
ha fatto scandalo, quell'elenco degli ammessi che il collega Viérin
ha sbandierato come una prova di quello che sta
succedendo...ebbene, l'elenco degli ammessi, non la graduatoria
finale, e la selezione pubblica per gli operatori di sostegno, è
stato integrato entro i termini previsti dal bando, con il
suggerimento di ulteriori nominativi, dieci persone, a seguito
della regolarizzazione delle domande di ammissione. Allora,
nell'elenco provvisorio, si sono aggiunti quelli che hanno
regolarizzato, questo è provato...io ho voluto solo darlo, perché
mi sembrava...nessuno mi aveva messo al corrente, mi sembrava una
cosa un po' particolare. Voglio solo ricordare ancora al collega
che uno degli ultimi concorsi fatti da una società addirittura di
Roma, per quanto riguarda i vigili del fuoco, ha creato tutte le
problematiche che conosciamo, e non certo perché era gestita da
parte di qualcuno o di qualcun altro. Ci sono stati degli errori,
addirittura del sistema di calcolo informatizzato, che ha portato
una serie di disguidi non indifferenti; quindi non credo che sia
questo il problema.
Io ribadisco che noi concordiamo sull'esigenza di avere delle
regole e sul fatto di avere trasparenza. Quindi credo che,
garantendo la trasparenza, l'economicità, quello che è possibile, o
comunque la non partecipazione della parte politica, tutti questi
principi sono assolutamente condivisibili e verranno comunque fatti
propri. Quindi non è nel merito che noi vogliamo sollevare il
problema, è stato chiesto di integrarlo e, come tale, noi comunque
questo passo lo faremo.
Presidente
- Possiamo aprire la votazione o ci sono
altri? Possiamo aprire la votazione? La votazione è aperta. Tutti
hanno votato? Se tutti hanno votato, possiamo chiudere la
votazione.
Presenti: 35
Votanti: 18
Favorevoli: 17
Astenuti: 17
Contrari: 1
La mozione quindi non è approvata. Possiamo ora passare al punto
58 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK