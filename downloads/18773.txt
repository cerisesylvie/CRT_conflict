Consiglio Regionale della Valle d'Aosta - Oggetto del Consiglio n. 1879 del 7 marzo 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 1879 del 7 marzo 2001 - Resoconto
OGGETTO N. 1879/XI Criteri seguiti nella promozione di
campagne pubblicitarie da parte dell’Assessorato del
turismo. (Interpellanza)
Interpellanza Appreso che al fine di promuovere
l’immagine della nostra regione
l’Assessore al Turismo ha stanziato oltre 1 miliardo
e mezzo per una campagna pubblicitaria nella vicina
Francia;
i sottoscritti Consiglieri regionali
Interpellano
l’Assessore al Turismo per sapere:
1) quali altri campagne pubblicitarie e per quali importi sono
state promosse per il corrente anno;
2) quali sono i criteri utilizzati
nell’individuare le aree in cui promuovere
l’immagine turistica;
3) se non ritenga che il perdurare della chiusura del Tunnel del
Monte Bianco rischi di vanificare gli effetti della campagna
pubblicitaria organizzata oltralpe;
4) quale sia stato il flusso in Valle d’Aosta di
turisti francesi negli anni 1998-1999-2000.
F.to: Frassy - Tibaldi
Presidente
La parola al Consigliere Frassy.
Frassy (FI)
Con questa interpellanza ritorniamo in parte
sull’argomento del turismo che è stato poco fa
affrontato dal collega Tibaldi sotto un altro punto di vista.
È evidente che oggi la comunicazione è importante in moltissime
attività e a maggior ragione è importante anche ai fini di
promuovere l’immagine turistica di una regione.
Questa interpellanza prende le mosse da una serie di iniziative
che l’Assessorato ha sponsorizzato, ultima fra
queste è la campagna che è stata annunciata
dall’Assessore Lavoyer di oltre 1.500 milioni per
promuovere l’immagine della Valle
d’Aosta nella vicina Francia.
Abbiamo fatto alcune riflessioni, che in parte abbiamo
riproposto in questa interpellanza, per capire quali siano i
criteri che vengono attuati da parte dell’Assessore
o da parte degli uffici nell’individuazione delle
aree e di conseguenza degli stanziamenti di bilancio oggetto di
queste campagne promozionali. Anche perché la sensazione che
abbiamo è che il flusso del turismo francese sia stato penalizzato
dalle note vicende che hanno portato alla chiusura del Tunnel del
Monte Bianco tant’è che proprio in questi giorni il
Presidente dell’Associazione albergatori affermava
in una dichiarazione rilasciata ai giornali che, pur essendo
positivo il trend di questa stagione turistica, è negativo per
quanto riguarda la presenza turistica straniera ed evidenziava come
questa negatività fosse collegata all'inagibilità del Tunnel del
Monte Bianco.
È vero che questo potrebbe essere un motivo per rafforzare
l’immagine della Valle d’Aosta nella
vicina Francia, però è altrettanto vero che se lo scopo di una
campagna pubblicitaria è quello di avere un risultato concreto, è
evidente che viene vanificato da questa difficoltà di comunicazione
dovuta alla chiusura del tunnel.
Per quanto riguarda i criteri individuati o comunque utilizzati
nel gestire la campagna pubblicitaria, abbiamo un dato che è quanto
meno curioso; vorremmo sapere se l’Assessore ne è a
conoscenza e se su questo dato ha fatto dei ragionamenti.
Il dato è recente o perlomeno è recente nella sua divulgazione
perché è stato divulgato il 15 febbraio su "Turismo oggi" che è un
supplemento di settore del noto quotidiano "Italia oggi".
In un prospetto, dove si fa riferimento alle regioni in cifre,
si legge che la quota di mercato straniero che la Valle
d’Aosta occupa nella fetta del turismo nazionale si
riduce all’1 percento e questo per certi versi
potrebbe essere giustificato dalle dimensioni della nostra regione
e dunque anche dalle dimensioni di capacità di offerta e di
ospitalità turistica anche se poi vediamo come ci siano altre
regioni, come il Friuli Venezia Giulia, che non hanno dimensioni
molto più grandi delle dimensioni valdostane e che stanno
decisamente più in alto in queste quote di mercato, per non parlare
del Trentino che va al 4,3 percento.
Ma il dato curioso è il raffronto fra questa quota di mercato
straniero che la Valle d’Aosta riesce a catturare,
l’1 percento, con il grado di internazionalità, cioè
di conoscenza del "prodotto Valle d’Aosta"
all’estero e il dato di conoscenza è il 24,1
percento perciò vuol dire, facendo le debite proporzioni e le
opportune riflessioni, che il ritorno di quello che investiamo in
immagine è minimale rispetto alla sostanza del turismo vissuto e
registrato in questa Regione.
Penso che questi dati dovranno essere in futuro oggetto di
riflessione perché non basta spendere in campagne pubblicitarie se
poi non vi è un adeguato ritorno.
Mi fermo a queste prime considerazioni auspicando che
l’Assessore possa dare puntuale risposta alle
domande contenute nell'interpellanza.
Si dà atto che, dalle ore 10,25, presiede il Vicepresidente
Lattanzi.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
Inizierei dall’ultimo dato
che mi sembra sorprendente. Non so se la matematica è un'opinione,
ma io ho qua dei dati precisi, per esempio nel 2000 il totale
generale delle presenze turistiche è di 3.207.000 di cui 772.000
stranieri. Questo 1 percento non so dove quel brillante giornalista
possa averlo recuperato.
Questi sono i dati, fra l’altro una serie di
questi dati anche disaggregati li ho forniti al Consigliere Frassy,
ma questi sono i dati che ci pervengono in base alle schede delle
presenze compilate dalle singole strutture ricettive e
dall’AIAT. Se faccio un rapporto matematico sulla
percentuale su 3,2 milioni e 778.000?
Frassy
(fuori microfono)
? L’1
percento è il dato nazionale ?
Lavoyer (SA)
? Ah nazionale, avevo capito dal suo
intervento che era riferito alla Valle d’Aosta ma,
per tornare ai quesiti posti dall'interpellanza, al primo quesito
rispondiamo che oltre alla campagna pubblicitaria sul mercato
francese, che è stata già approvata dalla Giunta, le strutture
dell’Assessorato stanno procedendo in accordo con le
rappresentanze degli operatori turistici della Regione alla
pianificazione di ulteriori iniziative promozionali, quella
italiana, eventualmente quella dei Paesi Bassi e della Gran
Bretagna.
Attualmente non sono ancora stati definiti gli importi e la
tipologia del messaggio promozionale, quindi attualmente
l’unica campagna che è stata deliberata dalla Giunta
è quella sul mercato francese.
Per rispondere al secondo quesito, che parzialmente si lega a
questa prima domanda:
"quali sono i criteri utilizzati
nell’individuare le aree in cui promuovere
l’immagine turistica"
, con la riforma del
settore turistico e con la creazione
dell’osservatorio la funzione prevalente
dell’Osservatorio del turismo sarà quella di dare
gli indirizzi sulla tipologia delle singole campagne e sulle scelte
strategiche, su dove eventualmente potenziare il messaggio e dove
indirizzare un'azione più marcata. Questo tenendo conto dei dati
oggettivi riferiti ai nostri flussi e di cui siamo in possesso,
cercando di capire cosa sta succedendo non solo a livello europeo,
ma a livello mondiale e come stanno cambiando le mode a livello
turistico.
In attesa dell’osservatorio, un organismo che
conterà al suo interno le esperienze e le competenze presenti nel
settore a livello regionale, che potrà e dovrà avvalersi di esperti
nel settore oltre che delle competenze all’interno
delle strutture dell’Amministrazione regionale non
solo dell’Assessorato del turismo, ma anche
dell’Assessorato dell’agricoltura,
proprio per andare nella direzione del messaggio a 360° nel
frattempo l’Assessorato da un paio di anni coinvolge
tutti gli operatori del settore nel momento in cui vengono fatte
queste scelte, nella fase di predisposizione e di analisi prima di
iniziare la singola campagna, dando le direttive, gli indirizzi
alle eventuali agenzie che poi hanno il compito di fare
l’azione promozionale.
Con la riforma questo coinvolgimento sarà istituzionalizzato
dalla legge con un organismo che ha le sue competenze e le sue
funzioni ben precise.
La logica quindi in questo momento è prevalentemente quella
della continuità del messaggio, quindi è molto importante, che un
messaggio che è stato lanciato negli anni, se ha portato dei
risultati, cercare di continuare ad andare in quella direzione.
Teniamo anche conto della dinamica dell'entità dei flussi
turistici non solo a livello europeo, ma anche a livello mondiale
oltre alle specifiche caratteristiche dei vari mercati. Ad esempio,
la clientela inglese, che costituisce dai dati che ho fornito al
Consigliere Frassy quella maggiormente numerosa fra le varie
clientele provenienti dall’estero, è più fortemente
motivata dalla pratica degli sport invernali e tende quindi a
frequentare la nostra regione soprattutto d’inverno
per cui le nostre azioni promozionali sono particolarmente mirate a
questo periodo dell’anno.
Al contrario i turisti provenienti dal Belgio sono più attratti
dal prodotto montano estivo, dagli aspetti legati alla tradizione,
quindi in quelle regioni la nostra azione promozionale tende
prevalentemente a concentrarsi in funzione
dell’offerta estiva e delle stagioni intermedie
puntando prevalentemente sui tre aspetti: ambiente, tradizioni e
gastronomia.
Per quanto attiene invece il terzo e il quarto quesito,
dell’iniziativa relativa alla campagna promozionale
in Francia, i fattori che sono entrati in gioco nel momento in cui
negli anni è stato scelto di portare avanti questa campagna sono
prevalentemente quelli dell’affinità linguistica e
culturale con la Francia, un altro aspetto molto importante è la
prossimità della nostra Regione con la Francia stessa sottolineando
che oltre a questi aspetti la Valle d’Aosta presenta
altresì caratteri dell’offerta turistica italiana
maggiormente apprezzati dalla clientela transalpina, che sono
l’ospitalità, la joie de vivre e aspetti di questo
tipo.
Su questi fattori è stata costruita negli anni scorsi la
campagna pubblicitaria che l’Agenzia DDB Nouveau
Monde, incaricata della sua stesura, ha arricchito con una forte
azione di comunicazione coinvolgendo attraverso un cabinet de
presse specializzato la stampa di settore e non. I risultati
ottenuti sono ottimi, un esempio è contenuto nella rassegna stampa
che ho consegnato all’interpellante.
Questa azione di comunicazione e di promozione è servita molto
anche ad attenuare gli effetti negativi che ha avuto la chiusura
del Tunnel del Monte Bianco. A questo proposito per quanto ci
riguarda si è ritenuto non solo importante, ma indispensabile
proseguire questa azione promozionale già intrapresa e quindi già
legata anche ad un accordo con l’agenzia stessa e di
non bloccarla come peraltro si può pensare di intravedere nei
contenuti dell'interpellanza posta dal Consigliere Frassy. Questo
proprio al fine di mantenere vivo il ricordo del "prodotto Valle
d’Aosta" e di accrescere le aspettative del turista
francese fino alla riapertura del tunnel.
Parallelamente a questa azione è stata fatta anche un'azione di
sensibilizzazione cercando di informare che la Valle
d’Aosta si poteva raggiungere non solo con il
Traforo del Monte Bianco, ma anche con il Gran San Bernardo, non
ultimo il collegamento con l’aereo Aosta-Parigi che
tiene un raccordo molto importante con questo tipo di mercato.
È quindi per certi versi un concetto contrario a quello che si
può intravedere nell'interpellanza quello che abbiamo voluto
sviluppare. Tutte le opinioni sono rispettabilissime, ma noi
abbiamo ritenuto che il mercato francese è, dati alla mano, un
mercato molto interessante per la Valle d’Aosta
essendo il secondo come dimensione fra tutte le provenienze
estere.
Sul mercato francese infatti abbiamo una concorrenza molte forte
per cui un'eventuale interruzione degli interventi di comunicazione
rischiava di compromettere un patrimonio di immagine e di contatti
acquisito nel corso di numerosi anni di investimenti pubblicitari e
promozionali. Questo va a rafforzare anche il concetto della
continuità del messaggio.
A testimonianza dell’interesse che i francesi
dimostrano nei nostri confronti vi è l’ottimo
risultato ottenuto con il ritorno dei coupons relativi alla
campagna dello scorso anno. Hanno infatti risposto, richiedendo
informazioni, più di 14.000 francesi verso i quali si sta
realizzando un'azione di marketing diretta, cioè prendendo questi
coupons di richiesta di informazioni si sta cercando di contattare
questi turisti per valorizzare ulteriormente i buoni risultati
delle ultime campagne promozionali.
Uno dei progetti è quello di inviare delle cartoline che
l’agenzia dovrebbe sviluppare con dietro dei
richiami, delle agevolazioni qualora il turista venga a trascorrere
le vacanze in Valle d’Aosta, ad esempio la
possibilità di avere una notte di soggiorno gratuita su un
determinato tipo di periodo. Ripeto un'azione di marketing diretta
proprio per non disperdere un capitale che è quello di 14.000
contatti di richieste di informazioni.
Vi è poi l’altro aspetto oggettivo: tenuto conto
che la chiusura del Tunnel del Monte Bianco è avvenuta nella
primavera del 1999 e che l’anno più negativamente
colpito da questo evento avrebbe dovuto essere il 2000, visto che
per il 1999 questa chiusura ha interessato buona parte del 1999, ma
non tutto l’anno, i dati confortano che
l’azione promozionale è stata positiva perché nel
1999 le presenze francesi sono state di 83.238, a fronte di 89.690
nel 2000, quindi nel 2000, malgrado la chiusura durante tutto
l’arco dell’anno del Tunnel del Monte
Bianco, abbiamo avuto un aumento delle presenze. Direi che tutto
sommato questa campagna è stata estremamente positiva.
Voglio sottolineare un altro dato molto importante: gli arrivi
nel 1999, che avrebbero dovuto subire un crollo nel 2000, erano di
38.938; nel 2000 si sono mantenuti su quella quota e cioè 38.378
arrivi. Questo è significativo perché, se sono venuti a mancare gli
arrivi del Francese che attraversa il Tunnel del Monte Bianco, si
ferma una sera in Valle d’Aosta, quindi questo conta
un arrivo e una presenza, sono invece aumentate le presenze proprio
perché abbiamo mantenuto il flusso degli arrivi e si è notevolmente
allungato il periodo di soggiorno nella nostra Regione.
Questi dati sono ancora maggiormente significativi, ripeto, se
consideriamo che la chiusura del tunnel nel 1999 è stata a fine
marzo, quindi per i primi tre mesi la situazione nel 1999 era
normale, mentre nel 2000 questa situazione di anomalia è perdurata
tutto l’anno.
Queste sono le motivazioni che hanno indotto
l’Assessorato a continuare in questa azione
promozionale che noi comunque riteniamo positiva checché ne dica il
Presidente degli albergatori.
Presidente
La parola al Consigliere Frassy.
Frassy (FI)
Assessore, siamo perplessi perché sulle prime
due domande poste nella nostra interpellanza ossia quali altre
campagne e per quali importi la Giunta ha ipotizzato di promuovere
nel corrente anno e quali sono i criteri individuati per gestire
queste campagne, mi sembra di poter riassumere che il criterio
guida sia il fiuto perché di criteri guida, Assessore, non ne ha
forniti, nel senso che le campagne si stanno studiando e valutando
e perciò ad oggi noi sappiamo per certo che l’unica
campagna che è stata già programmata e oggetto di finanziamento è
la campagna nella vicina Francia per 1,5 miliardi.
Sui criteri nell’individuare le aree in cui
promuovere l’immagine turistica
l’Assessore rinvia all’Osservatorio
del turismo quando verrà istituito. Sì, quando verrà istituito
vedremo se sarà un osservatorio di quelli da mantenere o da
chiudere subito dopo perché in materia di osservatorio abbiamo
anche delle esperienze discutibili.
Ma ad oggi e nel passato? Per quanto riguarda il passato, ci
dice l’Assessore, noi coinvolgiamo tutti gli esperti
del settore, abbiamo questo principio della continuità, nel senso
che se l’esperienza è stata positiva, la continuiamo
e poi seguiamo anche il trend.
La perplessità sta proprio nel fatto che non ci sono dei criteri
guida e allora apro una parentesi: non mi stupisce, Assessore, che
qualche volta il fiuto possa creare situazioni tipo quella dei 3,6
miliardi della gara di appalto annullata dal TAR per la pubblicità
in Italia perché certe volte il fiuto porta a fare anche errori di
questo genere.
Non è l’argomento dell'interpellanza perciò non
mi soffermo sulla vicenda del TAR per quanto riguarda quel tipo di
appalto, però voglio evidenziare dei dati, Assessore. Innanzitutto
la stima dei movimenti e delle presenze della vicina Francia
avrebbero dovuto essere fatte dal 1998 come abbiamo chiesto e come
peraltro lei ci ha fornito nei dati cartacei omettendo però di
evidenziare il dato del 1998 perché il dato del 1998 dà 101.000
presenze dopodiché si va a flettere ovviamente nel 1999 e nel
2000?
(interruzione dell’Assessore Lavoyer, fuori
microfono)
? ma è evidente, Assessore, che il 2000 abbia per certi versi
dato una ripresa perché il 1999 era la situazione di massimo choc,
mentre nel 2000 c’è stata la normalizzazione nella
situazione di difficoltà.
Il dato che però non ci convince assolutamente è un altro.
Al di là dei dati di fonte ENIT, che ho citato prima, il dato
che penso sia inoppugnabile è quello che noi spendiamo.
L’ENIT dice che abbiamo una visibilità del 24 con
una quota di mercato dell’1, io dicevo che è un po'
anomalo questo raffronto, ma il dato è un altro e cioè il turista
che maggiormente viene in Valle d’Aosta è il turista
italiano, questo è quanto dicono i dati che ci ha fornito il suo
Assessorato tant’è che nel 2000 abbiamo qualcosa
come 2,4 milioni di presenze di turisti italiani che hanno dato
questa continuità in notti alberghiere a fronte invece di meno di
89.000 turisti francesi.
Il ragionamento è il seguente, Assessore: cosa costa
all’Amministrazione regionale un turista francese a
notte in base a quell’investimento? Costa oltre 16,5
milioni di pubblicità. Cosa costa invece un turista italiano a
notte come pubblicità in Valle d’Aosta? Un milione e
mezzo. Questi dati sono matematici, bisogna riflettere; non si può
sostenere che la Francia è la seconda fonte di turismo per la Valle
d’Aosta perché la seconda fonte di turismo dà un
rapporto da 2,4 milioni di presenze a meno di 90.000 presenze
perciò è sì la seconda fonte di turismo, ma è una fonte che è
lontanissima da quella?
(interruzione dell’Assessore Lavoyer, fuori
microfono)
? sto dicendo che dai dati che l’Assessore ci ha
fornito gli Inglesi sono i primi e la seconda fonte straniera? ed è
la terza fonte straniera in assoluto, ha ragione
l’Assessore, comunque sia questa terza fonte
straniera in assoluto ci porta 90.000 presenze.
Ora 90.000 presenze su un budget pubblicitario di 1.500 milioni,
se il conto che ho fatto non è un conto fuorviante, dà 16.666.000
lire a notte per turista francese.
Il budget di 3,6 miliardi, che peraltro è un budget triennale,
se non ricordo male, ci dà una risultanza di 1.500.000 lire a notte
per turista italiano. È su questo dato che rimaniamo perplessi
perché riteniamo che le risorse investite non diano un adeguato
ritorno, di conseguenza su questo ragionamento ci fermiamo perché
riteniamo che procedere a fiuto nell'impostazione
dell’immagine pubblicitaria della Valle
d’Aosta porti a questi paradossi oltre ai noti
paradossi di cui si è occupato il TAR.
Non sappiamo se l’AIAT e
l’osservatorio riusciranno a dare dei criteri guida,
lo auspichiamo, però oggi come oggi la gestione del turismo la
riteniamo frutto della capacità o meno interpretativa "in primis"
dell’Assessore e poi della struttura. Oggi come oggi
forse questo è un metodo non più sufficiente.
Si dà atto che, dalle ore 10,45, presiede il Vicepresidente
Viérin Marco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK