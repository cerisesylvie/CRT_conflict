Consiglio Regionale della Valle d'Aosta - Oggetto del Consiglio n. 2881 del 4 dicembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2881 del 4 dicembre 1991 - Resoconto
OGGETTO N. 2881/IX Iniziative per eliminare l'utilizzo della
nafta negli impianti di riscaldamento.
(Interpellanza)
Errore. L'origine riferimento non è stata
trovata.
Presidente
Do lettura dell'interpellanza
presentata dal Consigliere Riccarand ed iscritta al punto 15
dell'ordine del giorno.
Interpellanza Rilevato che proseguono in modo massiccio,
soprattutto ad Aosta, gli interventi di modificazione degli
impianti di riscaldamento a gasolio in impianti a "nafta
leggera";
ricordato che la "nafta leggera" (olio combustibile fluido) ha
un contenuto di zolfo notevolmente superiore al gasolio e provoca,
quindi, maggiore inquinamento atmosferico;
ricordato, altresì, che nelle grandi aree urbane, da ormai molti
anni, non è consentito l'uso di tale prodotto per gli impianti di
riscaldamento, mentre in Valle d'Aosta tale uso non solo viene
consentito, ma viene persino incentivato mettendolo in vendita in
esenzione fiscale e, quindi, ad un prezzo notevolmente inferiore a
quello del gasolio;
richiamate le discussioni già svolte in Consiglio regionale nel
settembre 1990,
il sottoscritto Consigliere regionale del Gruppo Verde
Alternativo
interpella
l'Assessore regionale all'industria, commercio e artigianato e
l'Assessore regionale all'ambiente, territorio e trasporti per
sapere:
1) che cosa è stato fatto per impedire la trasformazione di
impianti di riscaldamento a gasolio in impianti a nafta;
2) se la Giunta è in possesso di dati sulle trasformazioni di
impianti a gasolio in impianti a nafta e quale è stata l'evoluzione
negli ultimi cinque anni della richiesta di olio combustibile
fluido in esenzione fiscale;
3) che cosa si intende fare per eliminare l'utilizzo della nafta
negli impianti di riscaldamento analogamente a quanto già avviene
in tutte le grandi città italiane.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
In queste giornate limpide e
serene, scendendo ad Aosta dalla Valle del Gran San Bernardo, si
può notare qual è il livello della cappa di sostanze inquinanti che
grava sulla nostra città: c'è sempre una nuvola grigio-azzurra che
ristagna per tutta la giornata sulla città. E' un indice eloquente
del livello d'inquinamento determinato dal traffico automobilistico
e dai Tir, ma anche dai fumi del riscaldamento domestico.
Il fatto preoccupante è che la situazione, invece di migliorare,
sta peggiorando, perché è diventata prassi comune trasformare gli
impianti di riscaldamento a gasolio in impianti di riscaldamento a
nafta leggera.
Sappiamo che questo è determinato dalle agevolazioni fiscali
sulla nafta, tant'è che la si può acquistare in esenzione fiscale e
quindi ad un prezzo notevolmente inferiore rispetto al gasolio. Ciò
ha indotto una serie di cambiamenti negli impianti, con conseguenze
estremamente negative sul piano ambientale.
Con l'interpellanza chiediamo agli Assessori all'industria e
all'ambiente di dirci, secondo le rispettive competenze, che cosa
intendono fare in tre direzioni.
Innanzitutto, vorremmo sapere che cosa intendono fare per
stoppare le modificazioni agli impianti ed impedire un'ulteriore
diffusione nella trasformazione degli impianti di riscaldamento a
gasolio in impianti a nafta.
In secondo luogo vorremmo conoscere l'andamento delle richieste
e dei consumi di olio combustibile fluido, cioè della nafta leggera
in esenzione fiscale negli ultimi cinque anni, per disporre di dati
precisi sulla sua evoluzione del fenomeno.
Con l'ultima domanda chiediamo che cosa si intenda fare per
bloccare l'utilizzo dell'olio combustibile fluido negli impianti di
riscaldamento. La nafta leggera è vietata nelle grandi città per
problemi di inquinamento. Io credo che anche noi dovremmo adottare
drastici provvedimenti per vietarla in Valle d'Aosta e soprattutto
nella città di Aosta.
Questo argomento era già stato sollevato dal nostro Gruppo in
precedenti adunanze consiliari. Purtroppo, non si sono potuti
compiere passi in avanti, anzi si è tornati indietro, perché la
situazione è peggiorata. Chiediamo, perciò, che ci sia un impegno
concreto, cioè che si assumano decisioni concrete per evitare che
la situazione si protragga e peggiori nel tempo, altrimenti
nell'arco di pochi anni tutti gli impianti funzioneranno a
nafta.
E' chiaro che gli amministratori dei condomini ritengono più
conveniente far funzionare gli impianti di riscaldamento a nafta
leggera e che i venditori dicano di garantire i filtri ed il non
inquinamento degli impianti funzionanti a nafta, ma in realtà il
contenuto di zolfo nella nafta è molto più elevato che nel gasolio,
per cui con la nafta si possono raggiungere paurosi livelli di
inquinamento.
Non abbiamo dati precisi, perché purtroppo nella città di Aosta
non si hanno ancora dati precisi sull'inquinamento, però basta
guardare la città da Est, da Ovest, ma soprattutto dall'alto, per
vedere a che livello di inquinamento siamo arrivati.
Per questo noi crediamo che debbano essere assunti impegni
concreti e vorremmo sapere dagli Assessori competenti che cosa
intendono fare.
Presidente
Ha chiestola parola l'Assessore all'industria,
commercio e artigianato, Mafrica; ne ha facoltà.
Mafrica (PCI-PDS)
In effetti la preoccupazione
espressa dal Consigliere Riccarand è da condividere "in toto".
Già l'anno scorso c'era stata un'interpellanza di questo tipo.
Dopo quella data c'è stata un'ordinanza del Comune di Milano, che
limitava l'uso di determinati combustibili, come l'olio fluido ed
il carbone, negli impianti di riscaldamento. Quell'ordinanza è
stata sospesa dal Tar il 2 luglio 1991.
Pochi giorni fa, il Ministro dell'ambiente, Ruffolo, di concerto
con il Ministro delle aree urbane, ha emanato undici ordinanze per
fissare dei limiti alle presenze di gas inquinanti. Tra i
combustibili da riscaldamento sono compresi anche gli oli
combustibili fluidi, ma il loro tenore di zolfo non può superare in
peso lo 0,2 per cento.
Queste ordinanze si riferiscono, però, alle città metropolitane
(Milano, Torino,Venezia, Genova, Bologna, Firenze, Roma, Napoli,
Bari, Palermo e Catania) e la loro estensione temporale è limitata
al periodo 1° gennaio 1992 - 30 aprile 1992.
Si tratta di verificare se il Ministro Ruffolo, che in una
intervista ha dichiarato che è sua intenzione estendere in un
secondo tempo queste misure a tutto il territorio nazionale,
porterà avanti questa iniziativa, che sarebbe certamente utile e
risolutiva.
Nel frattempo, per ciò che attiene alle iniziative volte ad
impedire la trasformazione di impianti di riscaldamento a gasolio
in impianti a nafta e più in generale a limitare l'uso della nafta,
bisogna partire dal fatto che la legge n. 615 del 1966, che
regolamenta l'uso dell'olio combustibile in parte del territorio
nazionale, nella quale però non è compresa la Valle d'Aosta, non dà
indicazioni precise per il nostro territorio.
Noi stiamo esaminando la possibilità di estendere questa
disciplina con uno strumento legislativo. Ci sembra, cioè, che la
strada da seguire sia quella di utilizzare le competenze della
Regione in materia di tutela della sanità per assumere un
provvedimento finalizzato alla tutela della sanità e che si
riferisca all'uso dell'olio combustibile, ma siamo disponibili ad
esaminare anche altre proposte.
Non ci sono dati precisi sulle caldaie trasformate in un senso o
nell'altro, perché agli uffici risultano solo le caldaie ad alto
rendimento, per le quali sono previste delle agevolazioni. Tali
caldaie riguardano sia il gasolio sia l'olio combustibile, però non
sembra che quelle ad olio combustibile rientrino tra quelle ad alto
rendimento.
Sto facendo raccogliere i dati sul consumo di olio e sono
disponibile a verificare, in sede di III Commissione, l'ipotesi di
disegno di legge regionale per limitare in futuro l'uso della nafta
negli impianti di riscaldamento e per esaminare anche altre
proposte, purché siano confrontabili.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Non sono del tutto soddisfatto
della risposta dell'Assessore all'in-dustria e rilevo anche la non
partecipazione al dibattito e la man-cata risposta dell'Assessore
all'ambiente, eppure si tratta di un ti-pico problema che concerne
la qualità dell'ambiente. Avevo rivolto l'interpellanza anche
all'Assessore all'ambiente e mi aspettavo una risposta che
evidenziasse l'impegno di entrambi gli Assessori.
Credo che si debba fare qualcosa subito. Pertanto, se la Giunta
intende seguire la via di un disegno di legge che limiti o
impedisca l'uso della nafta negli impianti di riscaldamento,
sarebbe opportuno pubblicare subito un comunicato-stampa in cui si
dice che la Giunta regionale ha intenzione di intervenire in tal
senso. Questa semplice comunicazione, infatti, potrebbe scoraggiare
tutta una serie di amministratori che sono in procinto di cambiare
gli impianti.
E' chiaro, infatti, che se gli amministratori sanno che
nell'arco di pochi mesi viene introdotto il divieto, non trovano
più conveniente insistere nelle trasformazioni degli impianti, ma
se sanno che la cosa si trascinerà per due anni, credo che abbiano
già calcolato che con due o tre pieni di gasolio riescono ad
annullare il costo del cambio dell'impianto.
Quindi, bisognerebbe inviare subito un segnale che testimoni la
volontà politica di modificare questa situazione, emettendo un
comunicato-stampa che avverta della predisposizione di un disegno
di legge che sarà presentato nell'arco di poche settimane per
bloccare le trasformazioni negli impianti. Questo sarebbe già un
primo passo.
Sarebbe importante inoltre disporre dei dati richiesti e farsi
dare dall'USL una serie di ulteriori dati sul livello
dell'inquinamento: già lo misuriamo a vista d'occhio, però sarebbe
necessario avere dei dati più precisi.
Stando alle assicurazioni date dalla Giunta regionale, a partire
da quest'autunno dovevano essere in funzione anche le centraline
fisse di rilevamento dell'inquinamento atmosferico. Non so più
nulla, ad esempio, della centralina di piazza Plouves ad Aosta, nel
senso che non so se è entrata in funzione. Ovviamente non bastano i
rilevamenti del laboratorio mobile, comunque ci dovrebbero essere
almeno quelli.
Quindi, cominciamo a raccogliere questi dati e mettiamo in
funzione la centralina fissa per il rilevamento, in modo da avere
dei dati che ci consentano di intervenire anche con un'ordinanza di
tipo sanitario. Infatti, se c'è un problema di salute pubblica, si
può intervenire anche con un provvedimento di divieto.
C'è poi un'altra strada, forse non troppo popolare, ma
facilmente percorribile: la sospensione della vendita di nafta in
esenzione fiscale. Sospendiamola per un periodo, quantomeno per
indicare che si vuole cambiare. E' chiaro che è tutto un problema
di prezzi: nei singoli condomini si guarda semplicemente il conto
economico, ma non si fa il conto di tipo ambientale, quindi bisogna
che all'opinione pubblica arrivi un chiaro segnale che non si
intende più andare avanti per questa strada.
Pertanto, se si intende seguire la strada del disegno di legge,
chiedo che si emani subito un comunicato in cui si esplicita questa
volontà e si dissuada l'opinione pubblica dal proseguire in questa
direzione; e poi si valuti anche l'opportunità di una sospensione
della nafta in esenzione fiscale, in modo da stopparne l'abuso.
Presidente
Colleghi Consiglieri, pensate che
possiamo ancora discutere l'interpellanza iscritta al n. 16?
Bene, allora procediamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK