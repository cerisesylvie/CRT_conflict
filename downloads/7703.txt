Consiglio Regionale della Valle d'Aosta - Oggetto del Consiglio n. 2083 del 10 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2083 del 10 giugno 1986 - Resoconto
OGGETTO N. 2083/VIII - PROBLEMI CONCERNENTI IL RISCHIO
DERIVANTE DA RADIAZIONI NUCLEARI (Discussione generale su
mozioni).
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Ho presentato queste due diverse mozioni
perché molti sono i problemi che si sono posti in riferimento a
quello che è avvenuto a Chernobyl, in Unione Sovietica. In
particolare uno di questi problemi riguarda le conseguenze relative
al piano energetico nazionale e al fatto che ad esso sia legata la
costruzione di alcune centrali elettro-nucleari.
La prima mozione chiede al Consiglio regionale della Valle
d'Aosta di esprimere un certo dissenso nei confronti di ogni
politica energetica che preveda la costruzione di nuove centrali
nucleari; chiede poi alla Giunta regionale un impegno affinché
faccia pressioni nei confronti dello Stato per arrivare ad una
revisione nei confronti di questo piano energetico nazionale,
sempre con il fine di evitare la costruzione di nuove centrali
elettro-nucleari, e presenta, infine, una parte pubblicitaria ed
informativa con la quale viene richiesta la trasmissione di copia
delle presenti mozioni anche ai Sindaci delle due cittadine,
Creys-Malville in Francia e Trino Vercellese in Italia,
interessate, la prima al funzionamento del tanto temuto
"Superphoenix" e la seconda alla costruzione di una nuova centrale
nucleare, purtroppo a poca distanza dalla nostra Regione.
Quali sono le considerazioni che ci portano a ritenere che, nel
nostro Paese, si possa evitare, anche nel futuro, la costruzione di
centrali nucleari per la produzione di energia elettrica?
Prima di tutto il fatto che, nel nostro Paese, con questo
sistema non si produce che il 2% dell'energia elettrica necessaria.
Ricordo che in uno degli ultimi Consigli il Presidente della Giunta
ci ha fatto approvare un ordine del giorno relativo alla questione
della produzione dell'energia elettrica, allegato al discorso del
nucleare, nel quale si sosteneva che, ad esempio, nella nostra
Regione è possibile raddoppia re la produzione di energia elettrica
semplicemente adeguando gli attuali impianti alle innovazioni ed
alle disponibilità odierne. Per certi versi abbiamo una rete di
produzione dell'energia elettrica piuttosto vecchia ed un suo
adeguamento, solo per la nostra Regione, potrebbe portare al
raddoppio della produzione.
Credo che si possa fare lo stesso per il resto del territorio
italiano. Io non voglio sciorinare vari dati, però è comunque
dimostrabile che le previsioni ENEL di aumento dei consumi, come
quelle che venivano fatte alcuni anni fa quando avevamo i
cosiddetti "black out" a scacchiera, programmati, che noi
denunciammo come elementi atti a falsare la valutazione della gente
sulle reali necessità energetiche, si sono dimostrate poi, nella
realtà, dei "bluffs" che, a nostro avviso, sono stati voluti,
richiesti e perpetrati da tutta la "lobby" che sta dietro al
nucleare e che spazia dalle multinazionali fino agli ultimi addetti
nel settore della produzione dell'energia e che sono tutti,
tragicamente, coinvolti in questo gioco che prevede un modello di
sviluppo scorretto e sbagliato, perché non tiene conto delle
corrette valutazioni che la gente dovrebbe poter fare, relative
alla possibilità di avere fonti rinnovabili di energia il più
possibile pulite e non inquinanti.
Altro argomento, che ci fa sostenere la necessità di arrivare ad
un pronunciamento sulla non costruzione di nuove centrali e sulla
loro chiusura nei termini ragionevolmente più veloci possibili è
quello che il rischio, grave, da radiazioni, in caso di incidenti,
come è stato dimostrato anche da Chernobyl, ha delle sue valenze
legate ai chilometri di distanza dalla centrale elettro-nucleare.
Il caso di Chernobyl è stato particolarmente grave, come credo che
lo abbiamo capito tutti, perché si è avuto l'innalzamento, dovuto
all'incendio della grafite che ha provocato molto calore, che, con
l'effetto "camino", ha portato a grandissime altezze tutti gli
elementi radioattivi. Al resto ci ha pensato il vento e gli altri
elementi naturali.
Di fronte, però, ai cosiddetti "incidenti" una certa distanza
dalla centrale nucleare, mette la vita della gente entro "limiti di
sicurezza" accettabili. Poiché a pochissimi chilometri di distanza
dai nostri confini esistono delle centrali elettro-nucleari, non si
può di certo sostenere che sia necessario, comunque, costruire in
tutto il nostro Paese perché, "tanto", il problema può derivare da
fuori. Non è vero, perché soltanto Regioni come la nostra,
purtroppo e disgraziatamente, possono essere interessate da
emissione di radiazioni e neanche in misura così grave come si
vorrebbe far credere. La gravità, semmai, della presenza del
"Super-phoenix" è legata, più che alla radioattività, al fatto che
il plutonio è un elemento particolarmente velenoso, per cui la
morte degli esseri viventi o della vita in genere, nella nostra
Regione, in caso di malaugurato incidente, sarebbe legata
all'avvelenamento che questo elemento provoca, piuttosto che alle
radiazioni che esso emette.
Non credo che sia il caso di addentrarci in considerazioni di
questo genere e chiederei lumi alla Presidenza per sapere se mi
devo limitare all'illustrazione di questa mozione oppure se devo
passare anche all'illustrazione della seconda.
PRESIDENTE
: Poiché si tratta di una discussione unica può
procedere anche all'illustrazione della seconda mozione.
VIBERTI (N.S.):
Allora cercherò di illustrare anche la
seconda mozione evitando di essere troppo lungo e noioso, anche
perché le premesse delle due mozioni da me presentate, nonché le
premesse di quelle presentate da altri colleghi Consiglieri, danno
un quadro già abbastanza preciso delle valutazioni fatte dai vari
Gruppi rispetto a quanto è accaduto.
Non vogliamo fare alcun apprezzamento su quello che c'è stato e
sull'impreparazione che, se ben ricordo, lo stesso Presidente della
Giunta, per certi versi, ha ammesso, e che si è rivelata come
piuttosto generalizzata. In essa noi non ci siamo particolarmente
distinti rispetto ad altre parti del nostro Paese e neanche
rispetto ad altri Paesi dell'Europa come la Francia, dove il
silenzio è durato ancora più a lungo del silenzio sovietico.
D'altra parte noi non ci sentiremmo di dire ai francesi di chiudere
le centrali nucleari domani mattina. E' impensabile che la Francia,
che è il Paese con il più alto tasso di energia elettronucleare,
superiore al 60%, possa fare un'azione di questo genere. E' un
Paese che ha fatto un certo tipo di scelta e che oggi, per poterla
riconvertire, dovrebbe impiegare molto più tempo di altri. Su
questo non ci sono dubbi.
Mi pare che debba ancora essere evidenziato che la scelta
nucleare è comunque sempre legata ad una scelta di tipo militare.
Il caso di Creys-Malville, in questo senso, è particolarmente
significativo, perché il plutonio è un elemento adattissimo alla
costruzione di bombe nucleari. I francesi, con la tecnologia che
hanno sviluppato nel campo delle centrali elettronucleari, non
avevano bisogno di arrivare alla costruzione di un reattore
superveloce o auto fertilizzante, come viene definito il
Superphoenix. Perché lo hanno fatto? Perché questo produce plutonio
e permette, mettendo dell'uranio intorno al nocciolo, di avere una
trasformazione determinata da una emissione di elettroni superiore
alla normale reazione all'interno del nocciolo, arricchendo
l'uranio e trasformandolo in un nuovo elemento che in natura non
esiste, il plutonio. Soltanto un Paese come l'Italia poteva aderire
al 30% ad un'iniziativa militare di un altro Paese, e non certo
all'interno di un'alleanza come la NATO, ma semplicemente allo
scopo di produrre energia elettrica. Così il nostro Paese
contribuisce per il 30% alla produzione del plutonio necessario al
funzionamento di una centrale elettro-nucleare francese, perché la
particolarità di questa centrale è quella di produrre più elemento
combustibile di quel lo che consuma. Oltre quindi al problema delle
scorie, c'è il problema di questa sovraproduzione che, in teoria,
sembrava dovesse essere usata per alimentare altri reattori
superveloci, ma nella realtà ci si è accorti che il costo del
kilowattora di queste centrali elettronucleari è ancora superiore a
quelle "ad acqua surriscaldata" o a quelle a vapore. Pertanto
questo tipo di produzione elettronucleare viene mantenuto in vita
soltanto allo scopo di avere del materiale fissile da usare per
scopi bellici. Solo un Paese come il nostro poteva condividere una
scelta di questo genere: per produrre energia elettrica, noi
finanziamo la produzione di materiale fissile dell'industria
bellica francese.
A testimonianza di tutto ciò, io vorrei ricordare che la
gestione della centrale di Creys-Malville è duplice: da una parte
c'è la gestione civile, che riguarda la produzione di energia
elettrica, ma il controllo sulla produzione di materiale
autofertilizzato, e quindi del plutonio, è tutta delegata ai
militari, che hanno una loro gestione e una loro base all'interno
della centrale, e non provvedono solo alla salvaguardia del
perimetro, ma sono proprio presenti all'interno della centrale e ne
gestiscono tutta questa parte. Questa considerazione vale a legare
il tema nucleare a quello militare, senza voler entrare nel merito
della presenza di queste centrali nucleari.
Per molteplici motivi, che partono, ad esempio, dalla condanna,
nel 1964, di Felice Ippolito, che era un ingegnere legato alle
scelte dell'ENI e di quell'Enrico Mattei che aveva saputo dare
fastidio alle multinazionali, la scelta elettronucleare nel nostro
Paese è stata impedita, allora, da interessi economici marchiati
"Sette Sorelle". Queste sono considerazioni ormai acquisite per
tutti. Non ci addentriamo in questioni che possono portarci a fare
delle discussioni persino di storia della politica che, tra
l'altro, non mi sono molto congeniali.
Dopo questi brevi "flash" o digressioni varie sul nucleare e che
io considero anche come eventuali informazioni per chi non si
interessa abitualmente di queste cose, vengo ad illustrare la
seconda mozione che si occupa del che cosa fare, secondo noi, dopo
quello che è avvenuto.
Come dice il deliberato, secondo noi:
"Bisogna istituire un Comitato tecnico-scientifico, eletto
dal Consiglio regionale, su proposta della Giunta, entro 30 giorni
dalla data
di approvazione di questa mozione che avrà i
seguenti compiti...".
Segue un'elencazione che è già stata fatta diverso tempo fa e
che mostra, indubbiamente, delle carenze anche se è suscettibile di
miglioramenti. Credo che anche il Comitato che già esiste sul
controllo delle radiazioni, e che si sarà pure riunito qualche
volta almeno in questo periodo, abbia già fatto delle sue
valutazioni.
Noi, però, che avevamo presentato questa mozione già il 28 ed il
29 maggio, non potevamo sottrarci alla necessità politica di
chiedere che si prevedano, anche se non sappiamo dire con
precisione in quali ambiti, i possibili scenari di emergenza, se
non altro rispetto ai reattori più vicini alla nostra Regione. Tra
l'altro, come già dicevo la volta scorsa, il fatto che attorno alla
nostra Regione ci sia tutta una serie di montagne con ghiacciai,
porta a degli abbassamenti della temperatura delle masse d'aria che
passano al di sopra della nostra Regione, con conseguente
abbattimento di tutte le parti più pesanti. Inoltre, anche rispetto
alla ricaduta di quei radionuclidi, noi riteniamo che questa
condizione, nella nostra Regione ed in particolare nella bassa
valle, possa aver favorito la ricaduta dei radionuclidi. Riteniamo,
quindi, che sia necessario, come minimo, fare alcune cose.
Questo Comitato, che non necessariamente deve essere nuovo
perché potrebbe anche coincidere con quello già esistente e che si
occupa della radioprotezione, deve però dare delle informazioni
alla gente che, in questi ultimi tempi, è rimasta sconcertata dalla
recente catastrofe nucleare. L'energia nucleare, infatti, non si
vede e le sue conseguenze non sono immediate. Quando si mettono le
dita in una presa di corrente si prende la scossa. La corrente
elettrica non si vede, ma le sue conseguenze sono facilmente ed
immediatamente acquisibili, anche da un bambino di pochi anni.
L'elemento radioattivo invece non è visibile, non è rilevabile
immediatamente, per cui la gente è stata spaventata. Ci sono ancora
molte persone quasi in stato di "shock" a causa di quello che è
avvenuto. Più che non altri elementi inquinanti, più che non altri
accidenti di carattere meteorologico o comunque naturale, come i
terremoti, la radioattività ha dimostrato alla gente quanto essa
sia indifesa. Il fatto poi di non avere alcun elemento di giudizio
e di non avere alcuna conoscenza della situazione, l'ha
ulteriormente spaventata, per cui, secondo noi, si deve cercare di
svolgere un'opera di informazione almeno attraverso un opuscolo nel
quale vengono presi in considerazione i vari tipi di eventi che
possono accadere e, nel quale, si danno alcune norme "igieniche"
(d'altra parte non so come meglio definirle) alle quali la gente si
può attenere nei casi simili a quello verificatosi a Chernobyl.
Noi riteniamo che sia l'Amministrazione civile a doversi fare
carico della predisposizione di questi scenari e dello studio di
come occorre intervenire, perché, senza voler essere pessimisti,
quando avvengono certi fatti, sembra che siano le forze di polizia
ed i militari gli unici ad intervenire e gli unici a poter dare
delle risposte. Secondo noi, questa militarizzazione del territorio
è un altro elemento di pericolosità del nucleare. Noi riteniamo,
invece, che la vita civile, anche di fronte ad un'emergenza di
questo genere, debba essere in grado di poter dare delle risposte
adeguate. Pertanto debbono essere previsti i piani di evacuazione
e, nel malaugurato caso dovessero verificarsi, dovrebbero essere
gestiti dall'Amministrazione civile. Questo non comporta
l'eliminazione della collaborazione con l'elemento militare o con
la polizia, ma deve essere chiaro che è l'Amministrazione civile
che deve mantenere il "governo" della Regione, anche in questi casi
particolarmente gravi.
Il collegamento con l'U.S.L. è senz'altro indispensabile e si
deve arrivare, anche se in questo senso credo di aver percepito una
certa volontà da parte della Giunta, all'acquisto di
apparecchiature che permettano un rilevamento e un'analisi "in
loco" degli elementi più importanti, quali, ad esempio, il latte ed
il foraggio, che sono particolarmente interessanti per la nostra
agricoltura, per non dover dipendere completamente dall'esterno per
quanto concerne le analisi da effettuare. Con questo non vogliamo
che si crei una proliferazione di lavoratori nucleari sul
territorio della Valle d'Aosta o dello Stato. Anche questa sarebbe
una risposta sbagliata, perché andremmo noi stessi ad incrementare
una mentalità nucleare che non vogliamo. Ciò non toglie, però, che
la nostra Regione debba essere in grado, di fronte a nuove
emergenze, di sapere direttamente che cosa avviene, senza dover
aspettare quasi 10 giorni prima di scoprire o, quanto meno, prima
di dire alla popolazione che l'attuale rete di rilevamento non è in
grado di fornire degli elementi per valutare la ricaduta dei
radionuclidi. Per quasi 10 giorni, infatti, non abbiamo saputo
niente di preciso e siamo stati convinti che nella nostra Regione,
considerata ancora una volta una specie di "paradiso", non c'era e
non ci sarebbe stata alcuna ricaduta di radiazioni.
Credo che ormai l'assopimento dell'assemblea sia più che
sufficiente e pertanto mi
risiedo, riservandomi,
eventualmente, di prendere la parola in un successivo
intervento.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Dopo l'illustrazione, piuttosto
precisa e puntuale, fatta dal Consigliere Viberti, a me resta ben
poco da dire. E' chiaro che almeno una delle sue mozioni aveva un
taglio sostanzialmente diverso dalla nostra e riguardava, forse più
da vicino, il tema del nucleare in generale, che la sciagura di
Chernobyl ha riproposto all'attenzione della coscienza di tutti
noi. Eravamo impreparati ed indifesi di fronte a quella catastrofe
non solo nei mezzi di prevenzione, ma anche nella reazione
psicologica. Tutti insieme, forse, fin dall'inizio abbiamo
sottovalutato la sciagura, tanto che nell'opinione pubblica
serpeggiava una strana diffidenza nei confronti del Governo che
aveva emanato alcune norme; forse siamo stati tratti anche in
inganno dall'atteggiamento, piuttosto criticabile, del governo
francese che, in base al concetto della "grandeur", credeva che la
nube di Chernobyl non avrebbe mai sfiorato il territorio
transalpino.
Dobbiamo dire che, se pure alcune disposizioni hanno ingenerato
dello sconcerto (e ciò sta a dimostrare l'impreparazione dello
Stato nell'affrontare una simile evenienza) per mancanza di
chiarezza, è altrettanto vero che nei tempi lunghi, quando la
riflessione si è fatta più attenta, si sono poi dimostrate non del
tutto inutili. E ciò, anche perché si è poi riscontrato che per
eventi naturali, come diceva prima il Consigliere Viberti, c'è
stato un riacutizzarsi della contaminazione in Lombardia. Questo ci
dà un'idea dell'impossibilità di codificare in regole fisse il
fenomeno della radioattività, che è legato ad eventi casuali ed
imprevedibili originati, sovente, dalle condizioni
atmosferiche.
La nostra Regione non ha fatto eccezione a questa incapacità di
reazione ed in effetti è emersa soprattutto l'insufficienza, sulla
quale credo che anche la Giunta regionale abbia operato una prima
riflessione, dei mezzi tecnici a disposizione per fornire
all'opinione pubblica e soprattutto alla popolazione valdostana,
degli elementi più probanti, specie per quanto riguardava il tasso
di contaminazione di alcuni commestibili e del foraggio per gli
animali.
E' chiaro che su questo argomento la Regione deve fare uno
sforzo, anche perché non è tollerabile questa sua dipendenza da
laboratori esterni, come per esempio il ricorso ad analisi
effettuate presso i laboratori ENEA o presso l'U.S.L. di Ivrea.
Io credo che la particolare posizione geografica e la condizione
orografica della nostra Regione presentino una caratteristica da
non sottovalutare (cerco di legare questo discorso anche a quello
che facevamo stamattina quando abbiamo appreso i dati sul passaggio
di materiale radioattivo attraverso il territorio della nostra
Regione). Inoltre io penso che non si debba dimenticare che le vie
di comunicazione che attraversano la nostra Regione, sia verso i
trafori alpini che verso il resto del territorio italiano, sono
estremamente limitate. Un fenomeno di radioattività in Valle
d'Aosta, quindi, presenterebbe anche il problema che, nel caso di
una evacuazione di massa, bisognerebbe pensare che le vie di
comunicazione sono estremamente limitate. Questo ci offre il destro
per suggerire, come abbiamo già fatto stamane, l'elaborazione di un
piano che integri quello che io avevo visto già predisposto dalla
Protezione Civile e che possa prevedere tutte le eventualità che si
sono verificate sia in occasione della recente sciagura di
Chernobyl, sia in riferimento al passaggio di materiale radioattivo
attraverso la nostra Regione.
Poiché su questo argomento ho sentito una recente intervista
rilasciata dal Presidente della Giunta che mi sembrava che andasse
nel senso della nostra mozione, non voglio dilungarmi oltre. In
essa, infatti, si chiariva il concetto che, al di là di evitare la
proliferazione o la duplicazione di strumenti atti a rilevare la
radioattività, fosse opportuno e doveroso invitare la nostra
Regione ad attuare una rete più capillare e diffusa su tutto il
territorio regionale, per rilevare l'eventuale tasso di
radioattività, per fornire costantemente all'opinione pubblica, con
un'adeguata rete di informazione, dati precisi ed inconfutabili.
L'incertezza sui dati, infatti, specie in riferimento alle recenti
vicende, è stata totale, non solo in Valle d'Aosta ma anche nel
resto del Paese. La dotazione di tutti gli strumenti atti a
consentire l'effettuazione delle analisi necessarie, sia sugli
alimenti, come il latte, sia sul foraggio, nonché sulla verdura a
foglia larga che tanta ilarità ha suscitato nell'opinione pubblica,
è un'altra richiesta che noi facciamo per il laboratorio generale
dell'U.S.L.
(...INTERRUZIONE...)
Ma l'edera non è commestibile se non per i Repubblicani, o
almeno lo speriamo.
E' necessario, quindi, coordinare tutte queste iniziative
nell'ambito di un piano che preveda anche un apposito ufficio
presso il quale convogliare tutti i dati, in modo da fornire
tempestivamente ai cittadini tutte le informazioni del caso.
Io non aggiungo altro, anche perché su questo argomento, più che
le parole, servono i fatti. La sciagura di Chernobyl non ha colpito
solo la salute e la vita stessa dei cittadini russi, ma, purtroppo,
anche la salute e la vita dei cittadini del resto dell'Europa. Da
questa sciagura bisogna trarre tutte le conseguenze del caso, non
solo per giudicare, e questo lo dico solo a titolo personale, il
problema del nucleare in termini sostanzialmente diversi rispetto
al passato, ma anche per porre in essere uno stato di permanente
vigilanza che consenta, attraverso la dotazione alle singole
Regioni e quindi anche alla nostra, di tutti quegli strumenti atti
a fornire tempestivamente ai cittadini delle informazioni precise,
puntuali ed adeguate. Grazie.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'argomento all'ordine del giorno
continua ad essere sempre al centro dell'attenzione in quanto, in
alcune Regioni, Sindaci o Presidenti di Giunta hanno preso
iniziative per ulteriori controlli sanitari sul latte, sulle
ciliegie e su altri alimenti; continua ad essere sempre al centro
dell'attenzione dell'opinione pubblica anche perché si è scoperto
che, mentre si stava parlando di Chernobyl, in una centrale tedesca
si era verificato un incidente che era stato tenuto nascosto dalle
autorità di quel Paese le quali, pochi giorni prima, avevano
criticato l'Unione Sovietica per la sua reticenza sull'incidente di
Chernobyl. A questo proposito c'è stato anche un articolo
pubblicato su La Repubblica che faceva riferimento ad un incidente
avvenuto due anni fa in Francia, e che non è stato mai rivelato
dalle autorità francesi.
Come hanno detto i nostri Colleghi, noi ci troviamo in una zona
vicina alle centrali nucleari francesi e vicina alle centrali
nucleari italiane e quindi abbiamo il massimo interesse a fare
tutti i rilevamenti necessari. In questo senso la mozione propone
di utilizzare strumenti di rilevazione capillare specie per la
misurazione della radioattività dell'aria, di dotare l'U.S.L. di
strumenti idonei alla misurazione della radioattività presente
negli elementi solidi e negli alimenti e di predisporre un apposito
centro a cui far capo per i casi di emergenza. Ci pare opportuno
che la discussione su questo piano di emergenza debba investire il
Consiglio regionale e che l'intera questione della protezione
civile venga portata all'esame del Consiglio, proprio perché stiamo
per discutere leggi che si riferiscono alle calamità in genere.
Crediamo che la Regione Valle d'Aosta abbia tutte le possibilità
per fare un buon lavoro in questa direzione. I dati pubblicati sui
giornali dicono che la nostra Regione, oltre alle altre fortune,
avrebbe quella di essere con fondo naturale più basso di altre
località. Cerchiamo, quindi, di seguire il tutto per evitare che in
situazioni di emergenza le pubbliche autorità non sappiano che cosa
fare, manchino gli strumenti e ci siano dei ritardi nelle
misurazioni.
Questa è la mozione che abbiamo sottoscritto.
Per le altre due mozioni presentate dal Consigliere Viberti,
possiamo dire che per una non ci sono problemi, perché è
complessivamente equivalente a quella presentata dai Gruppi del
P.S.I., del P.C.I. e del P.S.D.I.; mentre sull'ultima abbiamo da
fare delle riserve. Il nostro Partito, a livello nazionale ma anche
a livello locale, ha assunto una posizione di estrema cautela, nel
senso che la questione nucleare deve essere studiata ed
approfondita in un confronto serio e ragionato con tutti i tecnici.
Ci sembrano posizioni un pochino preconcette quelle che affermano
che il nucleare sia da abbandonare in quanto viene considerato
pericoloso per oggi e per sempre. Noi abbiamo una visione diversa
della scienza, anche perché abbiamo visto che l'uomo è progredito
attraverso il tempo utilizzando energie differenziate. Certamente
oggi l'energia nucleare non è controllabile come si vorrebbe, ma
questo non vuol dire che non si possa studiare ulteriormente il
problema per riuscire a prevedere per il futuro dei controlli più
raffinati e che l'uomo non possa dominare anche questa forma di
energia.
Noi, quindi, riteniamo che sulla questione non si possa
esprimere un no "a priori", anche perché le cose vengono presentate
come se la radioattività fosse il demonio, dimenticando che anche
nell'acqua minerale che beviamo, all'interno del nostro organismo,
nei mattoni di casa nostra, sono presenti elementi radioattivi, che
in "nano Curie" sono equivalenti a tanti livelli sentiti in questi
giorni e che hanno destato tanto allarme. Noi diciamo che va
controllato tutto e che la Regione deve fare la sua parte, però
oggi non ci sentiamo di giurare per sempre sull'impossibilità della
scienza di controllare questa forma di energia.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Mi sembra doveroso fare alcune
precisazioni specie nei confronti delle ultime osservazioni fatte
dal Consigliere Mafrica. Con le nostre mozioni noi non abbiamo
assolutamente demonizzato l'energia nucleare; crediamo di essere
delle persone che da sempre hanno posto un problema rispetto
all'utilizzo dell'energia nucleare in considerazione di una diversa
volontà di sviluppo e riteniamo che (è un'immagine che abbiamo già
presentato altre volte ma che mi sembra che spieghi molto
chiaramente anche alle persone più disattente, che cosa si fa oggi,
utilizzando certe forme di produzione dell'energia quale quella
elettronucleare) si piantino dei chiodi di pochi centimetri con dei
magli di diverse centinaia di tonnellate. Secondo noi non è questo
il modo corretto di rapportarsi alla realtà, anche perché legato a
superstizioni, religiosità, irreligiosità o altro.
Noi crediamo di avere da tempo una posizione razionalmente
difendibile rispetto a questo modo di produrre energia e che, a
differenza che in altri Paesi, nel nostro Paese, fortunatamente,
può essere affrontato con molta più tranquillità. Non demonizziamo
l'energia nucleare come non demonizziamo, ad esempio, qualsiasi
comunista, pur sapendo che certi comunisti a volte hanno fatto cose
piuttosto incresciose; così come non riteniamo affatto che tutta la
Chiesa sia sbagliata perché, a suo tempo, ha bruciato della gente
sul rogo. Noi riteniamo che da tutte le cose si possano cogliere
degli elementi validi, rigettando quelli sbagliati. Se Stalin ha
mandato tanta gente nei "Gulag", noi non riteniamo che, per questo,
chiunque si ritenga comunista debba essere assimilato a Stalin.
Secondo noi, invece, quella di Stalin è stata una deviazione legata
a delle condizioni storiche piuttosto complesse. La stessa cosa
dicasi per la Chiesa che ha bruciato della gente sul rogo e che ha
costretto un Galileo a ritrattare delle affermazioni scientifiche
che oggi sono ritenute da tutti valide e che anzi, per certi versi,
sono addirittura superate.
La nostra attitudine, quindi, non è quella di rifiutare le cose
perché non riusciamo a comprenderle o perché siamo
pregiudizialmente contrari alle stesse. Ma noi, sul problema del
nucleare, abbiamo fatto dei discorsi chiari e per anni abbiamo
sostenuto che nelle centrali nucleari non esisteva la sicurezza che
invece volevano darci ad intendere. Purtroppo, i fatti hanno
dimostrato che noi avevamo ragione e che, invece, avevano torto
quelli che, ancora oggi, come ad esempio l'ENEA, cercano di far
passare la gran parte dei cittadini italiani per dei "gonzi" che
non capiscono, non solo che all'interno dell'acqua minerale c'è lo
stronzio o lo iodio, ma che ci sono anche altri elementi deleteri,
negativi e pericolosi per la salute dei cittadini. Ma c'è anche
chi, pur avendo le informazioni e la possibilità di farle
conoscere, in televisione le nega e dice, come ha fatto un esperto
dell'ENEA nei primi giorni dopo la sciagura di Chernobyl, che a
qualsiasi domanda rispondeva: "Non c'è problema! Ma bisogna
spazzolarsi le scarpe? Non c'è problema!..." Di fronte a delle
risposte di questo genere io sono assai preoccupato perché
arbitrariamente si ritiene che quelle siano delle persone che
ragionano in termini scientifici, mentre invece non sono state date
delle informazioni corrette e tutti sappiamo che gran confusione si
è fatta sulla questione della radioattività.
Tra l'altro vorrei ricordare che il Consiglio comunale di Aosta
il 13 di maggio ha approvato una mozione nella quale si chiede al
Consiglio regionale di dotare la nostra Regione di un idoneo e
permanente servizio di rilevazione dei livelli di radioattività e
di articolati piani di emergenza. Io chiedo che nella discussione
il Presidente della Giunta ci faccia sapere qualche cosa in
merito.
Un'altra annotazione riguarda il fatto che non è poi così vero
che noi eravamo impreparati o che comunque non fossimo a conoscenza
di certi fatti. Nel 1982, si è tenuta a St.-Vincent una conferenza
sulle fonti energetiche alternative. In quell'occasione venne
proposta l'istituzione di una rete di rilevamento con la
possibilità di rilevare anche l'eventuale presenza di radioattività
sul territorio. Già in quel momento venne fatto presente che la
rete di rilevamento costituita dalle 6 centraline, 4 delle quali
presso i Carabinieri e le altre presso i pompieri, non era più
adeguata alle esigenze. Se proprio vogliamo, si potrebbe scavare
anche più in profondità, perché non è che non si sapesse proprio
niente. In realtà, purtroppo, come spesso accade, si mette il
semaforo dopo che sono già morte 3 o 4 persone sulla strada
incriminata. Oggi, in seguito all'incidente avvenuto a Chernobyl,
ci troviamo nella necessità di installare questo benedetto
semaforo.
Come ho già detto prima, e non sto a ripeterlo, abbiamo
presentato due mozioni che affrontano due aspetti diversi
del problema: uno è relativo alla produzione di energia nel
nostro Paese, e si chiede di rivedere il piano energetico
nazionale; l'altro è relativo alla nostra Regione, affinché si
attuino dei provvedimenti che permettano all'Amministrazione civile
di informare la popolazione e di intervenire qualora si verifichino
altre sciagure nucleari.
Come ultima cosa c'è la questione dei referendum. E' in corso la
raccolta di firme per 3 referendum relativi al nucleare e
brevemente vorrei dire di che cosa si
tratta. Sono tre
richieste di referendum abrogativi di norme che prevedono che
all'ENEL non sia più permesso di fare investimenti all'estero per
la costruzione di centrali elettro-nucleari e non ripeto il
discorso già fatto prima sull'intelligenza di un Ente che produce
energia e che, invece, finanzia le attività belliche di un Paese
confinante. Uno degli altri due referendum è relativo
all'individuazione del sito, che attualmente può essere fatto dal
CIPE, anche a dispetto della volontà delle Regioni o dei Comuni
interessati; mentre il terzo referendum chiede di abrogare la norma
presente nella legge n. 8 che incentiva con dei contributi in
denaro quei Comuni che accettano l'insediamento di una centrale
nucleare sul proprio territorio.
Sarebbe anche interessante, infine, sapere che cosa ha fatto il
servizio n. 1 dell'U.S.L., sempre che la Giunta sia in grado di
dare qualche informazione in merito, rispetto a quello che è
avvenuto il mese scorso.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Heureusement, les Conseillers ont déjà
tout dit à propos des dangers de l'énergie nucléaire et même plus.
Lorsque nous avions discuté, il y a presque deux semaines l'ordre
du jour qui avait été présenté et approuvé par les différentes
forces politiques (à l'exception de Nuova Sinistra) nous avions
déjà examiné le problème dans son ensemble. Nous avions annoncée,
au moment de l'interpellation des Conseillers communistes, que nous
étions en train de faire le nécessaire pour obtenir du Ministère
compétent et de la Région la possibilité d'installer les stations
prévues par le plan de 1982. Actuellement, nous travaillons dans ce
sens. Lors de la réunion avec le Ministère compétent la question
soulevée par de nombreux Conseillers a été abordée: de quelle
façon, tant au niveau de l'Administration régionale qu'au niveau
des communes ou des Ministères compétents, peut-on donner une
information claire et authentique? Très souvent en effet les
données étaient divergentes, selon leur provenance, d'où un certain
désarroi parmi la population et partant, un manque de confiance.
Les débats à la télé n'ont eux-mêmes apporté aucune explication
quant aux dommages créés par la radioactivité. Actuellement, la
difficulté pour nous réside dans l'instauration d'un certain
rapport entre les différents stations prévues sur le territoire et
ce, au niveau de l'U.S.L. qui fait partie du Comité de la
Protection civile, ce dernier a intensément travaillé pendant cette
période en effectuant les analyses nécessaires etc .....
Dans la motion approuvée, il était dit entre autres qu'une
coordination s'avérait indispensable, que la révision de la
politique énergétique s'imposait au niveau national et tout cela a
été voté par l'ensemble des forces, donc je ne pense pas que l'on
doive revenir sur ce thème, déjà examiné. Je partage par ailleurs
l'avis du Conseiller Viberti, quant à l'évaluation exagérée des
possibilités énergétiques qui a été faites ces dernièrese années,
d'où la nécessité de réexaminer l'exigence des entreprises et des
habitations civiles. Cet ordre du jour avait déjà apporté des
réponses que les motions remettent en question.
Pour ce qui est de la requête de créer un comité spécial, je
pense qu'il s'agirait-là d'un surplus, compte tenu du fait que
l'Administration est déjà dotée d'un comité: la protection civile
qui peut fort bien s'organiser pour obtenir les données nécessaires
en vue d'informer la population. Les différentes initiatives
mentionnées par les trois motions: pour ce qui est de l'attitude
des forces de la majorité il faut dire que la première motion du
Conseiller Viberti prévoyait la révision du plan énergétique or, il
est déjà approuvé. Force nous est donc de nous abstenir sur la
motion n° 1.
En ce qui concerne la deuxième motion portant création d'un
nouveau comité de la part de la junte régionale, je crois pouvoir
dire que les experts doivent être coordonnés au niveau national, ce
qui exclut la nécessité d'avoir un comité local. D'autre part, la
nécessité de constituer des dossiers d'information à l'intention de
la population peut être résolue au niveau national. Quant au
deuxième point, qui prévoit l'achat d'un équipement spécial,
j'avais déjà exprimé notre avis favorable et, des dispositions ont,
partant, été données à l'U.S.L.
Sur la troisième motion présentée par les Conseillers Torrione,
Mafrica et nucléaire, je peux dire que le nécessaire a été fait et
d'ici quelque temps un compte rendu pourra être effectué sur
l'ensemble des données. Etant donne que les niveaux de
radioactivité ont baissé, le comité n'aura plus à se réunir
périodiquement mais les analyses des échantillons d'eau et des
autres produits se poursuivent. Si, par hasard, des cas
particuliers devaient surgir, le Comité se réunirait aussitôt.
Certains journaux ont fait état de limites particulières entre les
zones de radioactivité et je trouve cela étonnant: comment faire
une ordonnance dans une commune déterminée et décréter que la
commune limitrophe n'est pas concernee? Une coordination donc
s'impose afin d'éviter d'alerter inutilement la population. Les
forces de la majorité s'abstiendront sur les trois motions car on
ne peut discuter deux mois après sur des mesures qui avaient été
annoncées.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Io non mi ero accorto del fatto che,
votando quell'ordine del giorno, avrei già assolto a tutto quanto
prevedevo di far fare alla Giunta con le mozioni; altrimenti non le
avrei presentate. La prossima volta, prima di presentare qualche
mozione, se il Presidente della Giunta avrà un pò di tempo, gliele
sottoporrò, così eviterò delle brutte figure come quella che sto
facendo.
Mi pare, però, che non si possa liquidare così semplicemente una
serie di proposte presentate in Consiglio, anche se l'argomento non
è più di attualità. Per esempio, rispetto alla revisione del piano
energetico nazionale, con questa mozione il sottoscritto fa dire al
Consiglio regionale qualcosa di più. Il Consiglio regionale decide
di non dirla e questo mi va bene, però dovrebbe anche precisare che
esprime il proprio dissenso nei confronti di ogni politica
energetica che preveda la costruzione di nuove centrali nucleari.
Questo non era stato detto nell'ordine del giorno, mentre io
chiedevo al Consiglio di precisarlo anche in considerazione di una
precedente sua deliberazione, assunta, mi pare, nel 1983, relativa
all'installazione di armi ed ordigni nucleari. Si trattava,
comunque, sempre di questioni nucleari, anche se la votazione è
stata piuttosto alterna specie su alcuni punti, ed era dovuta in
modo particolare a differenze di carattere politico ed ideologico
tra maggioranza e minoranza. In ogni caso c'era stato, quantomeno,
un voto unanime nell'impegnare la Giunta... a farsi promotrice di
una iniziativa che coinvolgesse tutte le Regioni alpine in un
momento tendente a trasformare le Alpi in una zona di pace
denuclearizzata.
Si poteva fare un passo avanti nel dire che noi siamo contrari
alla costruzione di nuove centrali nucleari in Italia, per le
considerazioni che ho fatto prima e non perché siamo contrari
all'energia nucleare in quanto tale. Carlo Rubbia, premio Nobel per
la fisica, in una intervista che mi pare sia stata più che diffusa
e che molti farebbero bene a leggere, ha detto chiaramente quello
che pensa sull'energia nucleare. Recentemente si è anche rifiutato
di partecipare in Svizzera ad una conferenza, probabilmente, per
evitare di dover dire delle cose che avrebbero messo in difficoltà
il Paese che ospita il centro di ricerche per il quale lui lavora.
Questo però non toglie che egli abbia detto chiaramente di essere
contrario alle centrali nucleari ed in modo particolare a quelle
con reattori autofertilizzanti e che ritiene necessario un maggiore
impegno non per lo studio della fissione ma per lo studio della
fusione nucleare. A questo punto però vi risparmio la descrizione
del fenomeno, perché tanto... Pertanto mi sembra legittimo non
votarla, perché non si può far passare questa prima mozione
relativa al piano energetico nazionale come un doppione rispetto
all'ordine del giorno che del resto è stato votato anche da chi non
è favorevole alle misure previste dal piano energetico
nazionale.
Per quanto concerne l'altra questione noi siamo preoccupati
perché nella nostra Regione non ci è stata data neppure la
possibilità di avere delle informazioni precise sulla ricaduta di
eventuali radionuclidi e delle informazioni che fossero in qualche
modo collegabili ai vari centri che hanno fatto i prelievi e le
analisi. Cerco di spiegarmi: non sappiamo ancora oggi chi ha fatto
le analisi del latte...
(...INTERRUZIONE...)
VIBERTI (N.S.):
Sì, a me è stato anche detto che sia il
centro ENEA che l'U.S.L. avevano esaminato i campioni...
La nostra preoccupazione, però, è riferita soprattutto ai dati
che arrivano dall'ENEA, perché, lo ripeto, essa ha dimostrato di
essere poco seria ed assai poco scientifica. Secondo noi, e questo
lo dico tranquillamente, c'è una manipolazione dei dati da parte
dell'ENEA che ha tutto l'interesse a far sì che non si diffonda la
paura nei confronti del nucleare. Noi non vogliamo diffondere
questa paura, però vogliamo che ci siano date delle notizie.
Insomma, tutti dicono che la Comunità Economica Europea non è
riuscita, per motivi economici, a trovare delle soglie di rischio
uguali per tutti i Paesi. La realtà, secondo noi, è piuttosto
diversa. La Comunità Economica Europea non ha saputo trovare il
modo di distribuire le informazioni alla gente. Noi siamo
preoccupati del fatto che anche a livello europeo non c'è stato il
coraggio di fornire delle informazioni precise, per cui riteniamo
indispensabile che la Giunta regionale fornisca delle notizie sui
dati che sono stati rilevati, con l'indicazione della fonte, del
tempo in cui è stato fatto il prelievo, del momento in cui è stata
fatta l'analisi; precisando se si è tenuto conto del tempo
intercorso e a che cosa si riferiscono i dati.
C'è tutta una serie di questioni che è ancora in ballo. La gente
può anche aver parzialmente superato lo shock, ma io so che diverse
persone ancora oggi non mangiano l'insalata... Non è una
sciocchezza! Io credo che chiunque di voi conosca della gente che
ancora oggi non mangia l'insalata o certe altre verdure ed è, in
ogni caso, preoccupata. Credo, quindi, che su questi problemi sia
opportuno fornire delle informazioni capillari.
Per quanto concerne il Comitato, io ritengo che sia inutile
costituire un doppione e su ciò non sussistono problemi di sorta.
Tuttavia non capisco perché noi non possiamo studiare degli
interventi a livello regionale per quanto riguarda la protezione
civile o immaginare che cosa possa succedere e come si possa
intervenire. Se aspettiamo che tutto ci arrivi da Roma dovrà
passare sicuramente troppo tempo. Noi riteniamo che si tratti di un
irrinunciabile dovere proprio di chi sostiene l'autonomia della
nostra Regione...
(...INTERRUZIONE...)
ROLLANDIN
(fuori microfono):
"Per fornire risposte
ad un certo livello occorrono delle esperienze che ancora non ci
sono, perché ci vogliono degli anni..".
VIBERTI (N.S.):
Nessuno mette in dubbio tutto questo. Ma,
allora, io non so perché si sia riunita questa Commissione. Signor
Presidente della Giunta, la gente non sa niente di quello che è
stato fatto dalla Commissione da lei presieduta. Non ho alcuna
informazione io che sono Consigliere regionale e che pure
telefonavo in continuazione alla Presidenza della Giunta per avere
delle informazioni che poi, però, non ricevevo! Figuriamoci che
cosa ne può sapere la gente comune! A meno che, ovviamente, la
diffusione delle notizie non venga fatta attraverso le sezioni
dell'Union Valdôtaine e così noi non ne siamo a conoscenza. Ma non
credo che sia neppure così. Per cui non si può pensare che tutte
queste cose siano demandate totalmente a livello nazionale. Noi non
vogliamo mettere in dubbio il fatto che verranno effettivamente
acquistati dei macchinari, ma, rispetto ai pericoli e alla rete di
rilevamento, vogliamo anche sapere che cosa si vuole fare. Forse io
non capisco quello che dice il Presidente della Giunta...
(...INTERRUZIONE...)
ROLLANDIN
(fuori microfono):
"...c'è la
convenienza specifica di carattere finanziario... L'hai detto anche
tu...".
VIBERTI
: Allora siamo a posto e non dobbiamo preoccuparci
di niente!
(...INTERRUZIONE...)
ROLLANDIN
(fuori microfono):
"Non ho detto
questo.".
VIBERTI (N.S.):
Lo so, ma se qui, disgraziatamente, in
questo momento si verifica una fuga di radiazioni nucleari dal
Superphoenix, che cosa succede nella nostra Regione? Io vorrei che
il Presidente della Giunta invece di dirmi che si astiene, mi
dicesse che cosa succederebbe! Siamo, quindi, punto e d'accapo: non
abbiamo niente di più di prima e la lezione ricevuta non ci è
servita assolutamente a niente, anzi, ci è servita soltanto per
dire che noi vogliamo avere qualche possibilità in più rispetto
alla produzione di energia elettrica attraverso le acque. Abbiamo
così ottenuto qualcosa, come Regione Autonoma Valle d'Aosta, però,
mi sembra una conquista estremamente piccola rispetto a quello che
potrebbe presentarsi come un grave problema. Abbiamo dei
collegamenti con la Francia? Io ritengo che sarebbero
indispensabili. Non possiamo averli a livello regionale? Passiamo
attraverso il Ministero. Se succede qualcosa a Creys-Malville, che
cosa facciamo? Non vogliamo pensare a quello che potremmo fare? A
me sembra che proprio non lo vogliamo fare.
Due anni fa, sempre in Francia, ci sono state delle emissioni da
una centrale. Le Canard Enchainé ne ha parlato e gli svizzeri si
sono "arrabbiati" parecchio perché la Francia non li aveva mai
messi al corrente del fatto. Le condizioni atmosferiche di quel
periodo, per esempio, non potrebbero aver portato anche sulla
nostra Regione parte delle emissioni dovute a quell'incidente? Non
lo sappiamo. Il Comitato che si è riunito ha preso in
considerazione questo problema? Io non chiedo certo di approvare la
mozione, ma chiedo che la Giunta abbia un atteggiamento
responsabile rispetto a tutti questi problemi. Mi sembra, invece,
che si tenda a sottovalutarli.
Questa mia impressione può anche essere sbagliata, anzi, spero
che lo sia; però torno a ripetere che non abbiamo avuto dei dati
precisi e soprattutto non sappiamo quali sono i dati forniti
dall'ENEA e quali sono i dati forniti dall'U.S.L. di Ivrea che, nel
Nord Italia, ci è sembrata l'unica a fornirli con una certa
attendibilità.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi riteniamo che la mozione presentata
dal nostro Gruppo mantenga la sua validità perché l'ordine del
giorno approvato in precedenza prevedeva quello che si sarebbe
dovuto fare, inserito però nell'ambito di una catena a livello
nazionale. Riteniamo che a livello locale si possa fare altrettanto
per consentire alla nostra Regione di compiere quanto alcune
Regioni sono riuscite a fare prima di noi.
(...INTERRUZIONE...)
Appunto. Allora votiamo la mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK