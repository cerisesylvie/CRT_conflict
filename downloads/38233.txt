Consiglio Regionale della Valle d'Aosta - Oggetto del Consiglio n. 1806 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1806 del 24 febbraio 2016 - Resoconto
OGGETTO N. 1806/XIV - Interrogazione: "Assunzioni di
eventuali azioni legali nei confronti di Trenitalia per violazione
dell'accordo commerciale per il trasporto pubblico locale
ferroviario".
Viérin M. (Presidente)
-
Punto 11 dell'ordine del
giorno. La parola all'Assessore Marguerettaz.
Marguerettaz (UV) -
Sulla prima domanda: "se siano mutate
le condizioni di contrato sopra descritte e in quale occasione",
l'accordo commerciale con la società Trenitalia è stato siglato per
il periodo gennaio 2006-dicembre 2007, e quindi è formalmente
scaduto. Trenitalia dal 2007 in poi ha sempre garantito la
continuità dei servizi previsti, come indicato dall'articolo 3,
applicando il regime della
prorogatio
dello stesso, come ha
detto il collega Cognetta. Nel corso degli anni, l'accordo
commerciale ha subito modifiche e integrazioni, infatti il
corrispettivo viene erogato alla società Trenitalia in base agli
effettivi servizi prestati (basti pensare alla sua riduzione a
seguito della biglietteria di Pré-Saint-Didier). In secondo luogo,
la percentuale di compartecipazione da parte della Regione al costo
degli abbonamenti venduti agli utenti valdostani, di cui al comma 2
dell'articolo 8, è passata dal 40 al 30 percento. In terzo luogo,
si evidenzia che l'agevolazione tariffaria - sempre prevista
dall'articolo 8 - è divenuta inapplicabile in conseguenza della
modifica dell'articolo 24, comma 1, lettera b) della legge
regionale 1 settembre 1997 (Norma in materia di servizi di
trasporto pubblico) che disciplina la libera circolazione dei mezzi
di trasporto pubblico per gli appartenenti alle diverse Forze
dell'ordine. La Regione autonoma della Valle d'Aosta ha stipulato
con la stessa società, sulla spinta del mutate condizioni rispetto
al 2006, una prima appendice nel 2008 e una seconda nel 2011, al
fine di revisionare e aggiornare alcune clausole del succitato
accordo commerciale. L'appendice del 2008 ha consentito di
approvare per il 2007 un primo aggiornamento del massimale erogato
alla società Trenitalia relativo agli abbonamenti venduti ai
residenti valdostani, di cui al comma 2 dell'articolo 8,
ulteriormente incrementato a partire dal 2011 con l'approvazione
della seconda appendice. Entrambe le modifiche hanno disciplinato
ulteriori aspetti. La prima modificando il comma 1, lettera a)
dell'articolo 9, ha previsto l'introduzione di sistemi tecnologici
affinché le biglietterie potessero offrire un servizio informativo
al pubblico più efficiente ed efficace. La seconda, invece, ha
innalzato a partire dal 2012 il massimale previsto al comma 5
dell'articolo 8 mediante un'integrazione forfettaria a favore della
società Trenitalia S.p.A., affinché quest'ultima si impegni ad
attuare il diritto alla gratuità per gli utenti
ultrasessantacinquenni e disciplinando al contempo ulteriori
aspetti relativi alla tracciabilità dei relativi flussi finanziari.
Infine, nel 2015 le agevolazioni per gli utenti residenti
possessori della carta VdA Transport vengono disciplinate da un
contratto stipulato
ad hoc
con la società Trenitalia, per le
quali non si applica più l'accordo commerciale, ma sono modifiche
che vengono fatte sulla base di modifiche che facciamo noi dal
punto di vista legislativo.
Sulla seconda domanda le condizioni sono mutate, ma in realtà i
pagamenti previsti dall'accordo commerciale sono determinati in
base ai servizi effettivamente svolti e documentati dalla società;
si immagini quindi che gli sconti agli utenti e ai residenti siano
ovviamente calcolati in modo puntuale. A tal proposito, la
struttura competente dell'Assessorato effettua, prima
dell'effettivo pagamento, periodici e puntuali controlli al fine di
verificare la reale entità del corrispettivo dovuto a Trenitalia ed
eventualmente comminare alla stessa le sanzioni previste. Nello
specifico, sono previste riduzioni del corrispettivo per i servizi
commerciali non erogati da questa società pari a 120 euro al giorno
di chiusura delle biglietterie, come disciplinato dall'articolo 16,
e dell'intera quota spettante alla stessa, qualora vengano
definitivamente chiuse - com'è avvenuto per esempio per la
Pré-Saint-Didier - le biglietterie. In questo caso il corrispettivo
dovuto a Trenitalia per i servizi commerciali è stato ridotto a 30
mila euro; i servizi per ogni biglietteria sono 30 mila euro, salvo
per Aosta, che è 60/65 mila euro.
Sulla terza domanda: "se i servizi di monitoraggio e i
meccanismi di compensazione previsti dall'articolo 3 siano attivi",
per quanto riguarda esplicitamente la parte terza (articolo 14),
continua ad essere applicato e la società Trenitalia periodicamente
fornisce a questa Regione le rilevazioni interne sugli
standard
minimi di qualità come indicati nell'allegato 2
dell'accordo. Tali rilevazioni vengono analizzate dalla struttura
competente dell'Assessorato, e solo alla fine si procede alla loro
approvazione in sede di Comitato tecnico paritetico, organo
previsto dall'articolo 10 con funzioni ispettive e consultive,
costituito da due membri di questa Regione e due di Trenitalia. In
base all'esito di tali verifiche vengono comminate le sanzioni
previste dall'articolo 17 ed eventuali riduzioni corrispettive
dovute a Trenitalia, come indicato dall'articolo 16. Per quanto
riguarda l'articolo 15, non viene più applicato un
bonus
agli utenti abbonati in caso di mancato raggiungimento degli
standard
minimi di puntualità garantiti da Trenitalia, ma
un'equivalente trattenuta al corrispettivo spettante.
Sulla quarta domanda: "se, oltre alle eventuali sanzioni, sono
state o saranno intraprese azioni legali contro Trenitalia",
rispetto a questo quesito è bene sottolineare che ad oggi vengono
comminate alla società Trenitalia tutte le penali a riduzione del
corrispettivo previste dall'accordo commerciale, quindi le
fattispecie verificatesi sono sanzionate ai sensi del contratto, ma
verosimilmente non configurano comportamenti tali da giustificare
ulteriori azioni legali, se è disciplinata la sanzione, tu gli
applichi la sanzione. In ogni caso, come è previsto dall'articolo
20 dell'accordo, in caso di controversie tra le parti, vi è
l'obbligo di definire la decisione ad un collegio arbitrale; quindi
se non trovi un accomodamento con le sanzioni c'è un collegio
arbitrale di cui lascio immaginare al collega i tempi e i modi. Non
risulterebbe quindi così facile intraprendere un'azione legale vera
e propria, senza dimenticare che i tempi di un eventuale
contenzioso sarebbero lunghi e con esiti incerti, soprattutto con
elevati costi per la Regione. L'Assessorato, già in occasione della
chiusura della biglietteria di Pré-Saint-Didier, aveva
stigmatizzato duramente con uno scambio di lettere il fatto.
Inoltre, in caso di mancato rispetto della funzionalità dei treni
relativamente all'obiettivo dei cinque e dei quindici minuti
rilevata mensilmente, si procede a calcolare un importo che viene
detratto dal corrispettivo totale dovuto alla società Trenitalia.
La Regione vigila costantemente sul comportamento della società
Trenitalia e, in caso di comprovata violazione, applica le penali
previste dal suddetto contratto, ai sensi dell'articolo 17. Le
faccio semplicemente rilevare che, in virtù del trasferimento delle
competenze, dove ci sono le penali, sa che oggi - così faccio un
aggiornamento per tutti - noi abbiamo pagato a Trenitalia il 2011,
il 2012 e il 2013 sulla base di quello che noi riteniamo sia il
contratto in essere, quindi quello che è scritto lei ha avuto modo
di vederlo. In quel pagamento sono state applicate le sanzioni,
quindi su quei corrispettivi che sono stati calcolati sulla base
del corrispettivo treno/chilometro abbiamo già applicato - per gli
anni dove in teoria la vigilanza doveva essere del Ministero - le
sanzioni calcolate sulla base dei parametri dei ritardi e di
quant'altro. Posso assicurare, avrà modo di vederlo, che sono anche
sanzioni importanti che assommano a centinaia di migliaia di euro.
Poi vedremo le contestazioni e le cose.
Mi è stata anche già segnalata la Carta dei servizi, così
completo la risposta, perché il contratto e l'accordo commerciale
sono una cosa, ma c'è la Carta dei servizi che tuttavia è un
documento da cui la suddetta società assume annualmente alcuni
impegni programmatici e fissa principi generali e obiettivi
specifici per il servizio erogato. Il contenuto della Carta dei
servizi è costituito dall'offerta per la Valle d'Aosta fotografata
al momento della sua pubblicazione, di conseguenza ogni accadimento
successivo non può essere inserito se non nella versione dell'anno
successivo. Quello è un documento unilaterale che viene pubblicato
e che non ha effettivamente una natura contrattuale, è uno
standard
di servizi. Noi cerchiamo di far valere tutte le
attività che sono contrattuali, la Carta dei servizi sicuramente è
un impegno da parte loro, ma dal punto di vista proprio
strettamente giuridico, se è uno strumento per fare un'azione
legale, i nostri sono molto prudenti. Per cui, in questo momento
dove mi pare che il contenzioso non manchi, bisogna cercare di
andare sul sicuro.
Presidente
-
La parola al Consigliere
Cognetta.
Cognetta (M5S) -
Devo ammettere che sta diventando uno
specialista del contenzioso, Assessore! Però c'è da dire una cosa:
in questo caso chi ci sta rimettendo sono i pendolari e chi
usufruisce del servizio, perché le biglietterie chiuse sono un
enorme disservizio che Trenitalia paga con quattro spiccioli
rispetto a quanto le viene dato. Sono contento che le applichiamo
le penali, almeno quello! Il problema è che nel contratto, come lei
avrà avuto modo di notare e come ha anche detto, i 120 euro al
giorno di penale per la chiusura della biglietteria sono una cifra
risibile rispetto a quanto prende Trenitalia per fornirci questo
pessimo servizio, perché possiamo dire tranquillamente che è un
servizio del tutto insufficiente e inefficace. Poi probabilmente
anche noi abbiamo le nostre colpe, perché non ci siamo impegnati a
fare un contratto con penali superiori, perché la chiusura di una
biglietteria costa 30 mila euro, è praticamente il costo di un
dipendente, ma neanche completo, quindi sicuramente conviene a
Trenitalia chiudere. Il problema è che invece si riflette su tutto
quello che è il nostro servizio, il nostro turismo, tutto quello
che dovrebbe essere il trasporto ferroviario e, di fatto, alla fine
chi ci rimette siamo noi. In cambio Trenitalia ci rimette 30 mila
euro, le farà quasi ridere probabilmente.
Assessore, io la sollecitavo con questa interrogazione, al di là
delle risposte tecniche, nell'eventualità che si faccia un nuovo
accordo - io spero che dal 2006 ad oggi prima o poi si negozi un
nuovo accordo - a tener conto in maniera molto specifica e
importante di questi disservizi che Trenitalia ci sta creando,
perché poi questi disservizi si ripercuotono su un intero sistema,
e non soltanto su chi prende il treno. Io non le ho fatto la
domanda e lei nella risposta neanche l'ha accennato, ma la invito
quanto prima a mettere mano a questa cosa e a negoziare con
Trenitalia. Poi, qualora Trenitalia decidesse che le biglietterie
costano 15 mila euro anziché 30 mila euro, andrebbe fatto un
ragionamento complessivo su Trenitalia credo io, perché non è che
possiamo andare avanti in questa maniera! Con questo non voglio
dire chiudiamo pure l'Aosta/Torino (già che ci siamo!) o
l'Aosta/Ivrea, però se la strada sta diventando questa, a questo
punto mettiamoci pure una pietra sopra, così la risolviamo e quei
soldi lì magari li usiamo per fare altre cose più importanti, tipo
i musicanti a La Thuile, o cose di questo tipo, che sicuramente
danno maggior prestigio alla Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK