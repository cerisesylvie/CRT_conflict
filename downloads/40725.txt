Consiglio Regionale della Valle d'Aosta - Oggetto del Consiglio n. 74 del 26 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 74 del 26 luglio 2018 - Resoconto
OGGETTO N. 74/XV - Approvazione di mozione: "Impegno per la
destinazione in sede di variazione di bilancio di risorse a
sostegno dell'agricoltura valdostana".
Fosson (Presidente) -
Punto n. 37 dell'ordine del giorno.
La parola al Consigliere Nogara per l'illustrazione.
Nogara (UVP) -
Sarò molto breve perché, Assessore
Gerandin, con molta probabilità la presentazione di questa mozione
può essere superflua dal momento che quello che abbiamo sentito, da
quello che abbiamo letto su un settimanale la settimana scorsa, da
quello che abbiamo sentito questa mattina in aula, la volontà di
intervenire sulle problematiche che ci sono nel mondo agricolo, che
conosciamo benissimo tutti in quest'aula, particolarmente chi ha
seguito questo settore... Quando lei è stato nominato Assessore,
abbiamo avuto l'occasione di scambiare due parole e già in
quell'occasione le era stata segnalata una difficoltà in certi
settori, che, tra l'altro, da sempre vengono aiutati e vengono
definite le esigenze economiche che hanno prima in assestamento e
ora in variazione di bilancio, anche perché le cifre variano a
seconda degli anni. Si chiede quindi in questa mozione che il
Governo regionale si impegni in sede di variazione di bilancio per
impegnare le risorse necessarie per gli aiuti elencati nella
mozione stessa.
Vorrei poi fare solo un piccolo inciso. Lei probabilmente avrà
più facilità che i suoi predecessori nel gestire queste
problematiche, perché questo l'abbiamo scoperto domenica
pomeriggio, quando il nostro Capogruppo mi ha telefonato e mi ha
avvisato che il Presidente dell'AREV le aveva comunicato che gli
era stato chiesto di fare da Segretario a lei, poi adesso non so se
questa cosa si farà, non si farà, però alla fine si capiscono tante
cose. Personalmente io sono stato bersagliato qui in Consiglio
regionale da lei e da altri colleghi e non solo qui in Consiglio
regionale, ma anche con manifestazioni, con articoli sui giornali
proprio portati dai vari movimenti, dal Presidente degli allevatori
e da diversi altri elementi. Probabilmente si capisce perché anche
alla chiusura della campagna elettorale non è più uscito
assolutamente niente e io pensavo prima di domenica di aver fatto
un buon lavoro e che il mondo agricolo fosse contento di quanto
fatto... per esempio, c'era la
Jeune Vallée d'Aoste
che
scriveva
tweet
a tutto spiano dappertutto, più sentiti;
Mouvement Montagne
, più sentiti; l'AREV, più sentiti;
probabilmente domenica pomeriggio ci siamo dati la risposta che io
non mi aspettavo.
Presidente -
La parola all'Assessore Gerandin.
Gerandin (MOUV') -
Sarò anch'io molto breve, nel senso
che è un po' la continuazione dell'intervento che ho fatto questo
primo pomeriggio quando, commentando il discorso dell'avanzo di
amministrazione, durante il consuntivo ho fatto alcune
considerazioni in merito alla grande difficoltà che ci sarà in
prospettiva, tenuto conto che non avremo a disposizione l'utilizzo
dell'avanzo di amministrazione, e questo è un dato di fatto. Non
avremo neanche tutte quelle entrate così cospicue che si poteva
immaginare, però, detto questo, io penso che sia inutile... ognuno
farà le proprie valutazioni, ognuno farà le valutazioni soprattutto
in base alle risorse che avremo a disposizione sulla variazione
circa le risorse che magari non possono essere destinate o spese
nell'arco dell'anno, per cui ci sarà una rimodulazione e per quelle
che potranno essere eventualmente delle entrate legate a dividendi
o altre entrate. Questa pertanto è la continuazione di
quell'intervento.
Io voglio entrare però nel merito di quello che voi avete
chiesto e vi darò qualche dato puntuale. Circa le spese di
funzionamento del settore di trasformazione, mi chiedete il
discorso di rifinanziare il contributo per il trasporto del siero
al centro di essiccamento di Saint-Marcel, leggerò dei nomi senza
commentare, per cui non darò nessun giudizio di merito. Lo
stanziamento iniziale previsto nel bilancio approvato dalla
precedente maggioranza era di 250 mila euro, nella variazione di
bilancio è stato ridotto a zero; le necessità stimate per chiudere
il 2018 sono 425 mila euro, ricordo che nel 2017 sono stati
concessi 410 mila euro, ad oggi non c'è nulla a bilancio. Per lo
stanziamento dei contributi in gestione struttura di proprietà
pubblica (i canoni di locazione), lo stanziamento iniziale del 2018
era di 190 mila euro, la somma è già stata erogata, ha coperto poco
più del 34 percento degli oneri complessivi a carico delle imprese,
se si vuole coprire il 100 percento, sono necessari ulteriori 385
mila euro. Ricordo che nel 2017 sono stati erogati 671 mila
euro.
I contributi a enti e soggetti privati per la realizzazione di
manifestazioni di interesse agricolo erano di 120 mila euro in sede
di previsione di bilancio, ridotti a 70 mila in variazione; è stato
concesso a favore di 20 associazioni e 2 Comuni un contributo di
euro 69.973, per cui sono state assolutamente esaurite le
disponibilità di bilancio. Nel 2017 la somma concessa è stata di
117 mila euro. Per quanto riguarda lo stanziamento forse più
cospicuo: quello riferito ai contributi per l'erogazione alla
partecipazione a rassegne, concorsi, fiere ed esposizioni
zootecniche, lo stanziamento iniziale a bilancio era di 4 milioni,
ridotto a 1,8 milioni in sede di variazione di bilancio. Questo
stanziamento è stato erogato all'AREV per 1,371 milioni come
acconto, si procederà a breve ad ulteriori 248 mila al fine di
erogare il 90 percento di quanto stanziato. Nel 2017 ricordo che
sono stati stanziati poco meno di 5,48 milioni. Lo stanziamento
iniziale per le spese di gestione dei consorzi di miglioramento
fondiario era di 1 milione, ridotto in sede di variazione di
bilancio approvata dalla precedente maggioranza il 29 marzo a 500
mila euro. Nel corso del 2017 è stato concesso un contributo nella
misura massima del 65 percento per un ammontare di euro 1,439
milioni. Accanto ai consorzi ci sono anche le consorterie di due
Comuni gestori di opere irrigue a favore dei quali era previsto uno
stanziamento iniziale a bilancio di 20 mila euro, ridotto a zero in
sede di variazione di bilancio approvata a marzo dalla precedente
maggioranza.
Questi sono i dati delle risorse che abbiamo al momento. Quattro
conti fatti, veramente della serva... significa che, se dovessimo
prendere a riferimento l'erogato 2017, a tutt'oggi solo per queste
misure mancherebbero circa 6,5 milioni. Se dovessimo prendere a
riferimento il bilancio approvato dalla precedente maggioranza e
ridotto in sede di variazione di bilancio, mancherebbero 3,5
milioni.
Tornando al contenuto, io non ho alcun problema a esternare una
situazione di grande difficoltà di questo settore, che, qualora non
si dovesse erogare una buona parte di quelle risorse che erano
quanto meno previste nel bilancio approvato, entrerebbe in
grandissima difficoltà. Se questa mozione era un impegno a far
presente e soprattutto ad impegnarmi per trovare le risorse in sede
di variazione di bilancio da destinare al Servizio agricoltura, io
la accolgo ben volentieri. Mi è impossibile in questo momento
prendermi l'impegno - proprio perché fa parte anche di un mio modo
di pensare, nel senso che, se non ho certezze, mi viene difficile
prendere impegni - di "
destinare le risorse necessarie
,
quello che voi scrivete. Le risorse necessarie sono quelle che vi
ho letto; io non sono in grado in questo momento di avere la
certezza di avere le risorse necessarie; è il mio cruccio
sinceramente, so che è anche il vostro. Le chiederei pertanto di
modificare l'impegno nel senso di tenere conto in maniera
importante del settore agricolo in sede di variazione di bilancio,
ma in questo momento, proprio per un problema di etica personale,
nel senso che sarei scorretto anche verso chi ci ascolta e chi ha
delle attese, non posso dire di essere in grado di destinare le
risorse necessarie, perché le risorse necessarie è la differenza
che vi ho detto prima.
In merito al discorso legato alla scelta o meno del Segretario
particolare, credo sia la prima volta in quest'aula che c'è tanta
attenzione sul Segretario. Io ci ho pensato davvero tanto, perché
penso che da questa situazione del mondo agricolo in difficoltà - e
lo dico proprio perché penso che anche lei lo condivida - se ne
esce se c'è un po' di sinergia e se c'è meno contrapposizione, l'ho
fatto con questo spirito. Io mi auguro che il dialogo sia alla base
di risolvere alcuni, o tutti i problemi se riusciremo. Non c'è la
valenza politica che qualcuno eventualmente vuole dargli,
semplicemente si è provato a mettere in alcuni ruoli, e soprattutto
ad affiancarmi in un settore così delicato come quello
dell'agricoltura, una persona che proviene dal mondo degli
allevatori e che in questo momento penso possa essere di aiuto per
traghettare o avviare questo tipo di collaborazione importante per
quello che riguarda il mondo agricolo. Lo faccio con questo
spirito, per cui non ho nessuna
arrière-pensée
per quello
che riguarda il discorso politico.
Presidente -
La parola al Consigliere Testolin.
Testolin (UV) -
Solo per due considerazioni: una un po'
più tecnica e l'altra invece è un po' più nel merito della
richiesta. Nel merito della richiesta evidentemente ci si è già
espressi nell'illustrazione della mozione, ma volevo aggiungere
solo qualche considerazione del perché prioritariamente rispetto ad
altre iniziative che si potranno assumere all'interno di una
variazione di bilancio, così com'è peraltro successo lo scorso
anno, con una variazione abbastanza importante nel mese di
settembre, che pensiamo possa ripresentarsi in questa legislatura,
si sia dato un certo tipo di priorità ad un settore che si è visto
assegnare delle risorse importanti. Altrettanto importanti
dovrebbero essere quest'anno e prioritariamente rispetto magari ad
altri interventi, in funzione di situazioni che hanno toccato il
mondo agricolo in generale lo scorso anno, con cali di produzione
importanti e possono inficiare la continuità produttiva aziendale
di molte imprese, sia cooperative che di allevamento. Dall'altra
parte, si dice: "come mai nella prima variazione di bilancio sono
stati alleggeriti determinati capitoli?". Sono stati alleggeriti
determinati capitoli perché si è dovuto dare copertura a tutta una
serie di situazioni che erano obbligatorie. Come sempre, il
discorso dei contributi assume un'importanza fondamentale per dare
delle risposte ai settori, ma viene in subordine ad altre tipologie
di finanziamento. In questo contesto, anche con una variazione che
arriva nel mese di settembre, o di ottobre, è possibile la spesa
nell'anno, perché sono tutte normative già consolidate e che
possono essere messe, da un punto di vista tecnico, di pronta
spesa, per cui c'è la possibilità di andare su questo tipo di
finanziamento, previa volontà e condivisione all'interno di un
percorso di governo. È chiaro che questo è subordinato ad una
possibilità di andare a rimodulare tutta una serie di
situazioni.
Noi sinceramente crediamo che con lo stallo operativo che si sta
instaurando anche in questi ultimi mesi, ci sono state attività
frenetiche di rilievo, si possano ipotizzare, come lo scorso anno,
una serie di interventi. Quello che si chiede - ma poi verrà
ribadito dai colleghi - è un impegno forte, nel momento in cui ci
sia una disponibilità di risorse derivanti da economie in altri
settori, di andare a rifinanziare prioritariamente questo tipo di
situazioni per quello che ci siamo detti. Nel vedere lo scarso
interesse da parte del governo, soprattutto dall'Assessore alle
finanze che è uscito e dalla Presidente che è appena rientrata nel
comparto agricolo, adesso non vorrei leggere in malo modo questa
mancata presenza, però non vorrei che si traducesse in una poca
attenzione all'Assessorato che lei rappresenta, Assessore Gerandin.
Spero quindi solo sia una mia interpretazione, ma auspico che nelle
giuste sedi e nei giusti momenti lei goda della dovuta attenzione
per farsi promotore di questa iniziativa.
Presidente -
La parola al Consigliere Nogara.
Nogara (UVP) -
Assessore Gerandin, io mi ricordo
benissimo e chiaramente le accuse che mi sono state rivolte da lei
e da altri Consiglieri che adesso non sono in sala - mi volevo
riferire al Consigliere Chatrian - quando in quest'aula nella
scorsa legislatura si parlava di agricoltura, si gridava allo
scandalo perché non ci si impegnava per trovare soluzioni, per
trovare finanziamenti. Lei ha fatto un paragone fra il 2018 e 2017;
io le dico che quello che è stato messo in bilancio nel 2018
sarebbe sufficiente. Io capisco benissimo - e non voglio rifare le
stesse scenette o le stesse scenate che avete fatto voi nell'altra
legislatura - quali sono le problematiche di bilancio, però, quando
lei nella variazione di bilancio impegna - e non mi sembra una cosa
terrificante - 4 milioni di euro per il settore agricoltura che
tutti continuate a dire che è in grave crisi, che tutti continuate
a dire che ha dei problemi, non mi sembra una cosa così fuori dal
mondo.
Torniamo al discorso di questa mattina. Si parlava dei 2,7
milioni di euro che ci sono già, che sono lì; possono essere usati
per il turismo, possono essere usati per i lavori pubblici, ma
possono essere usati anche per l'agricoltura. Io non penso che, per
arrivare ai 4 milioni di euro, ci siano così grossi problemi in una
variazione di bilancio. Tutte le voci che noi vi abbiamo riportato
sulla mozione sono tutte voci che, se lei si va a rivedere lo
storico, sono sempre state portate in variazione di bilancio,
soprattutto per le rassegne. L'anno scorso è capitata esattamente
la stessa cosa e, se va a ritroso, è sempre successo questo. Io non
sto a dirle: "io assolutamente voglio che sulla mozione lei mi
riporti quanto abbiamo scritto", sono d'accordo con lei sul
discorso del "prioritariamente", e questo lo deve sapere... come
diceva giustamente il collega Testolin, dispiace che, quando si
fanno questi discorsi, non ci sia tutta la Giunta presente, perché
sono decisioni politiche che si prendono in Giunta nella divisione
delle risorse per le variazioni di bilancio.
Io le ho parlato della nomina del Segretario particolare, tanto
di cappello alla persona, su questo non sto neanche a discutere,
ma, quando mi parla di sinergia, le dico che la sinergia con queste
persone io l'ho cercata in tutti i modi. Probabilmente la sinergia
era un'altra, perché li ho sempre coinvolti in tutte le cose e in
tutte le situazioni: la sinergia probabilmente era quella di
fomentare un mondo agricolo già in crisi, non certo per migliorare
sinergicamente le situazioni ma probabilmente, quando si definivano
assolutamente estranee alla politica... se una persona accetta di
fare il Segretario particolare di un Assessore, estraneo alla
politica non lo è assolutamente.
Presidente -
Mi scusi, Consigliere Nogara, mantiene la
mozione? Solo per capirci.
Nogara (UVP) -
Se l'Assessore vuole modificare
nell'impegno qualcosa, sono pienamente d'accordo e penso anche gli
altri firmatari. È chiaro che deve essere una modifica... come si
può mettere "
principalmente
" o "
in modo
adeguato
".
Presidente -
La parola all'Assessore Gerandin.
Gerandin (MOUV') -
Grazie ai colleghi che sono
intervenuti prima. Io chiederei ai proponenti se sono disponibili,
assieme con l'Assessore Aggravi, perché adesso è tornato e posso
garantire che la problematica dell'agricoltura gli sta
particolarmente a cuore, anche perché lo sto pressando in merito,
per cui la problematica è a lui molto conosciuta, per cui
sicuramente sarà disponibile... Io chiederei, se è possibile, (ma
solo per un problema di etica anche personale, nel senso che mi
pare assolutamente non in linea con quelle battaglie che ho fatto
anche negli anni), che, quando si parla di numeri, bisogna avere la
certezza dei numeri a nostra disposizione. Non possiamo promettere
senza sapere quanto abbiamo eventualmente a disposizione, pertanto,
se si va nella direzione di parlare di un impegno, o di un qualcosa
del genere, sono disponibilissimo. Chiederei se siete disponibili
eventualmente a trovare una soluzione.
Presidente -
La parola al Consigliere Nogara.
Nogara (UVP) -
Noi ci siamo consultati, tra firmatari
della mozione, e siamo disponibili. Quando lei mi parla di numeri,
le devo ricordare quando io le dicevo i numeri e lei mi diceva dei
numeri completamente fuori dalla norma e continuava ad andare
avanti per la sua strada, senza darmi nessuno scampo. Io le davo i
numeri giusti, lei invece dava i numeri sbagliati.
Presidente -
La parola al Consigliere Rollandin.
Rollandin (UV) -
Sicuramente la cura della sedia non fa
male, perché diventano tutti comprensibili, conoscono tutti l'etica
personale di non prendere impegni. Qui non si tratta di etica
personale: qui si tratta di fare un gioco di squadra e di decidere
dove mettere i fondi. Se vado a rileggere quello che è stato detto
a questo proposito, quando sia nelle variazioni... poi arriverà il
bilancio, perché lì sarà uno snodo non da poco, è chiaro che
mettere i soldi per l'agricoltura, mettere i soldi per gli affitti,
mettere i soldi per la cultura sono tutti problemi che vengono al
pettine. Io ricordo che, quando sono stati presentati degli
emendamenti, su questo si insisteva in modo pervicace per dire che
è una questione di scelte. Ci sono delle possibilità di utilizzo di
fondi che devono essere trovate, a parte quelli che non saranno
spesi entro la fine dell'anno in altri settori e lo dico perché
sicuramente c'è la possibilità di fare queste verifiche, d'accordo
naturalmente con l'Assessorato competente delle finanze, però è una
scelta. Se si possono fare gli investimenti in un settore, quando
parliamo di scuola, parliamo di interventi sulle strade, sono tutti
interventi urgentissimi e importanti. Se la borsa è quella, bisogna
avere la capacità e anche l'onestà di scegliere di fare quello
piuttosto che altro. Tutto magari non si può fare subito. In questo
caso sull'agricoltura vi ricordo le parole un po' violente, quando
c'erano le riunioni con le associazioni degli allevatori, che
venivano a dire: "assolutamente guardate che noi così non
resistiamo, non possiamo più continuare", in piazza c'erano le
manifestazioni, c'era l'incontro con le delegazioni. Questo era il
diktat
: bisogna trovare assolutamente i soldi. Capisco poi
benissimo che cosa si vuole dire, però bisogna anche avere con i
colleghi la capacità di scegliere se si vogliono dare o no, perché
i soldi per alcune esigenze ci sono, si tratta di capire se vengono
posizionati nell'agricoltura o in altri settori.
Presidente -
La parola all'Assessore Gerandin.
Gerandin (MOUV') -
Se vogliamo continuare a dire qual è
il pensiero, io sono prontissimo. Io entro anche nel merito delle
scelte che avete fatto, quando avete fatto il bilancio, quando
avete fatto la variazione di bilancio. Vogliamo cominciare a
parlarne? Ne parliamo fino a domani mattina. Non è questo. Io vi ho
proposto qualcosa legato al fatto che in questo momento le
disponibilità finanziarie per la variazione di bilancio non si sa
quali sono, perché, al di là di quello che si è cercato di vendere,
che si poteva attingere a piene mani nelle partecipate... in questo
momento mi pare che l'Assessore abbia risposto che dall'unica
società che abbiamo un dividendo siamo sotto i 3 milioni. Io vi ho
detto che se devo portare solo per l'Assessorato del bilancio le
risorse che servono per arrivare alla pari con quelli che avevate
previsto voi e tagliato, sono circa 3,5 milioni. Se voglio arrivare
a livello 2017, sono 6,5 milioni, e non parlo della somma urgenza e
del fatto che siamo dovuti intervenire per permettere agli
agricoltori di raggiungere gli alpeggi, attingendo ai fondi di
riserva perché non c'erano riserve sulla legge n. 5. Se volete,
discutiamo fino a domani mattina di questo, ma non mi pare che
questo fosse l'atteggiamento con cui io ho detto che ero
disponibile. Sinceramente, se si vuole trovare una soluzione,
proviamo a trovarla, ma non è che io non voglio mettere delle
cifre: è che in questo momento né io, né l'Assessore alle finanze,
né questo Governo siamo in grado di quantificare e neanche di dire
quali possono essere le aspettative: questa è l'unica differenza!
Non è la mancanza di volontà pertanto, è che in questo momento non
c'è la possibilità!
Presidente -
Sospendo i lavori per un incontro tra i
proponenti e l'Assessore. La seduta è sospesa.
La seduta è sospesa dalle ore 19:52 alle ore 19:57
.
Fosson (Presidente) -
Riprendiamo i lavori. La parola
all'Assessore Gerandin.
Gerandin (MOUV') -
Ritenuto che l'obiettivo fosse comune,
per cui è stato anche facile trovare una sintesi, cambiamo solo
impegno, si dice: "
il Governo regionale a voler prioritariamente
destinare in sede di variazione di bilancio risorse
- non più
"
necessarie
", perché non siamo in grado di quantificare -
a sostegno, in continuità con l'azione precedentemente posta in
essere, al mondo agricolo valdostano negli ambiti specifici
richiamati in premessa
". Non c'è più il discorso... sono state
tolte le parole "
prontamente
" e "
necessarie
", in
quanto non siamo in grado in questo momento di avere certezza e
contezza.
Presidente -
Pongo in votazione la mozione come emendata.
La votazione è aperta. La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Presidente
-
Richiedo una breve interruzione per
una riunione della Conferenza dei Capigruppo per decidere il
prosieguo dei lavori.
La seduta è sospesa dalle ore 20:00 alle ore 20:04
.
Fosson (Presidente) -
La Conferenza dei Capigruppo ha
deciso di continuare l'ordine del giorno in notturna con
un'interruzione fino alle ore 21:00, quindi i lavori riprenderanno
alle ore 21:00.
La seduta è sospesa dalle ore 20:04 e riprende alle ore
21:06
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK