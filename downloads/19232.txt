Consiglio Regionale della Valle d'Aosta - Oggetto del Consiglio n. 2413 del 23 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2413 del 23 gennaio 2002 - Resoconto
OGGETTO N. 2413/XI Costituzione delle AIAT ai sensi della
legge regionale n. 6/2001. (Interpellanza)
Interpellanza Atteso che si stanno costituendo le AIAT
(Aziende di Informazione ed Accoglienza Turistica) in base alla
legge regionale n. 6 del 15/3/2001, finalizzata alla riforma
dell’organizzazione turistica;
Viste le proposte di formazione delle AIAT scaturite dalla
decisione dei diversi comuni di collegarsi tra loro attorno ad un
progetto di sviluppo turistico del territorio e tenendo conto dei
criteri indicati nella legge;
Visto che alcuni comuni, come conseguenza della decisione di
comuni limitrofi, non fanno parte di nessuna AIAT, vedendosi in tal
modo limitati nella possibilità di informazione e promozione di
offerta turistica;
Viste le considerazioni apparse sugli organi di informazione
circa alcune difficoltà emerse nella fase di costituzione delle
AIAT, ed in particolare circa le risorse insufficienti per far
fronte ad un'effettiva promozione turistica;
Vista l’importanza che riveste il settore
turistico per la Regione;
la sottoscritta Consigliera regionale
Interpella
l’Assessore competente per conoscere:
1) quante e quali sono le AIAT che si sono costituite e quale è
lo stato di attuazione delle altre parti della legge;
2) come valuta il fatto che alcuni Comuni non fanno parte di
nessuna AIAT e quali sono, a suo avviso, le conseguenze dal punto
di vista dello sviluppo turistico;
3) se, a fronte di questa situazione, intende ripensare
all’impostazione della legge o almeno alla
definizione dei criteri di costituzione delle AIAT, e in che
modo;
4) se, a fronte di un numero di AIAT maggiore rispetto alle
precedenti APT, ritiene che le risorse impegnate, in misura uguale
a quella degli anni precedenti, siano sufficienti o se intende
intervenire al riguardo.
F.to: Squarzino Secondina
PrésidentLa parole à la Conseillère Squarzino
Secondina.
Squarzino (PVA-cU)
Con la legge regionale n. 6/2001 è
stata avviata una riforma dell'organizzazione turistica, riforma
che il nostro gruppo non ha condiviso - l’Assessore
lo sa benissimo -, stiamo seguendo con grande interesse
l'attuazione di questa legge per verificare se tutte le
dichiarazioni di intenti e le finalità che con questa legge si
volevano raggiungere sono via via tradotte in pratica. In
attuazione di questa legge in questi giorni si stanno costituendo
le AIAT (aziende di informazione ed accoglienza turistica), va
notato che questa costituzione - non so in base a quale motivo -
"segnala" un po' di ritardi rispetto a quelli che erano i termini
che la legge aveva previsto: 120 giorni dopo la legge.
Mi sembra che siano passati oltre sei mesi dall'approvazione di
quella legge. In base a questa legge, dicevo, si stanno costituendo
in questo ultimo periodo in Valle le AIAT; diversi comuni hanno
fatto delle proposte, hanno lavorato per giungere a delle decisioni
per formare delle AIAT, che dovrebbero, in base a quanto la legge
prevede, individuare un progetto di sviluppo turistico del
territorio e altresì, tenendo conto dei criteri indicati nella
legge, un’area in cui operare.
In occasione della costituzione di queste aziende abbiamo visto
anche che alcuni comuni, proprio come conseguenza della decisione
di comuni limitrofi, si sono trovati fuori da qualche AIAT, quindi
non tutti i comuni fanno parte di un'AIAT; probabilmente questa
caratteristica limiterà questi comuni nella loro possibilità di
informazione e promozione dell'offerta turistica, cioè li fa stare
al margine di quella che può essere un'offerta turistica del
territorio circostante.
Non solo, abbiamo visto anche segnalate sugli organi di
informazione alcune perplessità, alcune difficoltà che sono emerse
proprio nella fase della costituzione delle AIAT e anche alcune
valutazioni su problemi che sono emersi, nel senso che in alcuni
casi è parso poco opportuno dividere in due delle AIAT esistenti.
Sono state utilizzate espressioni come:
"sembra una scelta
azzardata che rischia di penalizzare l’offerta
turistica di una zona"
oppure
"sembra non opportuno dividere
l’AIAT in due: questa è una scelta reputata almeno
strana e che probabilmente dovrà essere ripensata"
; altri
ancora fanno notare come di fatto il proliferarsi delle AIAT, a
fronte della stessa quantità di risorse economiche previste dalla
legge, penalizzi le singole aziende, nel senso che la "torta" va
divisa in più fette e si rischia di vedere assorbita tutta la quota
delle risorse nelle spese correnti.
Ho riportato alcuni dati della situazione che si sta evolvendo
ed alcuni elementi della discussione che sta avvenendo in più parti
della Regione perché mi sembra opportuno che su questo tema venga
fatta fin dall’inizio un minimo di riflessione e di
chiarezza sulla situazione così com’è.
Vorremmo sapere intanto quali sono le AIAT costituite, abbiamo
avuto qualche notizia dagli organi di informazione, ma si tratta di
notizie che abbiamo avuto dopo la presentazione delle nostre
iniziative; vorremmo sapere a che punto è
l’attuazione delle altre parti della legge perché ci
sono due strumenti a cui personalmente attribuisco molta importanza
- poi dipenderà da come verranno attuati -:
l’Osservatorio regionale sul turismo e commercio e
il sistema informativo del commercio e del turismo, a questo
riguardo ricordo che sono passati dieci mesi dalla votazione in
questo Consiglio della legge.
A parte queste informazioni, eravamo interessati a conoscere le
prime valutazioni che sicuramente l’Assessorato ha
fatto rispetto alla situazione che si è venuta a costituire, se
queste prime riflessioni pongono dei problemi circa l'impostazione
della legge o circa i criteri che sono stati definiti per
costituire le AIAT ed infine il parere
dell’Assessore rispetto al rapporto fra risorse
impiegate e suddivisione ulteriore di questi contributi alle AIAT
che sono aumentate rispetto alla situazione precedente.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
In premessa devo esprimere la totale
soddisfazione da parte mia e del Governo regionale per come si sta
attuando progressivamente quanto previsto dalla legge,
d’altro canto, per quanto concerne
l’argomento specifico delle AIAT, l'impostazione
della legge era proprio quella di far crescere dal "basso" una
presa di coscienza di quelle che potevano essere le rimodulazioni
territoriali, anche a seguito dell'esperienza degli anni
precedenti. Pur essendo la legge - non solo in questo punto, ma
anche negli altri punti - molto innovativa, devo dire che quelle
che possono essere considerazioni, problemi, posizioni diverse
vengono considerate strettamente "fisiologiche" ad un cambiamento
di organizzazione di tale portata, a suffragare quanto sto dicendo
ci sono proprio le notizie che adesso cercherò di dare
all’interpellante.
Voglio però ancora prima confutare alcune affermazioni che sono
state fatte in premessa: ho sentito dire che è poco opportuno
dividere delle AIAT, ma nessuno ha deciso di dividere delle AIAT!
Al limite ci sono state delle aggregazioni - secondo il Governo
regionale e secondo me - estremamente corrette, meditate, attente,
che poi, nel dettaglio, potrò anche sottolineare; ci sono state
delle rimodulazioni, faccio l’esempio del Monte Rosa
Walser: non è che si è diviso, si sono lasciati i Comuni Walser
all’interno di un'AIAT e alcuni comuni, che secondo
noi in modo poco opportuno facevano parte di questa AIAT - proprio
per la sua funzione che non è quella di lanciare un messaggio
promozionale, ma quella di valorizzare un sito e rafforzare il
messaggio specifico della località e preoccuparsi di interventi di
accoglienza -, quei pochi comuni, che facevano parte della Monte
Rosa Walser senza avere nulla a che fare con il Walser, hanno
giustamente scelto di aggregarsi per dare attuazione ad una delle
ipotesi che prevede la legge perché le AIAT - e rispondo
all’ultima considerazione relativa alla
proliferazione - non potranno proliferare.
Le AIAT erano nove, sono diventate undici, ma non possono
proliferare, sono aumentate di due unità, si tratta dei due casi
che permette la legge: si può costituire un'AIAT in più qualora
questa ricomprenda tutti i comuni di una comunità montana, ed è
quanto successo nell’AIAT di Pont-Saint-Martin, o
qualora questa abbia le caratteristiche di essere una località con
collegamenti internazionali ed è il discorso di La Thuile.
Da questo punto di vista la legge ha "visto" bene perché quelle
che erano delle previsioni puramente teoriche hanno già in
brevissimo tempo trovato concretezza. Devo anche confutare la sua
affermazione sul dividere l’AIAT in due: nessuno ha
diviso l’AIAT in due, ma ci sono state, ripeto,
delle riaggregazioni e, per quanto concerne il fatto che alcuni
comuni sono rimasti fuori, guardiamo quanti erano i comuni che
prima non facevano parte di nessuna AIAT e quanti sono rimasti
fuori!
Ne sono rimasti pochissimi e alcuni stanno già deliberando nei
loro consigli comunali per aggregarsi alle eventuali AIAT
confinanti. Penso che, nell’arco di un periodo di
tempo molto breve, tutti i comuni faranno parte di un'AIAT, ma
questo la legge già lo prevede: dà dei tempi per un'eventuale
uscita da un'AIAT per entrare in un’altra più
funzionale e lascia dei tempi più lunghi per quei comuni che
attualmente ne sono fuori per poter successivamente fare richiesta
di ingresso. Questo anche perché il fatto di riorganizzare
territorialmente l’AIAT in modo diverso può creare
dei presupposti che inizialmente non ci sono: ci potrebbe essere il
comune che prima non confinava con nessuna AIAT che adesso, con la
riorganizzazione, si trova confinante e che quindi ha i requisiti
per poter entrare dentro l’AIAT.
I Comuni che sono ancora fuori sono: Brissogne, Fénis, Nus,
Saint-Marcel, Chambave, Châtillon, Emarèse, Pontey, Saint-Denis e
Verrayes. Quattro o cinque di questi comuni stanno già deliberando,
come ha fatto il Comune di Pollein, per entrare in AIAT
confinanti.
Voglio sottolineare che lo spirito della legge è stato quello di
non imporre nulla dall’alto, ma di dare la
possibilità, tenuto conto dell’esistente, di
risolvere, se possibile, alcune carenze organizzative, ma non di
andare a distruggere quanto comunque funzionava in senso
positivo.
Ci possono essere delle aggregazioni definitive che richiedono
magari tempi più lunghi di maturazione e di confronto fra le varie
comunità, ad esempio fra il Comune di Châtillon e di Saint-Vincent
è stato rispettato il dettame della legge: nella prima fase di
chiedere lo sganciamento dall'AIAT di competenza, per passare alla
seconda fase che è quella di poter entrare nell'AIAT confinante che
in questo caso potrebbe essere quella di Saint-Vincent; le due
comunità hanno costituito un gruppo di lavoro, stanno verificando
le sinergie e le modalità per impostare questa aggregazione.
Per quanto riguarda gli altri comuni, già diversi consigli
comunali hanno deliberato di entrare nelle AIAT esistenti, quindi
la quasi totalità dei comuni, che prima non facevano parte di
nessuna AIAT, con questa prima fase di riorganizzazione sono a
pieno titolo già entrati nell'AIAT stessa.
Per rispondere alle domande puntuali:
"quante e quali sono le
AIAT che si sono costituite?",
le AIAT sono undici e sono: la
Monte Rosa Walser, che comprende tutti i Comuni Walser:
Gressoney-La-Trinité, Gaby, Issime, Gressoney-Saint-Jean, che è
anche sede dell’azienda; a seguito della
rimodulazione del Monte Rosa Walser si sono creati i presupposti
per la costituzione di una nuova AIAT che è quella definita di
"Pont-Saint-Martin", dove ci sarà la sede
dell’azienda, che comprende tutti i comuni della
comunità montana che prima non facevano parte di nessuna AIAT:
Bard, Donnas, Champorcher, Fontainemore, Hône, Lillianes,
Pontboset, Perloz e Pont-Saint-Martin; la terza è la Monte Rosa,
con sede dell'azienda ad Ayas, che comprende i Comuni di Arnad,
Brusson, Challand-Saint-Anselme, Challand-Saint-Victor,
Champdepraz, Issogne, Montjovet, Verrès e Ayas; vi è poi l'AIAT di
Saint-Vincent, il Comune di Châtillon ha fatto richiesta di poterne
fare parte, si stanno esaminando le modalità organizzative per la
concretizzazione di questo ingresso; è rimasta la Monte Cervino
nella stessa composizione precedente - lo so che su Châtillon e
Saint-Vincent si possono fare tutte le battute di questo mondo? -
dalla quale si è staccato il Comune di Châtillon proprio come primo
passaggio previsto dalla legge; rimane l'AIAT di Aosta alla quale
hanno aderito il Comune di Charvensod, di Jovençan e di Quart che
prima non facevano parte di nessuna AIAT, quindi - mi rivolgo al
Consigliere interpellante - si sono fatti dei passi avanti
notevoli; è rimasta quella di prima la conformazione della Gran San
Bernardo che comprende tutti i comuni della comunità; è rimasta
invariata l'AIAT di Cogne che comprende i Comuni di Cogne e
Aymavilles; invariata è l'AIAT del Grand Paradis con sede
dell'azienda a Villeneuve?
(interruzione della Consigliera Squarzino Secondina, fuori
microfono)
? c’è stato l’ingresso di Sarre,
di Valgrisenche o di comuni nuovi, cioè si è completata, ma adesso
non entro nel dettaglio di tutti gli ingressi, eventualmente poi
fornirò le delibere. Vi sono stati innumerevoli provvedimenti che
stanno a sottolineare che la legge ha avuto una buona attuazione.
Rimangono per ultime la Monte Bianco, che è rimasta con i comuni di
prima, meno La Thuile che ha chiesto di costituire in base alla
legge la nuova AIAT. Valutiamo quindi positivamente lo stato di
attuazione della legge. Penso di aver risposto ai punti 1 e 2.
Indirettamente rispondo anche al punto 3: assolutamente allo
stato delle cose non c’è nessuna problematica
specifica che possa indurre la Giunta o questa maggioranza a
rivedere questa legge che a detta di tutti è una buona legge; devo
anche dire che altre regioni stanno legiferando sulla falsariga di
questo provvedimento legislativo.
Rispondo all’ultimo quesito:
quest’anno abbiamo previsto nel bilancio di
previsione 2002, senza sapere in quella fase come si sarebbero
organizzate le nuove AIAT, la cifra che avevamo previsto negli anni
precedenti, quindi le risorse finanziarie sono quelle degli anni
precedenti, nulla vieta poi, successivamente, alla maggioranza
regionale, verificato questo primo anno di rodaggio, di andare ad
incrementarle.
Voglio sottolineare che è stata una scelta voluta - soprattutto
per il primo anno di avvio del nuovo modello organizzativo - quella
di non aumentare le risorse proprio perché volevamo sottolineare
uno degli aspetti importanti di questo disegno di legge che intanto
premia in percentuale le AIAT che avranno un certo tipo di
attività, ma che poi, e soprattutto, vuole invogliare gli organismi
ad organizzarsi in modo autonomo.
La scelta quindi, pur facendo parte il personale delle AIAT del
comparto unico, è stata quella di andare nella direzione di non
considerare le AIAT enti strumentali della Regione e di dare alle
stesse, nello spirito del decentramento, piena e totale autonomia;
infatti, in base alla legge, pochissimi sono i provvedimenti
deliberativi delle AIAT che necessitano ancora del visto
dell’Assessorato ma, dietro questa piena autonomia
gestionale, c’è anche l’impostazione
affinché ci sia l’impegno da parte di tutti, e delle
AIAT in particolare, di andare a ricercare modalità, risorse e
finanziamenti che non siano solo quelli che provengono dal bilancio
regionale. Compito nostro, dando attuazione alla legge, sarà quello
di premiare nei finanziamenti quelle AIAT che dimostreranno
attivismo e concretezza in questa direzione, quindi il ruolo delle
AIAT non è quello di essere un ente strumentale della Regione, ma
di potersi muovere in piena autonomia per assolvere al compito
istituzionale che è stato loro affidato e soprattutto per cercare,
per quanto concerne le manifestazioni e le iniziative, sponsor
finanziari che non siano solo enti pubblici e soprattutto che non
siano solo la Regione.
Questa è anche la motivazione per cui abbiamo, nel primo anno di
rodaggio, mantenuto lo stesso livello di impegno finanziario. La
ridistribuzione dei fondi alle singole AIAT mi sembra che sia
specificata in modo preciso nella legge: avviene in base a criteri
fra cui il numero di posti letto, i residenti e via dicendo.
Président
La parole à la Conseillère Squarzino
Secondina.
Squarzino (PVA-cU)
Non avevo dubbi che
l’Assessore avrebbe difeso in modo appassionato
questa legge. Quando un argomento interessa,
l’Assessore è in grado di trattarlo e di trattarlo
con competenza, di motivare le proprie scelte, cosa che in altri
campi abbiamo visto non avviene. L’Assessore ha
giustamente difeso la sua legge, legge che ha cercato di portare
avanti in tutti i modi, però credo che alcuni dubbi sull'attuazione
della legge restino e li ripresento perché credo che possano essere
un motivo di riflessione o di attenzione: intanto
l’Assessore ha ripetuto che nessuna AIAT è stata
divisa rifiutando quindi il termine "divisione" che la sottoscritta
aveva usato, d’accordo possiamo usare il termine
"separazione", forse "divisione"?
(interruzione dell’Assessore Lavoyer, fuori
microfono)
? forse "divisione" fa pensare a qualcuno che divida, mentre la
separazione è un atto più o meno consensuale. In questo caso è il
più forte che vince, quindi non da entrambe le parti c'è ugual
consenso. Sta di fatto che le AIAT sono aumentate: da nove sono
diventate undici e uno degli obiettivi della legge, quello di non
consentire il proliferare di nuove AIAT, ma semmai di costituire
delle AIAT più grandi di quelle che erano le vecchie APT, non è
stato raggiunto.
In questa fase di formazione delle AIAT ogni realtà territoriale
ha cercato di esaltare la propria specificità che certamente è
utile per presentare meglio le proprie caratteristiche, però alla
fine non so se questo veramente serva per un discorso più generale
riguardante lo sviluppo del turismo in Valle. Già il turismo oggi
vive una grossa fase di difficoltà, avrebbe bisogno di idee nuove,
unitarie, capaci di presentare proposte appetibili che si impongano
per la propria immagine e per la propria offerta complessiva di
servizi.
A mio avviso questo ulteriore spezzettamento di realtà sul
territorio non favorisce questo slancio, non favorisce la
costituzione di un progetto unitario, la costruzione di una
proposta complessiva del turismo valido tutto
l’anno.
Pregherei di riflettere su questo e di chiedersi se
effettivamente questa distinzione, questo "arroccarsi" sulle
specificità territoriali, sempre più specifiche, non diventi un
elemento di disturbo per l’immagine complessiva
della Valle d’Aosta.
È chiaro che, aumentando questi centri, aumentano anche i costi
del servizio che sul territorio viene offerto.
L’impressione che si ha, a proposito di questa nuova
organizzazione, è che non ci sia un servizio di gran lunga
superiore al precedente e che, a servizio invariato, i costi siano
aumentati perché non solo abbiamo nuove AIAT, ma avremo poi gli
IAT, gli uffici decentrati delle AIAT, rimarranno le pro-loco e sia
le AIAT che gli uffici decentrati hanno bisogno di personale per
tenere aperto il servizio e questo personale costa.
Aumentano quindi di fatto i fondi destinati alle spese correnti
e diminuiscono, all’interno della fetta di risorse
che la Regione ha impegnato, le risorse per le spese di
investimento in quella che è l’accoglienza, la
creazione di eventi per rendere piacevole il soggiorno al turista,
come diceva l’Assessore; credo che su questo aspetto
occorra riflettere.
Terzo aspetto su cui riflettere: lei, Assessore, ha continuato a
ripetere che pochissimi comuni sono rimasti esclusi dalle AIAT,
intanto lei stesso ha sottolineato che c’è una
situazione quanto meno problematica, riferendosi a Saint-Vincent e
a Châtillon, ed è chiaro che qui ha vinto il comune più forte, cioè
Saint-Vincent, che è il comune più forte dal punto di vista
turistico, che si è imposto e che ha una specificità turistica
particolare per cui il Comune di Châtillon non è stato accolto in
questa nuova AIAT.
Mi chiedo se nella formazione dell’AIAT sono i
comuni più forti che si impongono a detrimento degli altri più
deboli turisticamente e sono abbastanza preoccupata nel sentire
quali sono, ad esempio, i comuni che non fanno parte di nessuna
AIAT. Se penso alla fascia Emarèse, Saint-Denis, Verrayes, propria
la fascia dei comuni di media montagna che sono?
(nuova interruzione dell’Assessore Lavoyer,
fuori microfono)
? se facciamo "porta a porta" e facciamo discussione, la
facciamo?
Lavoyer
(fuori microfono)
? Saint-Denis non
confina con nessuna area?
Squarzino (PVA-cU)
? capisco che per lei questa è una
"cosa" importante, è una sua creatura, ma anche se qualcuno osa
avanzare qualche critica? credo a questo mondo che nessuna creatura
sia perfetta. Se faccio queste osservazioni, è per dire che forse
alcuni di quei paletti, che sono stati indicati nella legge per
ricostituire le AIAT, non sono così "sacrosanti" e infallibili,
allora ci si chiede: se il risultato è questo e se il risultato ha
qualche elemento negativo, forse uno va a rivedere quei
paletti.
Qual è il risultato negativo, a mio avviso? Proprio quei Comuni
della fascia mediana, ripeto: Emarèse, Saint-Denis, Verrayes -
quelli che sono i più deboli dal punto di vista dell'offerta
turistica, ma che avrebbero molte potenzialità per sviluppare un
turismo diverso, quello di cui la Valle ha bisogno - sono tagliati
fuori dall’insieme delle AIAT che fanno una proposta
di offerta turistica sul territorio. Proprio il tagliare fuori
questi comuni più deboli non aiuta questi comuni ad inserirsi e a
dare il proprio contributo specifico per uno sviluppo turistico
della Regione; questi sono comuni che potrebbero garantire il
turismo per alcuni mesi dell’anno proprio nella
stagione morta e proprio questi comuni sono tagliati fuori da un
discorso più ampio. Glielo pongo come dato su cui riflettere.
Probabilmente l’Assessore non ha letto bene
l’interpellanza, o io non sono stata chiara, ma la
prima domanda chiede:
"qual è lo stato di attuazione delle altre
parti della legge"
. Rispetto all’osservatorio,
credo che siamo in forte ritardo,
l’osservatorio?
(interruzione dell’Assessore Lavoyer, fuori
microfono)
? Assessore, la prego, credo che il Presidente mi concederà
qualche minuto in più per recuperare tutte le sue interruzioni?
Dicevo: rispetto all’osservatorio, che è uno
strumento estremamente importante e che lei stesso, Assessore,
aveva considerato come un sostegno all’Assessorato,
io la chiamerei una delle "strutture pensanti di supporto
all’Assessorato", ricordo che i membri di questo
strumento sono stati nominati ad agosto e la prima riunione di
insediamento è avvenuta il 22 gennaio. Credo che
l’aver aspettato così tanti mesi per attuare
un'organismo così importante, che dovrebbe essere uno degli ambiti
in cui riflettere sulle proposte turistiche della Valle, sia un
errore da parte sua e io volevo sottolineare questo ritardo,
Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK