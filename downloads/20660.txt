Consiglio Regionale della Valle d'Aosta - Oggetto del Consiglio n. 694 del 23 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 694 del 23 giugno 2004 - Resoconto
OGGETTO N. 694/XII - Installazione permanente di una stazione
mobile per il rilevamento della qualità dell'aria.
(Interrogazione)
Interrogazione
Ricordando gli impegni assunti in Consiglio regionale del 22
e 23 aprile 2004 dall'Assessore all'Ambiente, circa
"l'installazione permanente" di una stazione mobile per il
rilevamento della qualità dell'aria;
Ritenuto importante conoscere a che punto è tale
progetto;
i sottoscritti Consiglieri regionali
Interrogano
l'Assessore competente per sapere:
1) se è stato individuato il sito in cui localizzare tale
stazione mobile;
2) se è stato scelto il tipo di strumentazione che si ritiene
più funzionale;
3) quando tale stazione entrerà in funzione e quali sono i
componenti dell'aria che si andrà a monitorare.
F.to: Squarzino Secondina - Curtaz
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il sito per l'effettuazione delle misure, per
ragioni di continuità e di confrontabilità dei dati, rimane quello
in località La Palud, dove dal settembre 2002 sono state attivate
delle serie di rilevazioni. Il tipo di strumentazione scelto è
quello già in uso non solo nel sito di La Palud stesso, ma in altre
stazioni della rete regionale di controllo della qualità dell'aria.
Essa permette la misura dei parametri più significativi al fine di
valutare l'impatto sulla qualità dell'aria del traffico
autoveicolare, con particolare riferimento ai mezzi pesanti. La
strumentazione è allocata in una stazione mobile, che potrà
permettere di cambiare il sito di misura nel caso in cui emergano
esigenze diverse o ragioni tali da consigliare la rilocalizzazione,
anche in relazione al nuovo tratto autostradale verso il traforo.
L'acquisto immediato delle apparecchiature in questione da parte
dell'ARPA è stato possibile su autorizzazione dell'Assessorato. Le
misure riguardano le polveri fini, i composti in esse presenti -
idrocarburi policiclici aromatici -, gli ossidi di azoto, il
benzene e i parametri meteorologici, che consentono poi di leggere
correttamente gli altri dati. La stazione entrerà in funzione
presumibilmente nel mese di ottobre, compatibilmente con i tempi di
fornitura e di allestimento delle apparecchiature.
Président - La parole à la Conseillère Squarzino Secondina.
Squarzino (Arc-VA) - Abbiamo posto questa interrogazione perché
avevamo alcuni dubbi, che avevamo già sollevato nelle iniziative
precedenti, dubbi che permangono e mi riferisco a due dati che lei
ci ha fornito. Primo, lei dice: "rimane a La Palud perché quella va
bene, al massimo si sposterà se vi sono esigenze diverse". Lei sa
benissimo, perché anche lei ha avuto modo di osservare i dati
forniti dall'ARPA, che la stazione de La Palud non è in grado di
rilevare il biossido di azoto perché, se lei prende i dati forniti
dall'ARPA, lei vede che in tutto il periodo da luglio 2003 a
dicembre 2003 La Palud ha soltanto valutato "materiale particelle".
A domanda precisa: "come mai?", ci è stato detto che quella
posizione non va bene, vi sono alcune situazioni non chiare, per
cui i dati forniti non sono affidabili. Se la stazione lì dov'è,
con la strumentazione che ha, non è in grado di rilevare i biossidi
di azoto, uno degli elementi importanti che lei ha elencato fra gli
elementi che queste stazioni devono rilevare, vi è qualcosa che non
funziona. Non è compito dei politici entrare nelle questioni
tecniche, ma credo che al politico tocchi fare una richiesta
precisa: noi chiediamo che la stazione che si mette a La Palud sia
in grado di misurare i biossidi di azoto, perché se l'attuale
stazione con i dati che abbiamo non è in grado di farlo, vi è
qualcosa che non va.
Secondo elemento. Lei ha detto che questa stazione entrerà in
funzione ad ottobre, nel frattempo vi è l'altra stazione che rimane
in funzione oppure non vi è niente? È stato deciso di sospendere il
rilevamento dell'aria fino ad ottobre, finché non vi sia la
stazione che adesso l'ARPA andrà ad acquistare, oppure questa
stazione continua garantendo il rilevamento dell'aria? Come avevamo
già chiesto nelle nostre iniziative, noi vogliamo che lì vi sia una
stazione che in modo permanente misura la qualità dell'aria. Lei
aveva risposto alle nostre iniziative dicendo:
"va bene, questa
sarà una stazione mobile, che però sarà installata in modo
permanente, per cui sarà comunque garantita questa
possibilità"
. Ora verifichiamo che questo non è vero e questo
ci preoccupa assai, perché come possiamo continuare a conoscere la
qualità dell'aria, l'inquinamento possibile che esiste in questa
situazione se non funziona la centralina, se la centralina che è
stata messa non è in grado di rilevare i biossidi di azoto e se la
nuova centralina entrerà in funzione solo ad ottobre? Vi è un vuoto
molto grave che vogliamo sottolineare e le chiediamo di intervenire
per evitare questa carenza di dati e questa assenza di dati per un
periodo lungo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK