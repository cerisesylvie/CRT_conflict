Consiglio Regionale della Valle d'Aosta - Oggetto del Consiglio n. 779 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 779 del 4 luglio 2019 - Resoconto
OGGETTO N. 779/XV - Interpellanza: "Definizione delle
modalità operative ed organizzative per il rispetto del divieto di
utilizzo dello smartphone durante le ore di lezione".
Rini (Presidente) -
Punto n. 52 all'ordine del giorno.
Per l'illustrazione, la parola alla collega Russo.
Russo (M5S) -
Buon pomeriggio a tutti. In questa
interpellanza parliamo di uso dello
smartphone
a scuola, in
classe, un tema di cui si parla molto in tutti i canali di
comunicazione, ma anche nelle istituzioni, nelle scuole e nelle
amministrazioni. Vi ricordo che nel mese di ottobre 2018 il
Consiglio regionale ha approvato all'unanimità una mozione che
prevede di far inserire, dal mese di settembre 2019, nei
regolamenti di tutte le scuole secondarie, di primo grado e di
secondo grado, qualora non fossero ancora presenti, il divieto di
utilizzare lo smartphone in classe durante le ore di lezione,
garantendone l'utilizzo a fini pedagogici e per attività con minori
con bisogni educativi speciali. In molte scuole ci sono già
regolamenti che prevedono tale divieto, ma concretamente i ragazzi,
soprattutto nelle scuole secondarie di secondo grado, utilizzano
regolarmente il telefono in classe durante le lezioni per fini
personali. Chi tra noi ha figli o nipoti alle superiori ha
sicuramente ricevuto messaggi da loro durante le ore di lezioni su
argomenti relativi alla vita privata di ognuno, o commenti sui
professori e sui compagni, comunicazioni che certamente possono
essere rimandate in un altro momento. Attualmente la gestione dei
cellulari in classe è interamente a carico dei docenti, gli alunni
delle scuole secondarie di secondo grado sono sempre connessi e
ovviamente non è sufficiente dire loro di non utilizzare il
cellulare perché lo facciano. Credere che gli insegnanti debbano
anche educare gli alunni a un uso consapevole e moderato dei
cellulari, introducendoli anche in classe, è un'ingenuità a parer
mio e sono i risultati a dircelo: secondo il sondaggio Scuola.net
2018, uno studente su due usa lo smartphone in classe senza
l'autorizzazione del professore per scopi personali, cioè per
chattare, consultare i
social
, giocare e svolgere compiti in
classe, fare foto ai compagni e agli insegnanti.
Voglio ricordare con forza a tutti noi che la priorità della
scuola è quella di mirare allo sviluppo delle facoltà mentali
analogiche, finalizzate a cogliere la complessità della realtà,
facoltà che permettano anche agli studenti di padroneggiare il
mondo digitale, che deve essere al servizio dei ragazzi e non
viceversa. La pedagogia ci insegna che a scuola i ragazzi devono
essere mentalmente presenti in classe per apprendere tramite la
relazione reale con gli insegnanti e con i compagni, ascoltare
presuppone il rispetto di chi parla e implica soprattutto un
atteggiamento attivo e di partecipazione attenta. Anche la nostra
esperienza personale quotidiana ci insegna che lo smartphone,
invece, è uno strumento individuale, che spinge all'isolamento. Il
cellulare permette di essere altrove, lontano dalla realtà in cui
ci si trova e i ragazzi non hanno bisogno di questo. Oggi possiamo
parlare di vera e propria dipendenza da cellulare, che coinvolge
moltissimi adulti, ma ancora di più i ragazzi, senza una
corrispondente e necessaria educazione digitale. Questa scelta
politica ha un impatto educativo importante e immediato, a costo
zero, e si delinea come un prezioso sostegno agli insegnanti in
classe, ma anche indirettamente ai genitori a casa.
Fatte queste premesse, chiediamo all'Assessore di sapere: "
se
e con quale modalità l'Assessore ha comunicato alle istituzioni
scolastiche l'approvazione della suddetta mozione; in caso
negativo, come intende effettuare tale comunicazione e con quale
tempistica; se intende prevedere, in accordo con i dirigenti
scolastici, la definizione di modalità operative e organizzative
per far rispettare tale provvedimento
".
Presidente -
La parola all'Assessore Certan.
Certan (AV) -
Risponderei partendo dalle sue
considerazioni. Condivido, collega Russo, lei nell'illustrare le
interpellanze fa sempre dei riferimenti interessanti e credo che il
riferimento al fatto che i giovani - ma poi anche noi, quindi
l'umanità intera - siano sempre connessi lo condivido, è vero.
Credo che faccia parte anche di quelle necessità dei contrasti di
cui a volte avremmo bisogno, così come abbiamo sempre caldo,
avremmo bisogno di avere gli opposti e, per apprezzare il caldo,
avere anche il freddo. Faccio dei riferimenti: fra rumore e
silenzio, andiamo al supermercato e abbiamo continuamente musiche e
radio, andiamo in auto e abbiamo continuamente dei rumori di
sottofondo, fa parte di quei contrasti che probabilmente nella
nostra società non ci sono più. Sicuramente lei ha toccato un
aspetto che è più grande di quello della semplice autorizzazione o
no all'uso in classe. Visto che era centrato su questo aspetto, per
quanto riguarda i punti 1 e 2, le risponderei che la mozione
approvata nel Consiglio regionale del 18 ottobre 2019 è stata
trasmessa a tutte le istituzioni scolastiche ed educative della
regione, comprese le paritarie, a mezzo PEC, con nota
sovraintendizia, protocollo n. 22381, in data 26 ottobre 2018.
Tutte le istituzioni e tutti i dirigenti l'hanno ricevuta. È stata
inviata, credo, dal Sovrintendente e, all'epoca, dal collega
Sammaritani. Non l'ho rinviata, durante l'anno scolastico, non ho
ritenuto di doverla rinviare alle scuole.
Per quanto riguarda la terza domanda, il divieto di utilizzo
dello
smartphone
durante le ore di lezione risponde a una
generale norma di correttezza, che vuol dire tutto e vuol dire
niente, che però trova una sua codificazione formale già nei doveri
indicati nello Statuto delle studentesse e degli studenti, D.P.R.
24 giugno del 1998, n. 249, perché l'uso del cellulare e di altri
dispositivi elettronici rappresenta un elemento, come ha ricordato
lei, di distrazione, sia per chi lo usa, sia per i compagni e io
direi anche per gli insegnanti, qualora sia utilizzato bene, cioè,
come dice lei, solo per mandare messaggi alle famiglie, perché poi
vi è anche chi ne fa un uso improprio e fa altri tipi di
speculazioni e video. L'uso del cellulare o di altri dispositivi
elettronici, come ha precisato il Ministero dell'istruzione nella
direttiva del 15 marzo 2007, avente per oggetto: "Linee di
indirizzo e indicazioni in materia di utilizzo di telefoni
cellulari e di altri dispositivi", oltre che una grave mancanza di
rispetto per l'insegnante, costituisce un'infrazione disciplinare.
Ci sono poi le regole dell'istituto stesso, come ha ricordato lei,
le regole che ogni istituto scolastico si dà, nell'ambito della
propria autonomia, per garantire il corretto funzionamento della
scuola. Sono contenute nel regolamento di istituto che ogni scuola
fa e in alcune istituzioni probabilmente alcuni punti e alcune
indicazioni sono anche nel POF. Nel rispetto dell'autonomia
scolastica e dello Statuto delle studentesse e degli studenti, il
regolamento di istituto prevede le modalità per attivare un dialogo
costruttivo tra studenti, da un lato, docenti e dirigente
scolastico dall'altro, su varie tematiche. Disciplina inoltre
l'esercizio del diritto di associazione all'interno della scuola e
il diritto degli studenti a svolgere iniziative al suo interno,
come l'utilizzo dei locali, le procedure di elaborazione e
sottoscrizione da parte dei genitori e degli studenti del patto
educativo di corresponsabilità, volto a definire il rapporto tra
istituzione scolastica autonoma, studenti e famiglie. Credo che
questo sia un passaggio molto importante ma nello stesso tempo
anche delicato, perché non è così scontato che ci sia questo patto
fra scuola e famiglia. Lei probabilmente, in modo molto
responsabile, dice: "ci rendiamo conto che i ragazzi, pur avendo
come regola quella del non utilizzo dei telefonini, li utilizzano
lo stesso in qualche modo facendo un'infrazione o non rispettando
l'autorevolezza dell'insegnante", però è anche vero che io sono
stata chiamata, come genitore - una sola volta, ho due figli -, ad
andare a riprendere il telefonino che era stato imbustato e
sequestrato, messo nella cassaforte della scuola, perché
probabilmente era stato utilizzato in modo improprio durante la
lezione. Certo è che, come genitore, non sono andata sicuramente a
trovare scuse né con i dirigenti, né con gli insegnanti. Purtroppo
questo, invece, ogni tanto avviene, cioè il non rispetto del ruolo
né della figura dell'insegnante, né di quella del dirigente. Questo
fa parte di quell'accordo sociale che, secondo me, deve esserci: la
scuola deve essere riconosciuta dalle famiglie come ente educativo,
ma anche, oltre che di istruzione, come ente formativo, perché, se
non vengono riconosciuti dalle famiglie stesse gli insegnanti e le
regole che la scuola si dà, sarà un po' difficile che vengano
rispettate dagli alunni. All'atto dell'iscrizione, con la
sottoscrizione del patto sociale di corresponsabilità, le famiglie,
nell'ambito di una definizione più dettagliata e condivisa dei
diritti e dei doveri dei genitori verso la scuola, si assumono
l'impegno di rispondere direttamente dell'operato dei propri figli.
Le ho fatto un esempio molto personale, però è un po' questo che a
volte manca. In qualche modo è anche un accordo in cui gli stessi
studenti, nel caso in cui gli stessi studenti arrechino danni ad
altre persone o alle strutture scolastiche, o più in generale
violino i doveri sanciti dal regolamento d'istituto, subiscono, di
conseguenza, l'applicazione di una sanzione, anche di carattere
pecuniario, perché poi se si arriva dall'Assessore perché magari è
stato ritirato il telefonino del figlio, credo che tutto questo che
ci stiamo dicendo voglia dire che non sta funzionando.
Per deontologia e professionalità, i dirigenti, i docenti e il
personale ausiliario in tutti gli spazi scolastici vigilano sugli
alunni e devono vigilare. Eventuali infrazioni ai doveri da parte
di alunni devono essere segnalate e oggetto di puntuale valutazione
disciplinare, ma è evidente che dev'essere il dirigente scolastico
che con autorevolezza - io direi - e anche i docenti, naturalmente,
facciano rispettare queste regole che ogni istituzione ha. Non va
poi dimenticato che ai docenti deve essere comunque lasciata la
massima autonomia nelle scelte didattiche. Alcuni docenti ritengono
infatti che l'uso di dispositivi informatici di vario tipo, ivi
compresi gli smartphone, sia utile consentirlo qualora utilizzati a
scopo didattico per l'apprendimento, la progettazione e
l'acquisizione di informazioni e documenti, la comunicazione veloce
di informazioni, nell'ottica di una comune crescita culturale e
formativa. In qualche modo quindi per alcuni docenti è importante
anche incentivarlo negli studenti - e ancor più negli studenti con
disabilità - al fine di eliminare alcune barriere e migliorare la
loro capacità di apprendimento, è chiaro che questo deve far parte
di un progetto didattico, educativo e pedagogico, come ha detto
lei. Nell'ottica di una scuola sempre più digitale, è possibile che
alcune istituzioni scolastiche optino e regolamentino l'uso
consapevole dello smartphone, in linea con le esigenze didattiche.
Questa è una scelta che spetta a ogni singola istituzione che,
quale scenario sociale e culturale, offre interessanti spunti
educativi, che con regole precise permettano alle scuole di
assicurare il ruolo di comunità educanti. Qui io le dico che
sicuramente prima dell'inizio del prossimo anno scolastico ci sarà
una conferenza di servizio da parte del Sovrintendente, con tutti i
dirigenti. Sicuramente sarà messo all'ordine del giorno, perché
credo sia importante che ne parlino e credo anche che sia
importante che venga mantenuta questa libertà e quest'autonomia
nella scelta dell'uso consapevole dello smartphone, che non vuol
dire essere connesso continuamente in classe.
Presidente -
Per la replica, la parola alla collega
Russo.
Russo (M5S) -
Questo è sicuramente un tema che sembra
molto semplice ed è molto diverso anche dai temi che affrontiamo in
Consiglio, ma in realtà ha una grandissima valenza educativa.
Adesso un intero Cantone della Svizzera ha sperimentato
l'eliminazione dei cellulari non solo durante la lezione, ma anche
durante la ricreazione e durante le gite. L'hanno già fatto da un
po', adesso stanno raccogliendo i dati e dai dati risulta che,
effettivamente, la modalità di relazione tra i ragazzi sta
aumentando di qualità e di frequenza, perché qui si parla di
riabituare i ragazzi a relazionarsi tra di loro. Chi di noi ha dei
figli lo sa: quando escono la sera, la maggior parte dei ragazzi, o
anche quando sono a scuola, durante l'intervallo, non chiacchiera
tra di loro, ma sta sui telefoni. Credo che questa mozione sia una
mozione dove la convinzione di un Assessore può fare la differenza.
Sicuramente benissimo che la comunicazione sia già stata fatta e
sono convinta che lei farà questo passaggio anche con i dirigenti;
poi l'altro passaggio sarà quello, per esempio, di aiutare
concretamente l'organizzazione della gestione dei cellulari, perché
gli insegnanti con cui ho parlato - mi hanno chiamato in tanti per
questa questione, onestamente - mi hanno detto: "secondo me è
un'ottima idea, però per esempio risolvici il primo problema: dove
li mettiamo tutti questi telefoni? Perché non possiamo controllare
i ragazzi che si prendano o non si prendano il telefono dallo
zaino". Credo che questa sia un po' la scommessa: se crediamo che
questa sia una cosa vincente, va bene, sennò, come tante altre,
andrà un po' a cadere. Io sono convinta che la scuola, da questo
punto di vista, debba dare un messaggio veramente importante,
perché la comunicazione sullo smartphone per gli adolescenti è
veramente un grandissimo problema e le famiglie non hanno gli
strumenti per gestirlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK