Consiglio Regionale della Valle d'Aosta - Oggetto del Consiglio n. 1773 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1773 del 2 febbraio 2016 - Resoconto
OGGETTO N. 1773/XIV - Interpellanza: "Interventi per una
rapida riqualificazione funzionale del fabbricato "ex Fera" nel
comune di Saint-Vincent".
Viérin M. (Presidente) -
Punto n. 23 dell'ordine del
giorno. La parole au collègue Chatrian.
Chatrian (ALPE) -
Grazie Presidente.
Solo poche settimane fa abbiamo affrontato in quest'aula e
discusso della situazione che sta vivendo
Vallée d'Aoste
Structure
, la società che gestisce tutti i beni immobili a
destinazione artigianale e industriale. Nel contempo abbiamo fatto
anche un'analisi puntuale di cosa la società sta cercando di
mettere in campo, quali azioni, con che risorse e soprattutto con
che prospettive, in collaborazione con l'Assessorato, con Finaosta
e con chi si occupa di imprese. Per la prima volta, anche se in
ritardo, è stato spiegato da parte dell'Assessore che la società,
anche a seguito di modifiche legislative nazionali, ci ha
presentato, oltre alla classica relazione che più volte ogni anno
si affrontava in quest'aula, un programma esecutivo annuale. Un
programma che è abbastanza dettagliato, che va ad individuare
principalmente quali sono le macro aree, gli interventi principali
che si pensa di mettere in campo, le idee, le azioni e soprattutto
con che risorse. Parallelamente, oltre al programma annuale (PEA),
ci è stato presentato un mesetto fa all'incirca anche il programma
operativo strategico triennale, che va ad individuare gli indirizzi
principali della società per il triennio 2016-2018. Ci siamo
confrontati anche sulle azioni che la società intende mettere in
campo per poter "riempire" i numerosi stabili di proprietà pubblica
a destinazione artigianale e commerciale che ad oggi sono sfitti,
cioè che non hanno dei locatari, che sono dei costi per l'azienda,
che sono dei problemi, ma sono soprattutto dei debiti e questo per
quanto riguarda il conto economico. Per quanto riguarda invece
l'indotto, la società tutta, la macchina pubblica su tutto il
territorio...indubbiamente, dato che sono fermi, non locati e
costano, non creano volano, si potrebbero invece dare nuovi posti
di lavoro o mantenere dei posti di lavoro e dare la possibilità a
degli imprenditori, a chi decide di investire di utilizzare questi
beni pubblici non utilizzati. Sapendo che il momento è delicato,
sapendo che non è più come una volta, perché un'azienda dovrebbe
venire in Valle d'Aosta ad investire piuttosto che in altre regioni
(Lombardia, Veneto, Piemonte, Liguria)? Teoricamente dovremmo avere
un
appeal
diverso, dei trasporti più efficaci ed efficienti,
meno costosi, più rapidi, tutte cose che più volte in questo
Consiglio ci siamo detti...e sovente si cercano delle soluzioni e
si cerca di dare comunque delle soluzioni a lungo termine.
La scorsa volta insieme al collega Gerandin abbiamo presentato
due iniziative sull'ex area Tecdis (sita a Châtillon, nella Media
Valle) di proprietà pubblica, grandi investimenti sono stati fatti
20 anni fa all'incirca e la risposta del Governo, dell'Assessore
competente è stata: "stiamo comunque cercando di mettere in campo
delle azioni, il momento non è semplice", probabilmente si potrebbe
eventualmente spacchettare, suddividere in lotti, ma ad oggi non
c'è un vero e proprio cronoprogramma per quanto riguarda l'area
Tecdis di riutilizzo di nuovo investimento. Mi corregga poi
l'Assessore se non ho colto la risposta che la scorsa settimana ci
ha dato in quest'aula.
L'obiettivo di quest'iniziativa è sempre relativamente ad una
zona dove il pubblico ha delle proprietà importanti, per quanto
riguarda il triennio 2016-2018, è stato deciso a livello di società
Vallée d'Aoste Structure di attivare una programmazione strategica
per il 2018 sull'ex Fera, siamo nel comune di Saint-Vincent,
proprietà pubblica e c'è l'inserimento praticamente nel programma
operativo strategico triennale di un'attività mirata
all'investimento della società per il 2018, l'ampliamento delle
superfici da proporre in locazione di fabbricati esistenti posti
nella Media Valle, dove in questo momento siamo carenti. "Al fine
di incrementare l'offerta immobiliare, anche a seguito di
interessamenti pervenuti da operatori economici operanti nella
Media Valle, si ipotizza, visto il
trend
positivo delle
richieste pervenute dal mercato immobiliare di riferimento in
considerazione al carattere strategico del sito, di inserire nella
programmazione degli interventi per l'anno 2018 un intervento di
riqualificazione funzionale nel comune di Saint-Vincent. La
filosofia dell'intervento è pensata e finalizzata al recupero
dell'intero fabbricato - stiamo parlando di un fabbricato comunque
importante -, prevedendo la lottizzazione delle superfici oggi
esistenti di circa 3600 metri quadri al pianterreno e di circa 1500
al piano seminterrato - stiamo quindi parlando di 5000 metri quadri
- l'intervento, che dovrebbe trovare idonea copertura finanziaria,
prevede in linea generale la costruzione di otto-nove lotti di
circa 600 metri quadri, quindi 5000 metri quadri a destinazione
imprenditoriale per le imprese, il rifacimento completo degli
impianti idrotermosanitari ed elettrici, nonché il rifacimento
dell'attuale copertura in fibrocemento, oltre i lavori edili
necessari a suddividere le diverse aree. La stima sommaria
preliminare dell'intervento ammonta a circa 2,6 milioni di euro",
questo è quanto la società ci ha fatto pervenire sulla nuova
programmazione triennale 2016-2018.
Noi ci siamo posti questa domanda, che riassume quello che la
società ha inserito nella nuova programmazione. Siamo nella Media
Valle, abbiamo due grosse proprietà pubbliche ad oggi sfitte (ex
Tecdis, ex Fera), c'è scritto su questo piano triennale che ci sono
degli imprenditori, degli artigiani, dei commercianti che hanno
chiesto di utilizzare questi fabbricati - e sono molto interessati
- e noi inseriamo fra tre anni un investimento di natura pubblica.
La domanda quindi che facciamo al Governo regionale nella persona
dell'Assessore è se non ritiene di intervenire subito, senza
aspettare il 2018, anticipando gli interventi utili alla creazione
di circa otto-nove lotti di 600 metri quadrati ciascuno, "al fine
di implementare l'offerta immobiliare produttiva nella Media Valle,
anche a seguito degli interessamenti pervenuti da operatori
economici locali".
Abbiamo posto questo quesito perché se ci sono degli
imprenditori locali ad oggi, nel 2015, perché il documento è stato
redatto ad ottobre, dobbiamo aspettare quattro anni per
eventualmente mettere in programma, in elaborazione gli
investimenti di natura pubblica? O forse se dove c'è trippa, c'è
interesse...gli artigiani sono interessati ad utilizzare le
proprietà pubbliche, sono disposti magari - poi mi correggerà
l'Assessore competente - persino ad acquisire eventualmente lotti
separati e armonizzati. Se invece c'è l'intenzione di anticipare,
noi diciamo nel 2016, il prima possibile, di lottizzare subito
considerando l'eventuale presenza di imprese strutturate anche per
acquisire la proprietà e, di conseguenza, per investire, ben venga,
diamo gambe e corso alle intenzioni, all'utilizzo per sostenere,
per mantenere posti di lavoro e far girare l'economia tutta. Io
penso che il regista in questo caso possa farlo il pubblico e ben
venga se ridisegna, com'è stato fatto in altri momenti, se n'è
discusso ampiamente in quest'aula dieci e più anni fa, quando si è
deciso che se c'erano degli imprenditori interessati ad acquisire
dei beni immobili a destinazione industriale e commerciale o
artigianale...il pubblico ha deciso di alienare indubbiamente
mantenendo quella destinazione. Queste le premesse che volevo
condividere con voi a seguito dell'inserimento dell'investimento
nell'ex Fera a Saint-Vincent nel 2018. Aspettiamo e ascoltiamo
attentamente le riflessioni o le risposte del Governo regionale.
Grazie.
Si dà atto che dalle ore 15.37 assume la presidenza il
Vicepresidente Follien.
Follien (Presidente) -
La parola all'Assessore
Donzel.
Donzel (PD-SIN.VDA) -
Grazie Presidente.
Gentile collega, riconosco che ha ricostruito correttamente
quanto avevamo anticipato con l'ampio dibattito sulla questione
degli immobili di
VdA Structure
.
La prima considerazione che devo fare è che in questo momento,
nel 2016 sono in fase di avvio lavori per oltre 6 milioni di euro.
Non c'è una situazione di immobilismo, anzi si sono sbloccate tutta
una serie di situazioni che insistono su tutta l'area produttiva
della Valle d'Aosta, con considerazioni che ci permettono di dire
che nessun pezzo di territorio è trascurato, perché interveniamo a
Pont-Saint-Martin, ad Arnad, a Verrayes, ad Aosta.
La seconda considerazione va fatta in merito alle risorse
disponibili. Vi sono delle risorse disponibili in questo momento
che possono essere usate, quelle del POR, esclusivamente, ad
esempio, dentro le aree ex industrializzate come l'Espace Aosta e
l'ex ILSSA Viola e possono essere spesi solo lì e lì vanno spesi,
ci sono delle risorse aggiuntive, come in questo caso potrebbero
essere a disposizione, che devono trovare la migliore collocazione
possibile. Per il 2016 c'è un piano di investimenti, quindi nulla è
fermo, tutto si sta muovendo.
Da dove nasce invece l'impostazione che riguarda la questione
della Fera? Nasce dal lavoro sul territorio, nasce dall'aver
risposto alla chiamata di alcuni imprenditori della zona di
Châtillon e dall'essere andati con loro a vedere l'area Tecdis per
cercare di capire se avevano degli interessamenti, se c'erano delle
potenzialità rispetto a quella realtà. Avendo visto che le esigenze
che nascevano da questi imprenditori rispetto a quell'area,
diciamo, non riuscivano a saturarla e richiedevano interventi
enormi dal punto di vista economico, magari per locare un piccolo
spazio insufficiente, dover rifare interamente l'ex Tecdis per poi
venderne una fettina ad un imprenditore è economicamente una
follia, non è giustificabile, siamo andati a vedere una situazione
che è ancora più delicata, perché anche questo bisogna dirlo,
questi locali sono sfitti, la Fera di Saint-Vincent è sfitta perché
inagibile, perché non ha le condizioni per essere affittata, così
com'è non si può fare. Ci sono delle attività industriali che hanno
un carattere legato all'alimentare, non possiamo certo metterle in
uno stabilimento che ha la copertura del tetto in eternit. Si
tratta quindi di stabilimenti che ormai sono datati e che, per
esempio, a livello di impiantistica, di sicurezza necessitano
comunque di interventi, nessuno li può utilizzare così come sono se
non come sterili depositi che non producono nulla. Il ragionamento
che è stato fatto quindi incontrando alcuni operatori locali è che,
qualora si fossero create delle condizioni, cioè reperiti dei
fondi, sarebbe stato interessante ragionare con loro di
quest'opportunità. Prima di fare questo passaggio, però sono state
sentite anche le realtà amministrative locali, quindi siamo andati
lì a vedere questi locali insieme alle Amministrazioni di Châtillon
e Saint-Vincent, devo dire che, grazie all'interessamento della IV
Commissione, io spero che riusciremo ad andarci anche come
Consiglio regionale. Adesso è stata programmata con il Presidente
della IV Commissione, che credo abbia già informato o informerà a
breve i Consiglieri della IV Commissione, è stata decisa una visita
intanto nell'area ex ILSSA Viola, un incontro se riusciremo
direttamente con le imprese, visitando alcune realtà. Questo per
dire che l'approccio che stiamo avendo è di questo tipo. Quello che
abbiamo chiesto a questi imprenditori è: "ma riuscite magari a
consorziarvi? A fare arrivare una domanda collettiva?", perché è
chiaro che se ci arriva una richiesta formale di necessità di
insediamento, questo può accelerare molto i tempi. Se qualcuno
dice: "sono vagamente interessato o forse ho bisogno di spazi",
diventa più difficile portare un progetto in Consiglio regionale,
dove si dice: "dateci delle risorse, interveniamo urgentemente". Ci
sono arrivate delle segnalazioni, per adesso si tratta di un caso,
di due o tre possibili interessamenti, da una parte, stiamo
cercando di perfezionare...e io la ringrazio perché la so
interessato da sempre su quell'area, conosce la zona, conosce
l'ambiente. Quanto più ci arrivano delle richieste formali della
necessità di insediamento, anche con indicazioni specifiche
rispetto alla necessità di spazi...perché questo può consentire -
lei, fra l'altro, è architetto - nella costituzione di questi lotti
anche delle aperture, di renderli comunicabili, flessibili e quindi
renderli in qualche modo adattabili alle realtà imprenditoriali,
perché ogni realtà imprenditoriale ha una sua esigenza: da una
parte, li vogliono i più piccoli possibile per evitare di pagare
l'affitto anche su un metro quadrato che non utilizzano; dall'altra
parte, però alle volte c'è il loro potenziale di sviluppo,
dopodiché non è che possiamo tutti i momenti intervenire. L'idea
quindi è quella di andare verso delle realtà sempre più flessibili,
come quella che visiteremo insieme a Pont-Saint-Martin, e riuscire
a creare una realtà di questo tipo. Se ci fossero le condizioni di
richieste formali, noi saremmo in grado di anticipare l'intervento
nella parte superiore dell'edificio, che è costituito da due parti:
una superiore e una inferiore.
Per quanto riguarda la parte superiore, siamo molto interessati
a quello che dovrebbe essere un intervento che arriva adesso
dall'Assessorato dell'ambiente rispetto alle coperture in amianto,
perché questo ci darebbe un po' il "la" all'intervento, cioè una
giustificazione ulteriore ad intervenire subito su quell'edificio.
Andando a predisporre già l'impiantistica, l'assetto base
dell'impiantistica anche nella parte sottostante, si potrebbe
intervenire nella parte alta e dare subito magari una risposta
rispetto a tre o quattro lotti nella parte alta dell'edificio. Le
condizioni per anticipare questo al 2017, anche se parziali, quindi
potrebbero esserci a fronte di un interessamento esplicito e chiaro
da parte dei soggetti in essere, perché le posso garantire che
siamo sollecitati non dico tutte le settimane, ma sicuramente tutti
i mesi da imprenditori che vorrebbero aprire delle attività, però
in questo momento spesso la richiesta è soprattutto ancora il
finanziamento a fondo perso. Gli imprenditori fuori dalla Valle
d'Aosta ci vedono ancora come quel luogo dove magari ti danno dei
soldi per aprire un'attività. Non è questa la nostra attività, non
è questa la nostra realtà, è una realtà di tipo diverso. Si tratta
quindi di interloquire con loro e capire cosa poter offrire. Al
convegno promosso dal Politecnico e dall'Università di Compiègne su
ricerca e innovazione è stato giudicato molto interessante
addirittura dal Presidente dell'UTC, Monsieur Storck, il progetto
che noi abbiamo di realizzare dei centri di ricerca all'interno
delle imprese e di una collaborazione rispetto al sostenere, per
esempio, le imprese che assumono direttamente in azienda i
dottorati e pagano il dottorando. Abbiamo quindi delle idee per
attrarre le imprese, non sono certamente quelle tradizionali dei
finanziamenti a fondo perduto.
Per quanto riguarda quindi lo specifico, lei giustamente ha
tracciato un quadro più ampio, la risposta rispetto alla sua
sollecitazione è che non escludiamo, come in qualche modo lei ci
chiede di poter accelerare i tempi, ma per poter intervenire con
denaro pubblico, è chiaro che ci vogliono delle formalizzazioni più
chiare ed esplicite da parte di alcuni imprenditori. Rispetto anche
alle esigenze che lei accennava: "se ci fosse qualche imprenditore
disposto ad acquisire degli edifici...", perché no? è quello che
stiamo trattando in questo periodo, naturalmente trattando
informalmente, ma lo presenteremo naturalmente, prima di farlo in
Consiglio regionale, su alcune realtà di Arnad, dove ci sono degli
interessi in quella direzione. Se c'è la possibilità, prima
l'attenzione agli imprenditori locali che creano il vero futuro
della Valle d'Aosta.
Presidente -
Per la replica, la parola al Consigliere
Chatrian.
Chatrian (ALPE) -
Grazie Presidente.
Abbiamo cercato di mirare quest'iniziativa nuovamente nella zona
di Châtillon e Saint-Vincent per un motivo. Lei da qualche mese
conduce questo nuovo dicastero e sa che ci sono migliaia di metri
quadri disponibili nella zona di Aosta con degli interventi
pubblici, ci sono migliaia di metri quadri disponibili nella zona
di Verrès/Pont-Saint-Martin, nella zona
cul-de-sac
della
Media Valle, dove abbiamo delle proprietà pubbliche, ad oggi ci
manca quella disponibilità: ecco perché abbiamo provato a porre in
questi ultimi mesi l'accento e cercare di evidenziare cosa si
potrebbe fare, un po' come per altri temi dove dobbiamo cercare
quanto meno, se non le pari condizioni, di trovare delle soluzioni,
sapendo che non è semplice.
Perché noi abbiamo fatto quest'iniziativa? Nelle premesse non
abbiamo parlato di immobilismo, non abbiamo detto che per il 2016
non ci sono investimenti. Nulla c'entra. Lei sa meglio di me che,
quando uno fa una programmazione, poi succede nelle migliori
famiglie che magari ci sono dei gruppi, dei piccoli artigiani che
sono interessati, che non erano interessati fino a pochi mesi fa,
come ha detto lei, abbiamo avuto degli interessamenti e allora
l'obiettivo dell'iniziativa qual era? Se ci sono degli
interessamenti, magari ribaltiamo anche la programmazione della
società. C'è bisogno di mettere, di inserire, di allocare 2,6
milioni per ristrutturare l'ex Fera? O magari abbiamo, come diceva
lei, diversi imprenditori che si aggregano, artigiani che si
aggregano e dicono: "no, il valore commerciale oggi di
quest'immobile è 10, faccio io l'investimento, Donzel, tu però mi
metti i tassi zero sugli investimenti anche importanti, tu pubblico
non ti occupi più di finanziare certe operazioni, faccio io
l'investimento - provo a fare un ragionamento senza nulla togliere
alla risposta che ci ha dato - ma tu mi vendi l'immobile, perché
lei sa che in quella zona c'è fame di superfici mediamente grandi e
mediamente interessanti. "Mediamente" vuol dire 500-800-1000 metri
quadri e questo fabbricato potrebbe dare delle risposte a quelle
esigenze. Quindi oltre che l'anticipo - l'obiettivo dell'iniziativa
era anticipiamo gli investimenti che avete messo nel triennale
2016-2018 -, valutiamo anche insieme se invece abbiamo degli
imprenditori, degli artigiani mediamente strutturati che dicono:
"noi abbiamo bisogno di superfici importanti, però a questo punto
tu pubblico se gentilmente ci fai magari solo un preliminare, dove
poi andremo noi ad investire e ad acquisire il bene così com'è",
indubbiamente il valore di mercato è nettamente più basso, perché,
come diceva giustamente lei, tutta una serie di servizi e di
impianti devono essere completamente rifatti, anzi c'è perfino la
parte di fibrocemento che deve essere modificata e sradicata.
Torneremo su questi beni di nostra proprietà. Al di là di
anticipare l'investimento pubblico, magari giriamo, se è possibile,
la proposta e chiediamoci se abbia senso che il pubblico metta in
campo magari quasi 3 milioni di euro per poi lottizzarlo e averne
un eventuale potenziale affitto e non invece magari metterlo subito
sul mercato e - perché no? - dare subito delle risposte vuol dire,
come dicevo prima, mantenere dei posti di lavoro, magari persino
aumentarli. Le assicuro che nella zona di Saint-Vincent e Châtillon
diversi artigiani sono interessati...
(interruzione dell'Assessore Donzel, fuori microfono)
Si dà atto che dalle ore 15.55 assume la presidenza il
Vicepresidente Rosset.
Rosset (Presidente) -
Assessore, chiederei gentilmente di
non attivare il dibattito e lasciar finire il Consigliere,
dopodiché lei potrà eventualmente richiedere la parola.
Chatrian (ALPE) -
...grazie Presidente.
Termino. Penso che l'iniziativa voleva andare in questa
direzione. Noi torneremo su queste importanti proprietà di natura
pubblica. Ripeto: se c'è la possibilità di essere più rapidi, senza
andare ad investire del denaro pubblico e trovando delle
agevolazioni di natura fiscale, dei tassi zero per dei grandi
investimenti di superfici medie e medio grandi, magari c'è la
possibilità di aggregazione e - perché no? - avere già un risultato
in anticipo rispetto alla programmazione della società. Questo era
un po' lo stimolo che abbiamo cercato di portare a voi tutti
colleghi, soprattutto al Governo regionale. Comunque serenamente
torneremo su questi dossier con l'unico obiettivo che è quello di
portare il nostro piccolo e semplice contributo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK