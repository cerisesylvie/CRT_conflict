Consiglio Regionale della Valle d'Aosta - Oggetto del Consiglio n. 646 del 9 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 646 del 9 giugno 2004 - Resoconto
OGGETTO N. 646/XII - Lavori di realizzazione della pista
agonistica internazionale "Leonardo David" in Comune di
Gressoney-Saint-Jean. (Interrogazione)
Interrogazione
Premesso:
- che il 20 settembre 1999 la Giunta regionale ha approvato
il progetto esecutivo per la realizzazione della pista agonistica
internazionale "Leonardo David" a Gressoney-Saint-Jean per un
importo di poco più di 2 miliardi di vecchie lire;
- che dal programma triennale dei lavori pubblici 2004-2006
si evince che per il completamento dell'opera sono stanziati
6.378.000 €, equivalenti a ben 12,350 miliardi di vecchie
lire!
tutto ciò premesso, i sottoscritti Consiglieri
regionali
Interrogano
L'assessore delegato per sapere:
1. a che punto sono i lavori di realizzazione dell'opera di
cui in premessa;
2. quali sono le ragioni della notevole lievitazione dei
costi e della dilazione dei tempi di esecuzione;
3. se e quando il tracciato sarà disponibile per eventuali
competizioni sciistiche e con quale livello di
omologazione;
4. se ritiene che tale pista - una volta completata - possa
costituire, insieme a quella di La Thuile, il presupposto per
l'assegnazione di eventuali gare di coppa del mondo di sci alpino
alla Valle d'Aosta: in caso affermativo, quando.
F.to: Tibaldi - Lattanzi
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Il Consigliere Tibaldi ha ascoltato alcune
riflessioni su questa pista in occasione proprio di un'audizione
che si è svolta qualche giorno fa sulla nuova legge degli impianti
di risalita, perché, come è noto, nella nuova legge sugli impianti
di risalita è prevista anche una parte che riguarderà le cosiddette
"piste veloci", cioè le piste che potranno essere sede di
competizione di tipo internazionale.
Per quanto riguarda la prima domanda:
"a che punto sono i
lavori di realizzazione dell'opera"
- e poi farò qualche
valutazione di tipo conclusivo -, per il momento sono terminati i
lavori relativi al primo lotto, attinenti alla sistemazione e al
rimodellamento della pista, che consentono già lo svolgimento di
gare a livello di "Coppa Europa" per capirci.
Rispondo in parte alla seconda domanda, essendo il nostro
Assessorato il committente; occupandosi i Lavori pubblici di questa
opera, risponderò sulla base di alcune note tecniche. I tempi si
sono dilatati, in quanto si è reso necessario indire una gara a
livello comunitario per l'affido della progettazione esecutiva
della direzione lavori del II° lotto. La stima dei costi delle
opere presentata dai progettisti - come ricordato
nell'interpellanza - inizialmente incaricati superava l'importo
della soglia comunitaria, certo non con gli importi attuali.
L'attuale costo netto dell'opera ammonta a 4.918.000, viene elevato
a 6.378.410... IVA, sicurezza, somme a disposizione... secondo le
giustificazioni addotte, l'aumento dei costi è dovuto a mutate
esigenze espresse dalla SAGIT, che ha richiesto ulteriori opere
migliorative per ottimizzare l'impianto, anche alla luce di un
utilizzo della pista in gestione ordinaria, all'automazione e alla
modifica della posizione ai cannoni per l'innevamento, alla
trasformazione da mobili a fisse di alcune stazioni,
all'adeguamento di alcuni tracciati, alla nuova progettazione della
stazione di pompaggio, alla predisposizione dell'impianto di
innevamento sulla zona bassa della pista. Vi sono state poi
prescrizioni di vari enti preposti al rilascio dei pareri, la
Sovrintendenza ha chiesto la tinteggiatura di verde delle
torri-faro; poi vi sono state anche ragioni legate alla sicurezza
che hanno indotto all'aumento dei costi, infine vi è stato
l'adeguamento dei prezzi in base al nuovo prezziario regionale.
Tuttavia devo dire che, quando siamo arrivati in Giunta al limitare
dell'appalto, perché di questo si tratta, la Giunta stessa ha
espresso alcune preoccupazioni, che sono legate a questo incremento
vertiginoso dei costi; per cui è stata accolta la proposta che
abbiamo condiviso il collega Cerise ed io di chiedere una
validazione del progetto relativo alla pista "Leonardo David". È
quindi stata avviata la procedura dall'Assessorato competente, ho
qui una nota del Coordinatore del Dipartimento opere pubbliche,
Ing. Edmond Freppaz, che spiega le ragioni per le quali questa
validazione è adesso in una fase di definizione. Era una cosa
estremamente complessa, perché la legislazione regionale della
Valle d'Aosta non prevedeva esattamente questa validazione, che
invece è prevista dal regolamento della "Merloni" del 1999:
praticamente, in via eccezionale, la stazione appaltante può
avvalersi di strutture tecniche esterne all'amministrazione, che
devono essere in possesso di apposita abilitazione. Nel territorio
regionale non esistono, a livello nazionale operano una quindicina
di società abilitate, quindi praticamente questa società che verrà
prescelta attraverso una gara dovrà verificare cosa è successo,
cioè se l'incremento dei prezzi è legato a qualche possibile
ipotetica difformità rispetto a quanto si prevedeva, oppure se
l'aumento dei costi è giustificato; quindi, Consigliere Tibaldi,
massima trasparenza e noi renderemo noti gli esiti di questa
vicenda.
Naturalmente mi auguro che questa struttura sia pronta per la
stagione invernale 2006-2007, perché è del tutto evidente che non
toccheremo "boccino" per la "Coppa del mondo di sci alpino" fino
dopo le Olimpiadi, mentre entrambi i competitori alla presidenza
della FISI - Dott. Coppi e Dott. Contento - hanno confermato in
colloqui informali con me che chiunque vinca viene confermato
l'impegno morale che era stato assunto con la famiglia del caro
amico scomparso Leonardo, a cui verrà dedicata la pista, di avere
una prova di "Coppa del mondo". Su quel pendio si possono svolgere
sia competizioni di slalom gigante che competizioni di slalom
speciale.
Nell'interrogazione si evoca anche il problema del super G e
delle libere. Abbiamo completato con l'ASIVA un censimento delle
piste veloci, censimento che ha confermato quanto già sapevamo,
cioè che la pista di La Thuile è una pista molto valida dal punto
di vista tecnico. Il collega Fosson, il cui figlio è stato un
liberista di spicco, conferma che si tratta di una delle piste
migliori delle Alpi, quindi, quando nel 2006-2007 la pista dedicata
a Leonardo David sarà completata, una volta verificata la congruità
dei costi, che sono saliti vertiginosamente - ed è la ragione per
cui si è scelta la strada della validazione -, in contemporanea
lavoreremo in collaborazione con le funivie del Piccolo San
Bernardo, perché credo che quella pista di libera possa essere un
biglietto da visita assolutamente straordinario per ospitare la
specialità in assoluto più spettacolare della "Coppa del mondo di
sci": la discesa libera.
Président - La parole au Conseiller Tibaldi.
Tibaldi (CdL) - Come annunciato dall'Assessore Caveri, abbiamo
iniziato a parlare di questo argomento in occasione di un'audizione
svoltasi in IV Commissione, durante la quale ho ascoltato delle
riflessioni, che sono scaturite da quesiti precisi posti dal
sottoscritto. L'interrogazione era necessaria, perché penso che
quello scambio di parole in IV Commissione non sia stato esaustivo
né per il sottoscritto, né per lo stesso Assessore, quindi era
opportuno fare degli approfondimenti su questo argomento.
Quali considerazioni ci sentiamo di fare alla luce della
risposta fornita? Anzitutto ringraziamo l'Assessore, perché ha
tracciato un quadro più ampio rispetto a quello di qualche giorno
fa in merito ai lavori di realizzazione di questa pista, che ha
concretizzato una lievitazione di costi che è esponenziale. Non
crediamo che questa lievitazione di costi sia giustificata o
giustificabile con il colore dei pali dell'illuminazione o altri
lavoretti di contorno che sono stati fatti per rendere più
funzionale il tracciato e renderlo anche adatto a competizioni di
alto livello; riteniamo che questa lievitazione dei costi necessiti
di una verifica più trasparente e completa. Ci fa specie che a
questa verifica debba procedere una struttura esterna
all'Amministrazione, è vero facendo leva sulla legge che lei ha
citato, però ci fa specie perché l'Amministrazione regionale ha una
struttura competente e complessa in grado di verificare le
progettazioni preliminari e quelle esecutive, le direzioni dei
lavori come sono svolte e come sono completati gli stessi lavori.
Garantirà senz'altro una terzietà, noi ci auguriamo che emerga
qualcosa di più consistente dalle valutazioni di questa società
esterna.
L'auspicio è quello che questa pista costituisca una delle due
piste, insieme a quella di La Thuile, che possono diventare teatro
di competizioni agonistiche a livello mondiale; se ne parla da
anni, già le "Olimpiadi di Torino del 2006" ci hanno scippato delle
iniziative di questo tipo, anzi hanno spostato l'attenzione su
piste piemontesi, piuttosto che sulle piste valdostane. Speriamo
che la Valle d'Aosta, con tutte queste risorse spese, con questo
tempo non dico sprecato, ma messo a disposizione, riesca a
traguardare questi obiettivi, che sono quanto mai importanti per
ridare una dignità alle montagne valdostane e un respiro alle sue
piste sciistiche, affinché possano accogliere delle competizioni di
grande livello, che possono essere un momento di promozione a
livello nazionale ed internazionale.
Concludiamo facendo affidamento sulle parole spese oggi
dall'Assessore e naturalmente riservandoci di verificare passo dopo
passo l'evoluzione dei lavori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK