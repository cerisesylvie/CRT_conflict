Consiglio Regionale della Valle d'Aosta - Oggetto del Consiglio n. 3433 del 4 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3433 del 4 aprile 2008 - Resoconto
OGGETTO N. 3433/XII - Interrogazione: "Attendibilità
scientifica di alcune misure di profilassi sanitaria degli
allevamenti bovini".
Interrogazione
Premesso che:
- nell'ambito delle misure di profilassi sanitaria degli
allevamenti bovini è utilizzato il test del gamma
interferone;
- tale prova, in base alla procedura codificata nel piano
regionale di bonifica sanitaria del bestiame viene eseguita non
prima di 60 giorni dalla macellazione dell'animale infetto su tutti
i capi di età superiore a sei settimane;
i sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) se la certezza scientifica del test del gamma interferone
è assoluta;
2) in quali regioni italiane è usato;
3) se è vero che recentemente sono stati sospesi i test su
campioni di sangue già prelevato per "difetto" del
reattivo;
4) se e vero e nel caso affermativo per quali ragioni il test
del gamma interferone viene eseguito in strutture fuori
regione.
F.to: Frassy - Tibaldi - Lattanzi - Ottoz
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Sorvolerei sul sottolineare il primo punto:
"se la certezza scientifica del test del gamma interferone è
assoluta"
, mi permetto solo di dire che di assoluto in biologia
e medicina non c'è nulla, nel senso che le variabili sono talmente
tante che non si può parlare mai di garanzia assoluta. Il gamma
interferone comunque - ho qui una rivista di medicina veterinaria -
è il test che raggiunge il 95% di sicurezza di accertamento, è un
test che viene fatto sul sangue, per cui non può essere deviato in
modo fraudolento. Se pensiamo che la prova della tubercolina ha un
65% di positività, l'introduzione del test al gamma interferone ha
sicuramente dato una precisione più alta...
Frassy
(fuori microfono)
- ... cosa vuol dire il
65%...
Fosson (UV)
- ... che il test alla tubercolina dà una
positività del 65%, ossia sfugge il 35% di positività, invece
l'interferone ha il 95% di sicurezza, oltre ad avere la qualità di
essere fatto sul sangue, per cui non può essere alterato.
"In quali regioni italiane è usato"
, intanto il test del
gamma interferone è quello che ha debellato la tubercolosi in Paesi
anglosassoni e di origine anglosassone come l'Australia e
l'Inghilterra. L'introduzione è stata voluta e applicata in
Piemonte già da alcuni anni, sa che il Piemonte ha iniziato una
profilassi antitubercolare e un'indagine epidemiologica molto
rigida con Carabinieri, eccetera. Fra l'altro, il Piemonte ha messo
come regola il fatto che non possiamo commercializzare sul suo
territorio nessun capo che non abbia prima fatto il test al gamma
interferone. Le potrei lasciare questo contributo, questi test
scientifici in cui si dice che... leggo tale punto:
"in alcune
situazioni in cui gli esiti della prova alla tubercolina non erano
conclusivi il test del gamma interferone ha fornito chiarimenti
risolutivi"
. Abbiamo avuto degli inconvenienti sui falsi
positivi, gli scienziati dicono che il gamma interferone precede
anche la localizzazione del microbatterio nei linfonodi, nel senso
che se c'è è perché la malattia è già iniziata (magari è agli stadi
iniziali). I dubbi o il non riscontro di una positività al gamma
interferone e di una negatività all'esame autoptico sui linfonodi
lascia perplessi, ma gli scienziati dicono questo. Termino dicendo
che è vero, c'è stato un mese in cui ci sono state delle provette
difettose, chiaramente è stato sospeso l'accordo con la ditta che
forniva le provette. Lei sa che esiste l'Istituto zooprofilattico
del Piemonte, Valle d'Aosta e Liguria è un unico istituto con 3
sedi, la sede di Aosta è molto rappresentativa e si occupa anche di
fauna selvatica. Nella sede di Aosta non si effettuano questi test
per una questione di mercato, nel senso che i costi non
sosterrebbero una strumentazione di tale tipo, però vengono inviati
a Torino, ma sempre nello stesso istituto che ha una base anche ad
Aosta. Penso che i dati che riferiva il collega Ottoz la volta
scorsa del passaggio degli allevamenti positivi alla tubercolosi da
2,7% nel 2006 a 1,7% nel 2007 siano proprio dovuti all'uso di
questo gamma interferone, che, se non dà la certezza assoluta - che
in medicina non esiste -, si avvicina però molto alla precisione e
una sua applicazione corretta in aggiunta al test alla tubercolina,
che in grandi "screening" viene fatta, dà una precisione
sicuramente maggiore.
Si dà atto che dalle ore 10,44 riassume la presidenza il
Presidente Perron.
Presidente
- La parola al Consigliere Frassy.
Frassy (PdL)
- Alcune brevi considerazioni su questa
materia. La premessa non può che essere la condivisione delle
misure di profilassi che tendono a far sì che i nostri allevamenti
siano indenni da malattie che possono avere un riflesso sull'uomo.
È però evidente che nell'utilizzare misure di profilassi bisogna
evitare che la profilassi alla fine finisca per essere un
accanimento, non terapeutico in questo caso, ma un accanimento
finalizzato all'ostinazione di cercare spesso una malattia che non
esiste. Perché? Perché nella nostra Regione ormai da decenni si fa
profilassi contro la brucellosi, la TBC e tante altre malattie,
mentre in Svizzera gli allevamenti sono indenni ormai da tempo
immemore. In Valle d'Aosta, nonostante le grandi risorse
finanziarie, non abbiamo ancora conseguito questo risultato, tanto
che in autunno facciamo una campagna TBC brucellosi e poi in
primavera viene rifatto un test per la brucellosi. Quello che
vogliamo evidenziare con questa interrogazione... lei dice che non
c'è certezza scientifica, è ovvio che non c'è, ma il problema di
fondo è capire se tali test vengono fatti in maniera tale da
garantire un trattamento che, se non dà la certezza scientifica,
non dia comunque la certezza di quello che è l'accanimento. Le cito
alcuni fatti. Viene effettuato il test del gamma interferone, il
capo viene macellato, risulta indenne ed è falso positivo;
dopodiché succede che vengono fatti i prelievi degli organi
dell'animale macellato e vengono fatti gli esami autoptici. Succede
che la stalla nel frattempo rimane bloccata anche se a fronte di
questi esiti negativi alla macellazione, viene confermata la
negatività ai successivi esami autoptici; vengono poi rieffettuati
i test del gamma interferone su tutti i capi di stalla e la stalla
nel frattempo rimane bloccata, ma con una serie di conseguenze
significative dal punto di vista economico. Ci risulta che siano
state stanziate cifre significative - qualcosa come 300mila euro -
negli ultimi tempi per indennizzare quegli allevatori, che si sono
trovati le stalle bloccate per settimane, pur in assenza di
epidemia e con il blocco del latte, che non può essere venduto a
crudo. Ribadendo la premessa che siamo sicuramente per garantire la
salubrità degli allevamenti e, di conseguenza, dei prodotti di
allevamento, "in primis" il latte, riteniamo che qualcosa vada
cambiato. Reputiamo che, quando a seguito dell'esito della
macellazione sia evidente che non c'è infezione e quando all'esito
dell'esame autoptico sugli organi degli animali macellati sia
evidente che non c'è contagio, non si possa tenere l'allevamento
bloccato e non si possa rifare il test del gamma interferone su
tutti gli altri capi per cercare un qualcosa che non c'è!
L'auspicio è che lei possa, nell'ambito delle sue funzioni di
istituto, fare un ragionamento con i servizi veterinari, affinché
non vi sia un accanimento nel voler cercare qualcosa che non
esiste. È un po' come in sede di esame, ove vi sono dei docenti
che, anziché cercare di verificare la preparazione dello studente,
vogliono a tutti i costi individuarne i punti di debolezza.
Riteniamo che sia un metodo sbagliato e in questo caso, Assessore,
anche se il suo mandato come il nostro è a termine, la invitiamo a
verificare tale procedura, perché siamo consapevoli che così è, e
lei dovrebbe saperlo! Se non lo sa, glielo spiegherà il suo collega
Isabellon che sono stati previsti ingenti risarcimenti per i danni
causativa tale accanimento di profilassi e questo è significativo
di una procedura che non funziona!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK