Consiglio Regionale della Valle d'Aosta - Oggetto del Consiglio n. 2150 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2150 del 12 gennaio 2023 - Resoconto
OGGETTO N. 2150/XVI - Interpellanza: "Visione, strategie e
strumenti per incentivare le formule pet-friendly delle strutture
ricettive e di ristorazione della regione".
Bertin (Presidente) -
Punto numero 31 all'ordine del
giorno. Si è prenotato il consigliere segretario Distort, a cui
passo la parola.
Distort (LEGA VDA) -
In occasione delle trascorse vacanze
natalizie mi ero adoperato per cercare la collocazione in albergo
di una famiglia che voleva soggiornare in Valle d'Aosta in
compagnia del proprio animale da compagnia, un cagnolino. Laddove
c'era la disponibilità ricettiva non c'era però disponibilità ad
accogliere il cane e viceversa. La famiglia quindi ha dovuto
rinunciare a un soggiorno di qualche giorno scegliendo la soluzione
di una toccata e fuga in giornata.
In questa giornata si è riproposto il problema di compatibilità
del cagnolino, con il ristorante questa volta. Anche qui la ricerca
è stata impegnativa, riscuotendo parecchi dinieghi prima di trovare
una collocazione.
Questa è la premessa che ha stimolato la redazione di questa
interpellanza che, come recita, il titolo vuole stimolare le
strategie. È un messaggio rivolto all'Assessore al Turismo. Infatti
voglio precisare - estremamente importante per me precisare, a
scanso di qualunque equivoco - che non voglio e non intendo
minimamente criticare la conduzione di quelle strutture ricettive
di ristorazione che per loro liberissima scelta hanno deciso di non
strutturarsi per l'accoglienza di animali. Rispetto totalmente il
settore, l'imprenditorialità, la professionalità e la libertà di
svolgere una nobile professione con tutte le sue sfide quotidiane,
in un ambito che è oltre tutto alla base dell'economia valdostana,
quindi il mio personale plauso a qualunque operatore del settore
che si impegna a mantenere attiva un'attività imprenditoriale in
questa particolare fase storica.
Detto questo per opportuna chiarezza, l'interpellanza per sua
natura è una richiesta di visione ed è esattamente questa, vuole
essere il nostro ulteriore stimolo, stimolo dai banchi
dell'opposizione al Governo in questo caso all'Assessore che ha la
delega al settore turistico. E quindi è proprio sua, assessore
Guichardaz, la competenza di saper gestire il tema e la
sensibilizzazione della promozione di un turismo aperto
all'accoglienza degli animali da compagnia a fronte dei dati che,
tra l'altro, rilevano un trend in crescita per il target turistico
che porta con sé il proprio animale da compagnia, e quindi si
possono generare scenari interessanti per cui è bene che dal punto
di vista della visione e della programmazione della linea politica
ci sia la dovuta attenzione.
Riporto solo alcuni dati. Secondo statistiche recenti, il
rapporto tra la popolazione italiana e gli animali da compagnia è
circa di 1 a 1, quindi ci sono circa 60.000.000 di animali da
compagnia distribuiti sull'intera popolazione nazionale. I dati
sono molto simili all'estero e risultano sempre più frequenti i
casi in cui i turisti - come si è detto anche nelle precedenti
iniziative, andando a cercare più un'esperienza che non una mera
attività sportiva - scelgono di condividere la propria vacanza con
l'animale da compagnia. E quindi oltre tutto, pensare che si possa
avere, si possa offrire un prodotto pet-friendly, mi spiace, per
sintetizzare uso questo termine elemosinato all'inglese... però,
appunto, la disponibilità di un turismo di questo tipo contribuisce
tra l'altro anche alle dinamiche di abbandono, benché non è che un
abbandono sia giustificato dal fatto che "Non posso portare un
animale in vacanza, allora lo abbandono", questo è chiaro. Però
queste dinamiche sicuramente fanno capire l'importanza di avere una
sensibilità in questa linea, ed è assolutamente vero che
l'imprenditorialità turistica dipende dalla capacità propria di chi
opera nel settore e quindi non è assolutamente il caso che la
Pubblica Amministrazione interferisca, ma è invece comunque
opportuno che l'Amministrazione, di concerto con le associazioni di
categoria, sappia essere all'altezza di gestire politiche di
attrattività verso strutture del proprio territorio, attraverso
ogni tipo di iniziativa; iniziativa con dinamiche di
sensibilizzazione, di promozione, di premialità, di visibilità,
magari anche il discorso, abbiamo appena parlato dell'aspetto della
pubblicità, quindi anche attraverso un discorso, un messaggio
pubblicitario.
Sono delle suggestioni, sono dei suggerimenti che inquadrano il
tenore della nostra interpellanza e alla luce di queste riflessioni
chiediamo al Governo Regionale: "Quali siano, a integrazione
dell'attuale disciplina specifica, la visione, le strategie e gli
strumenti, che si intendono attivare di concerto con le
associazioni di categoria per incentivare formule pet-friendly
delle strutture ricettive e di ristorazione presenti sul territorio
regionale e per promuoverne l'evidenza, al fine di aumentare
l'attrattività dei rispettivi target, flussi turistici in Valle
d'Aosta. Grazie per l'attenzione.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie, collega, le premesse
della sua interpellanza sui dati mi hanno solleticato una certa
curiosità, e quindi malgrado il poco tempo che abbiamo avuto per
costruire le risposte - visto che di mezzo c'era l'Epifania,
diciamo i testi sono arrivati un giorno dopo, eccetera - però ci
siamo mobilitati perché ero proprio curioso di capire come fosse
possibile questo rapporto 1 a 1; non so se riuscirò a stare nei
dieci minuti, ma le fornisco una serie di dati che abbiamo,
diciamo, messo giù, che poi, se non riesco a finire, le fornisco,
perché sono interessanti anche le analisi poi per poter fare delle
considerazioni.
Intanto con la definizione "animali da compagnia" o "pet", si
intende solitamente un numero molto vasto di animali appartenenti a
specie diverse che convivono particolarmente bene con l'uomo e nel
suo ambiente domestico. Per il loro ruolo, che è far compagnia agli
umani e per il valore affettivo che rappresenta la loro presenza in
casa, questi animali sono anche detti "animali d'affezione". In
genere si preferiscono alcune specie piuttosto che altre per
l'aspetto e il comportamento mansueto in ambiente antropizzato. Ma
oggigiorno praticamente qualsiasi animaletto può diventare un
animale da compagnia. Gli animali da compagnia per antonomasia sono
i cani e i gatti e in generale molti tipi di mammiferi, ma anche
uccelli, pesci, criceti, gerbilli, cincillà, e poi altri animali
come i porcellini d'India, conigli, furetti, eccetera. E ancora
diverse specie di rettili, le tartarughe, le iguane, i serpenti,
alcuni anfibi e invertebrati. Non mancano anche specie più
insolite, come ragni e scorpioni che al pari di altri animali da
compagnia sono ormai molto diffusi nelle nostre case.
Da tempo è noto l'effetto positivo sul benessere delle persone
della presenza di un animale di compagnia in quanto contribuisce
alla generazione di unità nella famiglia, di stili di vita
divertenti e stimolanti, il mantenimento della forma fisica e
l'educazione dei figli.
La presenza di pet, e lo dico da ex proprietario di cani e di
altri animali, quindi affezionato a questo target, rientra nei
valori della sostenibilità sociale e culturale, in quanto si
riconosce loro un concreto aiuto per sé e per gli altri componenti
della famiglia sul piano emotivo e affettivo, in particolare nei
tempi attuali connotati da molteplici ed eterogenee difficoltà.
Nelle premesse dell'interpellanza sono richiamati i 60.000.000
di animali da compagnia distribuiti sul complesso della popolazione
nazionale in rapporto di 1 a 1 rispetto alla popolazione. Il dato è
corretto, ma l'analisi deve essere effettuata a un maggiore livello
di profondità. L'ho scoperto facendo le ricerche. Secondo i dati
pubblicati da Euro Monitor International, azienda di marketing,
intelligence, che si occupa di analisi di mercato e ricerca, la
popolazione pet in Italia rilevata nell'anno 2021 risulta pari a
64,8 milioni di animali, ma di questi 29,9 milioni sono pesci; 12,9
milioni sono uccelli; 10,1 milione sono gatti; 8,7 milioni cani;
1,8 milioni piccoli marmiferi, quindi conigli, criceti, furetti e
altri e 1,4 milioni sono rettili.
La capacità di accoglienza da parte delle strutture turistico
ricettive e ristorazione quindi deve intendersi riferita in via
quasi esclusiva a cani e gatti, che totalizzano meno di 20.000.000,
in quanto è ragionevole ritenere che non siano necessari
particolari accorgimenti o infrastrutture per pesci, uccelli,
piccoli marmiferi o rettili, con i quali il turista volesse
accompagnarsi durante il soggiorno in Valle d'Aosta.
La questione va esaminata anche sotto un altro profilo.
Osservando i dati relativi ai flussi turistici registrati nelle
strutture turistico-ricettive sull'intero territorio regionale,
nell'anno 2019 - ultimo dato annuale completo pre-pandemico,
nell'attesa del dato 2022 - si ricava che il 40% circa degli arrivi
sono costituiti da stranieri e il 60% da italiani.
Relativamente ai turisti stranieri appare opportuno formulare le
seguenti considerazioni.
La prima risiede nel fatto che sicuramente sia perché l'Italia è
il Paese Europeo dove statisticamente il rapporto pet-animali è il
più elevato sia perché per gli spostamenti degli animali tra Paesi
dell'Unione Europea sono necessari: un passaporto europeo per
animali da compagnia in corso di validità, - tra l'altro non più
valido dal primo gennaio 2021 per gli animali provenienti dalla
Gran Bretagna che sono -14% degli arrivi stranieri in Valle d'Aosta
dall'anno 2019 -, il vaccino contro la rabbia e, relativamente ad
alcuni Paesi, anche altri trattamenti sanitari come la tenia,
l'echinococcus, il trattamento in fase di rientro per esempio verso
Finlandia, Irlanda, Malta, Norvegia e Irlanda del Nord.
L'incidenza dei turisti stranieri che desiderano condividere la
vacanza col proprio animale di compagnia è da ritenere quindi
significativamente inferiore rispetto a quella dei turisti italiani
per motivazioni che può immaginare.
La seconda, ferma restando l'opportunità di perseguire un
miglioramento continuo della qualità dell'offerta turistico
ricettiva e della differenziazione dei servizi prestati, deriva
dall'analisi di una classifica del dog-friendly-country-index 2022,
pubblicata da Daily Infographic, e rilanciata da Infodata, il Data
Blog del Sole 24 Ore, il 26 agosto 2022.
In base all'esame di otto parametri quantitativi e qualitativi,
tra cui la presenza di hotel aperti anche ai cani, l'Italia si
colloca al primo posto tra 50 nazioni valutate, e, considerato che
i parametri quantitativi presi in esame, se rapportati alla Valle
d'Aosta, forniscono risultati ancora superiori rispetto a quelli
nazionali, si può concludere che il turista straniero che decida di
condividere la vacanza con il proprio animale di compagnia, e non
solo straniero, verosimilmente troverà in Valle d'Aosta una
risposta già ora sicuramente soddisfacente rispetto ai propri
bisogni.
La struttura competente ogni anno riceve dagli operatori
turistico-ricettivi una denuncia dei prezzi minimi e massimi
applicati per gli alloggi e per tutti gli altri servizi
complementari forniti. In base alle denunce presentate nell'anno
2022, è risultato che le strutture turistico-ricettive e
alberghiere e extra alberghiere valdostane che accettano animali
domestici sono 709 su 1202 totali, compresi gli agriturismo, quindi
quasi il 60%, un dato superiore alla media nazionale come già detto
già superiore a quella di ogni altro Paese Europeo.
L'informazione relativa all'ammissione o non ammissione di
animali, come dicevo, è raccolta e gestita dagli uffici competenti
dell'Amministrazione Regionale per tutte le strutture ricettive e
di ristorazione della regione. Il sito turistico regionale consente
quindi già ora di operare ricerche filtrate sulla base di questo
criterio. Inoltre le informazioni possono essere condivise dal
portale regionale con altri portali turistici, come avverrà nel
prossimo futuro con il Portale nazionale Italia.it. A oggi non sono
mai emerse richieste o sollecitazioni particolari da parte degli
operatori, singoli o attraverso le loro categoria di
rappresentanza, alle strutture competenti, orientate proprio a un
intervento mirato dell'amministrazione regionale per sostenere i
bisogni legati alla fornitura di servizi specifici o
all'attrattività pet-friendly.
In termini generali, è da ritenere che la capacità dell'offerta
del mercato turistico ricettivo di rispondere ai diversi bisogni
della domanda debba dipendere in misura prevalente, come diceva lei
prima, dalla politica imprenditoriale che ogni singolo operatore
economico ha autonomamente deciso di realizzare in relazione alle
caratteristiche peculiari della propria azienda e alle proprie
specifiche capacità e attitudini. D'altra parte, per condurre
azioni promo-pubblicitarie specificamente dedicate a questa
particolare specializzazione di offerta ricettiva e di ristorazione
- quali, ad esempio, una maggior visibilità sul sito turistico
regionale, la pubblicazione di inserzioni pubblicitarie e di
articoli promo-redazionali, la partecipazione a fiere di settore -
occorrerebbe poter garantire, per tutte le strutture promosse,
livelli verificati di servizi.
Esclusa la possibilità che sia l'Amministrazione regionale
quindi a definire i disciplinari e a condurre le relative
verifiche, sembra più opportuno che sia il mercato a guidare lo
sviluppo di queste e di altre specializzazioni di offerte. La
domanda crescente di servizi pet-friendly, che gli imprenditori più
pronti a cogliere le tendenze del mercato già assecondano,
determinerà inevitabilmente l'espandersi dell'offerta.
Parallelamente sul fronte della promo commercializzazione, per
iniziativa di associazioni community e tour operator specializzati,
si stanno affermando portali Web dedicati alle vacanze
pet-friendly.
Occorre sottolineare inoltre che, da quando è entrata in vigore
la legge regionale 19/2001 "Interventi regionali a sostegno
dell'attività turistico ricettive e commerciali", tutti gli
investimenti eventualmente effettuati dagli operatori al fine di
dotare la propria azienda di aree e attrezzature esplicitamente
destinate all'ospitalità di animali da compagnia possono essere
oggetto di finanziamenti, al pari di ogni altro investimento;
possibilità di sostegno che, ovviamente, permane anche alla data
attuale.
Infine vale la pena di effettuare qualche considerazione in
merito all'altro lato della medaglia, ovvero sulle motivazioni che
possono indurre qualche operatore a non consentire, per politica
aziendale, l'accesso di pet nella propria struttura. In questi
ultimi dieci anni non sono stati infrequenti i casi di reclamo
formale da parte di turisti che si sono ritenuti danneggiati da
reazioni allergiche da loro subite in conseguenza della presenza
della struttura ospitante di pelo animale; questi sono dati che
arrivano dal Dipartimento di Prevenzione.
Nel settore della somministrazione di alimenti e bevande la
presenza di animali da compagnia nei locali si può scontrare con la
restrittività dei requisiti igienico-sanitari imposti dalle
normative vigenti in questa materia. Ricordo che esiste ancora un
Regio Decreto del 1925 che regolamenta per esempio l'accesso dei
cani, che devono avere la museruola, il laccio corto, eccetera, nei
ristoranti e nelle attività che assicurano somministrazione degli
alimenti.
Presidente -
Per la replica, il consigliere Distort.
Distort (LEGA VDA) -
La tranquillizzo subito, non mi
interessa tanto la completezza, mi interessano molto di più le
intenzioni. A scanso di equivoci, è chiaro che nel momento in cui
parlavo di turismo con animale da compagnia io sottintendevo cani e
gatti, non intendevo riempire le strutture turistiche della Valle
d'Aosta di scorpioni e tarantole o animali simili,
assolutamente.
La inviterei a leggere la sua risposta, perché mi sento di
sottolineare due aspetti. Il primo, un dato che lei ha fornito
relativo al fatto che la Valle d'Aosta, le strutture turistiche in
Valle d'Aosta svolgono un servizio di disponibilità e di
accoglienza degli animali del circa del 60%, quindi al di sopra
della media italiana che è già a sua volta al di sopra della media,
europea e di tanti altri Paesi. Questo è un dato che conferma la
virtuosità della nostra classe imprenditoriale nell'ambito del
turismo.
L'altro dato, quello su cui le chiedo, veramente, in termini di
fraterna correctio
: lei ha detto: "Non è competenza
dell'Amministrazione". pensare di andare a strutturare, a
individuare, a indirizzare, a creare legge regionale, visioni, però
io le dico soltanto che avevo già esposto nella presentazione
alcuni concetti, che sono: promozione e premialità, visibilità;
sono azioni esterne in cui la Pubblica Amministrazione giustamente
non interferisce sull'ordinamento, sulla gestione delle libere
attività imprenditoriali, però ciò non toglie che l'Amministrazione
debba avere una sensibilità per premiare esattamente questo dato
importante del 60%; saperle premiare, per esempio anche attraverso
un veicolo pubblicitario.
Prima il collega Baccega ricordava che non è stata inserita
l'enogastronomia nella pubblicità, se vogliamo fare ulteriori spot,
pensiamo che questo dato è estremamente importante. La Valle
d'Aosta ha una percentuale del 60%, altissima, di strutture che si
sono organizzate per accogliere animali d'affezione. Ecco, questo è
richiesto all'amministrazione, questo è chiesto a chi svolge il
ruolo di Assessore al Turismo.
Leonardo Da Vinci diceva: "I dettagli fanno la perfezione e la
perfezione non è un dettaglio". Sempre in ambito di citazioni
concludo con Jim Morrison, un po' più tranquillo rispetto a Da
Vinci: "Fai attenzione alle piccole cose, perché un giorno ti
volterai e capirai che erano grandi". Buon lavoro, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK