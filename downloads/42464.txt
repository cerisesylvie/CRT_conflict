Consiglio Regionale della Valle d'Aosta - Oggetto del Consiglio n. 38 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 38 del 4 novembre 2020 - Resoconto
OGGETTO N. 38/XVI - Ordine dei lavori. Comunicazione del
Presidente della Regione.
Bertin (Presidente) -
Passiamo al punto n. 22 dell'ordine
del giorno... mozione d'ordine? La parola al consigliere
Manfrin.
Manfrin (LEGA VDA) -
Le chiederei solo la disponibilità
di convocare una breve Conferenza dei Capigruppo per un
aggiornamento rispetto alle notizie che si stanno susseguendo in
queste ore che richiedono almeno un approfondimento, perlomeno con
i vertici della Giunta.
Presidente -
Una Conferenza dei Capigruppo veloce con una
sospensione di un quarto d'ora.
La seduta è sospesa dalle ore 16,16 alle ore 16,34, alla
ripresa dei lavori assume la Presidenza il vicepresidente
Marguerettaz.
Marguerettaz
(
Presidente) -
Possiamo riprendere i
lavori. La parola al collega Manfrin per illustrare le motivazioni
della Conferenza dei Capigruppo.
Manfrin (LEGA VDA) -
Chiedo scusa a tutti i colleghi per
questa interruzione ma era assolutamente necessaria dopo che alcune
indiscrezioni di stampa, che continuano a susseguirsi in queste
ore, in questi minuti indicano come la Valle d'Aosta collocata in
una piuttosto che in un'altra scala di colori, o in una o in
un'altra zona. Vista la particolarmente delicata situazione che si
è venuta a creare a seguito dell'incipiente DPCM che dovrà entrare
in vigore nella giornata di domani, abbiamo ritenuto opportuno
chiedere due dati: primo, la richiesta in maniera ufficiale al
Presidente se effettivamente la Valle d'Aosta è stata inserita in
un'ipotetica zona rossa, arancione o verde o gialla che dir si
voglia, quindi se effettivamente il Ministero e la Presidenza del
Consiglio dei ministri si è pronunciata rispetto alla collocazione
della nostra Regione in una zona piuttosto che in un'altra.
Visto che anche qui c'è un po' di confusione, non abbiamo ancora
avuto modo di leggere in maniera integrale tutto il decreto del
Presidente del Consiglio dei ministri, l'altra domanda è volta a
sapere se effettivamente sussiste questa suddivisione in zone che è
stata creata dagli organi di informazione e quindi verde, gialla,
rossa, e se effettivamente esistono tre zone differenziate
piuttosto che quattro. Si parla di una zona rossa che ha poi in
realtà due differenti gradazioni, due differenti collocazioni,
quindi abbiamo chiesto, visto che numerosi cittadini effettivamente
preoccupati per le proprie attività quotidiane, le proprie attività
economiche, la propria vita sociale, ci chiedono degli
aggiornamenti, era utile, necessario e indispensabile avere una
definizione che potesse effettivamente avere crismi di ufficialità
e quindi poter evitare che magari si diffondessero voci
incontrollate magari errate, che portano a errori e sicuramente a
incertezze e confusioni. Queste quindi sono le domande e abbiamo
concordato che il Presidente ci avrebbe risposto in aula in maniera
da poter fornire a tutti i Valdostani, a tutta la popolazione una
risposta univoca.
Presidente -
La parola al Presidente della Regione.
Lavevaz (UV) -
Ringrazio il collega Manfrin per aver
posto la questione perché ci permette di provare a fare un attimino
chiarezza, perché comunque la questione, com'è evidente in queste
ore, in questi giorni è molto complicata e soprattutto evolve in
maniera molto rapida da un'ora all'altra. Allora una cosa è il DPCM
che entra in vigore domani, altro aspetto è la questione legata
alle cosiddette "zone rosse" o "arancioni", quella che è, insomma
la zonizzazione legata alle fasce di rischio. Il DPCM è stato
firmato, è stato pubblicato oggi sulla Gazzetta Ufficiale, quindi,
come specificato sul DPCM stesso, entra in vigore domani 5
novembre. Domani quindi si applica sostanzialmente l'articolo 1,
che prevede tutta una serie di iniziative uniformi su tutto il
territorio nazionale, in particolare quella più evidente è il
cosiddetto "coprifuoco", che anche qua, dopo lunghe elaborazioni e
più o meno intese tra le Regioni e il Governo, è stato portato
dalle 22 alle 5 di mattina, quindi sarà applicato da domani su
tutto il territorio. Su questo aspetto noi abbiamo un'ordinanza che
abbiamo approvato la settimana scorsa che è più restrittiva e
quindi rimane ovviamente l'ordinanza.
Gli altri aspetti che entrano in vigore subito sono la didattica
a distanza al cento percento per le scuole superiori, il trasporto
pubblico locale al 50 percento della capienza e altre cose minori
come la chiusura degli angoli
slot
all'interno dei bar,
eccetera. Questo quindi è l'unico aspetto che al momento è certo ed
è con una tempistica chiara: quella di domani, dunque domani
l'articolo 1 si applicherà su tutto il territorio nazionale. Sugli
articoli 2 e 3 del DPCM, che riguardano invece ulteriori misure di
contenimento del contagio, eccetera, su due fasce diverse di
criticità, ci si rifà ovviamente ai dati epidemiologici che il
comitato tecnico-scientifico sta elaborando. Noi abbiamo provato
anche questa mattina attraverso gli uffici, anche gli uffici di
Roma, a cercare di capire se c'erano delle indiscrezioni tanto per
avere qualche informazione in anticipo anche per organizzarsi, ma,
di fatto, al momento ancora non ce ne sono. Tutte le notizie che
stanno uscendo sugli organi di stampa nazionali o regionali già da
ieri sera e ancora oggi quindi sono interpretazioni che hanno poco
fondamento, perché al momento di ufficiale dal comitato tecnico
scientifico nulla è uscito da questo punto di vista. Nel momento in
cui il comitato tecnico-scientifico produrrà il lavoro che sta
facendo, quindi l'analisi dei dati... e l'ho detto forse stamattina
in maniera molto veloce ma ovviamente la sintesi richiesta non
permette di poter analizzare nel dettaglio le questioni, il fatto
che si stia analizzando anche i dati degli ultimi giorni per la
Valle d'Aosta probabilmente può essere anche un aspetto positivo
perché negli ultimi giorni comunque le nostre curve sia di contagio
piuttosto che di tutti gli aspetti che vengono considerati come
fattori di rischio e sono 21, quindi sono numerosi: ad esempio,
anche le ospedalizzazioni si erano negli ultimi giorni assestate o
comunque non hanno proseguito per fortuna su una curva
esponenziale... questo potrebbe permettere al nostro Rt di scendere
sotto l'1, 5, cosa che permetterebbe di rimanere nella fascia
diciamo media, intermedia e non nella fascia più alta di rischio.
Dicevo, quando questi dati saranno pubblicati, quindi può essere
oggi, può essere domani, questo non lo sappiamo... può essere a
momenti, può essere che stiano anche uscendo... cosa avverrà? Non è
che questa classificazione delle regioni in zona ad alto rischio o
medio rischio entrerà in vigore immediatamente, perché il DPCM
prevede che l'applicazione degli articoli 2 e 3 avvenga a seguito
di un'ordinanza del Ministro della salute sentito il Presidente
della Regione. Una volta finito il lavoro scientifico, quindi il
Ministro prenderà questo lavoro e dirà: "la Valle d'Aosta ha questa
classe di rischio, quindi bisogna fare l'ordinanza per
classificarla così", e questo verrà fatto sentito il Presidente
della Regione. Questa ordinanza che verrà fatta presumibilmente
nelle prossime ore o nei prossimi giorni, definirà anche le
tempistiche entro le quali queste ordinanze entreranno in vigore,
quindi non domani presumo, perché non credo che ci manderanno le
ordinanze in visione stasera e entreranno in vigore domani, non
credo che sia una cosa che sia presumibile, però uso il
condizionale. Per essere chiaro, quindi le ulteriori restrizioni
entreranno in vigore nei prossimi giorni con i tempi e i modi e
saranno oggetto di un'altra ordinanza che avverrà a seguito del
DPCM. Al momento quindi l'unica cosa certa è che domani si
applicano le norme previste nell'articolo 1 del DPCM, quindi quelle
che abbiamo detto essere uguali per tutto il territorio nazionale.
Sulle altre, appena ci saranno i dati scientifici, il Ministero
predisporrà gli atti per classificare le regioni in modo diverso e
ci saranno anche i tempi di applicazione di queste nuove norme.
Spero di essermi chiarito, almeno per quanto è possibile chiarirsi,
perché comunque ci sono tutta una serie di elementi che sono ancora
in attesa di risposte e che non dipendono purtroppo da noi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK