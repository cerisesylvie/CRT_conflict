Consiglio Regionale della Valle d'Aosta - Oggetto del Consiglio n. 2633 del 22 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 2633 del 22 maggio 2002 - Resoconto
OGGETTO N. 2633/XI Razionalizzazione degli interventi per la
formazione di futuri operatori alberghieri presso la Scuola
alberghiera di Châtillon. (Interrogazione)
Interrogazione Vista la difficile situazione in cui si trova la
Scuola Alberghiera di Châtillon, a causa di molteplici e svariati
fattori, quali, ad esempio:
- la permanenza di una situazione di commissariamento;
- le difficoltà di coabitazione di due diversi corsi di studio
presso la stessa scuola, dipendenti da due assessorati;
- il risultato dell'ispezione dei Carabinieri del NAS;
Considerato che si tratta di una situazione fluida in quanto la
nuova tipologia di corsi dovrebbe a poco a poco sostituire corsi
precedenti, in quanto maggiormente rispondenti alle esigenze del
mercato e alla necessità di fornire preparazione adeguata ai futuri
operatori alberghieri;
Appreso che è intenzione dei responsabili dei due assessorati
interessati alla gestione di tale Scuola Alberghiera incontrarsi
per definire le questioni aperte;
i sottoscritti Consiglieri regionali
Interrogano
gli Assessori competenti per sapere:
1) se tale incontro è avvenuto e quali sono le conclusioni cui
si è pervenuti;
2) fino a quando sussisteranno e coabiteranno le due tipologie
di corsi;
3) quando si porrà fine al commissariamento.
F.to: Squarzino Secondina - Curtaz
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Per rispondere al primo quesito, l'incontro
è avvenuto in data 9 maggio 2002 fra i rappresentanti dei due
assessorati, quello del turismo e quello della pubblica istruzione,
alla presenza del Presidente della Regione. In questo incontro è
stato fatto il punto della situazione per quanto riguarda la
"Fondazione per la formazione professionale turistica", e
soprattutto sulle due tipologie di corsi dalla stessa gestiti che,
pur essendo riconducibili ad un unico settore, quello del turismo,
operano in ambiti e con modalità differenti.
Volevo ricordare - per non fare confusione - che in questo
momento c'è un corso di formazione che è in linea con quanto è
sempre stato fatto, ed è in fase di riconoscimento un corso
scolastico. La Fondazione è stata lo strumento per chiedere le
procedure di riconoscimento. Poiché l'Amministrazione regionale è
il referente per ambedue i tipi di corso, il primo aspetto da
chiarire riguarderà la non contrapposizione fra i due corsi in
questione.
L'Amministrazione ha già individuato sia le finalità da
conseguire, sia il percorso migliore per conseguirle. Come prima
decisione non eludibile, è stata assunta quella del mantenimento
dei due percorsi formativi perché, in questa fase di transizione,
era previsto di valutare se aveva un senso mantenere anche il
percorso formativo, nel momento in cui fosse stato riconosciuto il
percorso scolastico. Dagli approfondimenti fatti, anche a seguito
dell'esperienza positiva della Scuola alberghiera nei corsi
formativi, l'indirizzo è stato quello di mantenere anche i corsi
formativi. I corsi formativi sono divisi in corsi di primo
addestramento professionale alberghiero da realizzarsi secondo le
attuali modalità; si tratta di corsi che fanno capo da lungo tempo
a l'Ecole hôtelière e che hanno sempre ricevuto questi
finanziamenti dal Fondo sociale europeo. Altra cosa è il nuovo
corso di studi quinquennale, organizzato in un triennio di
specializzazione per la qualifica e di un successivo, facoltativo,
biennio per un diploma.
Questo corso di studi quinquennale si concretizzerà nella
nascita del riconoscimento definitivo dell'IPRA (Istituto
professionale regionale alberghiero) le cui due classi prime sono
attualmente ospitate nella Scuola alberghiera, ma che dal prossimo
anno scolastico saranno sistemate nella sede definitiva in fase di
allestimento, collocata nelle due palazzine dell'ex area Montefibre
di Châtillon.
Mi pare a questo punto che, alla luce della loro natura, la
distinzione fra i due percorsi risulti abbastanza chiara: l'uno,
essendo un corso di formazione professionale di breve respiro
temporale, prima di tre anni e ora di due; l'altro, un corso di
studi quinquennale che offre l'opportunità medio-alta ai ragazzi
impegnati nel settore.
La distinzione è abbastanza chiara anche alla luce dei titoli
conseguiti al loro termine: con l'uno, quello della formazione, si
ottiene un attestato di qualifica, che ha valore come formazione
professionale, ma non è legalmente riconosciuto a livello di
istruzione; con l'altro, le qualifiche e i diplomi saranno titoli
di studio legalmente riconosciuti, e daranno ulteriori opportunità
ai ragazzi di iscriversi o all'università o ai corsi di
qualificazione post-diploma.
Al fine di mettere punti fermi per quanto concerne ruoli e
funzioni, così da dare seguito alle decisioni assunte con le linee
di indirizzo e gli aspetti organizzativi, si è stabilito che alla
"Fondazione per la formazione professionale" continueranno a far
capo entrambe le attività; per quanto riguarda il ruolo della
Regione, le competenze saranno eventualmente suddivise, per cui gli
indirizzi di carattere generale relativi alla formazione turistica
spetteranno alla politica turistica, che si avvale anche di compiti
gestionali per la formazione professionale, mentre l'istruzione
professionale rientrerà fra i compiti specifici dell'Assessorato
all'istruzione e cultura.
Per quanto riguarda il secondo quesito, mi pare che buona parte
di questo sia già stato esaurito con l'illustrazione del primo. La
volontà dell'Amministrazione è di mantenere in essere ambedue le
tipologie, questo è chiaro; il canale formativo dell'Ecole
hôtelière va mantenuto, in quanto non è pensabile che i ragazzi
siano tutti interessati a seguire un percorso di cinque anni di
tipo scolastico. Identica sussistenza per il canale scolastico
formativo, che nasce sulla base di una volontà condivisa da
operatori del settore amministrazione di avere un percorso più
rispondente alle crescenti esigenze del mercato e della necessità
di fornire preparazione adeguata ai futuri operatori
alberghieri.
La coabitazione cesserà non appena sarà pronta la sede deputata
al corso scolastico dell'IPRA, cioè l'ex area Montefibre, la cui
palazzina n. 2, destinata alle normali attività didattiche e agli
uffici amministrativi, si ritiene che sia agibile da settembre
2002. Dal punto di vista della sistemazione, gli studenti che non
utilizzeranno il pendolarismo saranno ospitati in locali che sono
stati individuati nell'ex Istituto "Gervasone", ma questo è ancora
da definire in base al numero di iscrizioni e al numero di
richieste di questo tipo di frequentazione.
La volontà dell'Amministrazione sarà quella di far terminare il
ruolo e la funzione del commissariamento non appena avremo
l'assetto definito, che verrà attribuito, da una parte, alla
Fondazione e, dall'altra, all'istituto scolastico che riceverà il
riconoscimento definitivo come percorso scolastico.
Président
La parole à la Conseillère Squarzino
Secondina.
Squarzino (PVA-cU)
Credo che esistano alcune parole
magiche che, una volta pronunciate, servono a coprire tutto e il
contrario di tutto. Ho ascoltato con attenzione quello che ha detto
l'Assessore, che in sintesi riassumo: le esigenze del mercato oggi
ci dicono che occorre mantenere due percorsi formativi separati. La
stessa parola "esigenze del mercato" ci dicevano pochi mesi fa,
precisamente il 20 dicembre 2000, quando è stata modificata la
legge sulla "Fondazione per la formazione professionale turistica"
proprio per venire incontro…
(interruzione dell'Assessore Lavoyer, fuori
microfono)
… Assessore, vorrei concludere il
mio ragionamento prima, se lei mi ascolta! Dicevo, questa stessa
parola, "esigenze di mercato", era stata richiamata in quest'aula
per giustificare, motivare, le modifiche alla legge che promuove la
"Fondazione per la formazione professionale turistica", per
affermare che bisognava passare da quella che era l'allora
formazione professionale ad un tipo di istituto diverso, in cui
fossero compresenti le due esigenze.
Capisco che ci sono esigenze, come lei dice, di maggiore
professionalità, di maggiore spendibilità del titolo di studio, di
riconoscimento del titolo di studio, ma lei aveva detto
testualmente che la nuova scuola, cioè questo istituto
quinquennale, vuole essere
"…
l'evoluzione e lo sviluppo dei corsi di formazione professionale
che la Fondazione ha portato avanti nel corso degli ultimi anni e,
allo stesso tempo, vuole essere una nuova opportunità culturale ed
educativa per i giovani che scelgono di approfondire gli studi nel
settore turistico-alberghiero".
Lei ha detto che la nuova scuola vuole essere l'evoluzione e lo
sviluppo dei corsi di formazione professionale; questo significa
che gli uni non ci sono più e ci sono gli altri. In tutto il
dibattito che è stato fatto in questo Consiglio, questo era il clou
fondamentale; tant'è vero che attualmente nella scuola di
formazione professionale non esiste la classe prima, esistono la
seconda e la terza, perché gli alunni dell'eventuale classe prima
sono andati ad iscriversi nel nuovo istituto professionale. Perché
richiamo questo elemento?
Per dire che, ancora una volta, si è portata in Consiglio la
modifica di una "leggina" senza che ci sia un progetto complessivo,
dopo che noi avevamo chiesto fortemente in commissione e in
Consiglio che ci fosse dato il progetto, che ci fosse detto cosa si
voleva fare; ci sono state date delle parole, noi abbiamo creduto a
queste parole e adesso, a un anno di distanza, ci si viene a dire
che la volontà politica è diversa: è quella di mantenere le due
tipologie dei corsi.
In questo momento non sto dicendo se è bene o male l'uno o
l'altro; voglio rilevare soltanto che non c'è chiarezza nella
programmazione, non c'è chiarezza nel momento in cui si parte ad
istituire un nuovo corso di istruzione professionale.
Chiedo che venga fatta una valutazione seria, non soltanto un
"pourparler" fra due Assessori, le cui conclusioni si vengono a
sapere solo se uno presenta un'iniziativa in Consiglio, ma una
valutazione seria per verificare un'altra cosa, che era poi la
novità di quella scuola, ovvero la capacità di rendere
complementari le due esperienze, collegandole l'una all'altra in
modo complementare, con entrate e uscite, con passerelle continue
per cui è un tutto unico.
Voi, invece, di anno in anno navigate a vista e, a seconda di
come tira il vento, cambiate decisione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK