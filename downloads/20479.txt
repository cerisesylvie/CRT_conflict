Consiglio Regionale della Valle d'Aosta - Oggetto del Consiglio n. 489 del 24 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 489 del 24 marzo 2004 - Resoconto
OGGETTO N. 489/XII - Tempi di applicazione delle norme in
materia di politiche regionali del lavoro e di riorganizzazione
degli uffici per l'impiego. (Interpellanza)
Interpellanza
Preso atto che la legge regionale n. 7/2003, "Disposizioni in
materia di politiche regionali del lavoro, di formazione
professionale e di riorganizzazione degli uffici per l'impiego",
accorperà in un'unica struttura le competenze in materia di lavoro
che attualmente sono esercitate da uffici diversi, gli uni
regionali, l'Agenzia del lavoro, gli altri ancora dipendenti dal
Ministero del lavoro;
Preso atto altresì che la legge troverà applicazione solo
quando - come ricorda l'articolo 7 della suddetta legge - saranno
definite in un Decreto del Presidente del Consiglio dei Ministri
(DPCM) sia il passaggio alla Regione delle competenze ancora in
capo al Ministero sia le relative risorse umane e
finanziarie;
Appreso, nel corso dei dibattiti consiliari, che tale DPCM
non è ancora stato firmato in quanto sono in corso le trattative
tra Regione e Ministeri interessati circa l'individuazione delle
risorse da trasferire alla regione in materia di mercato del
lavoro;
Atteso che la gestione separata tra diversi uffici, regionali
e ministeriali, delle tematiche relative al mercato del lavoro
incide negativamente sull'insieme delle azioni da intraprendere in
un momento particolarmente delicato sia per il mutamento del quadro
legislativo ( si veda la legge Biagi) sia per situazioni di crisi
nel settore industriale;
Ritenuto opportuno, in attesa del DPCM, che si avvii quel
processo di collaborazione tra i servizi attualmente erogati
dall'Agenzia del Lavoro e dalla Direzione regionale del lavoro, in
vista della loro prossima integrazione;
La sottoscritta Consigliera regionale
Interpella
la Giunta e l'Assessore competente per sapere:
1) quali sono, a suo avviso, gli ostacoli che impediscono la
firma di tale DPCM;
2) quali sono in valle i problemi derivanti dalla mancata
firma di tale DPCM e come si intende affrontarli;
3) se, in attesa della firma di tale Decreto, non intenda
promuovere una collaborazione tra gli uffici, per ora distinti, cui
fanno capo le competenze in materia di lavoro.
F.to: Squarzino Secondina
Président - La parole à la Conseillère Squarzino Secondina.
Squarzino (Arc-VA) - Riprendo un tema su cui abbiamo già
interloquito il 14 gennaio scorso.
Ricordo che, con la legge regionale n. 7/2003, si è cercato a
livello regionale di coordinare fra loro, facendoli interagire, i
diversi interventi di politica attiva di sostegno alla ricerca del
lavoro, così da creare sinergie fra i diversi livelli ed operare in
modo coordinato. Rammento che questa legge prende in esame sia gli
interventi della Regione in tema di formazione professionale, sia
quelli in tema di servizi per l'impiego, quelli di cui mi interesso
in particolare con questa interpellanza. I servizi per l'impiego
riguardano sia le strutture regionali competenti in materia di
programmazione e gestione delle politiche del lavoro e della
formazione professionale, sia le strutture regionali competenti in
materia di servizi territoriali per l'impiego. La legge, fra
l'altro, prevede anche l'attivazione di un Osservatorio economico
del mercato del lavoro, l'attivazione di un Consiglio per le
politiche del lavoro, un Comitato tecnico-scientifico per tali
politiche, cioè questo provvedimento prevede un insieme di azioni
da parte della Regione proprio per governare - usiamo questo
termine - tutto l'ampio ambito del lavoro: nel momento preventivo
di formazione, in quello in cui vi è la programmazione di eventuali
interventi, in quello in cui vi è la ricerca di formazione adeguata
allo sviluppo economico, in quello del rapporto domanda ed offerta
di lavoro.
Sappiamo anche che questa legge si inserisce all'interno di una
riorganizzazione degli uffici del lavoro a livello nazionale, per
cui gli uffici del lavoro e del collocamento sono regionalizzati,
con il passaggio delle competenze alle regioni, e anche la Valle
d'Aosta dovrebbe poter occuparsi in prima persona di queste
competenze; per poterlo fare però sappiamo che è necessario un
decreto del Presidente del Consiglio dei ministri in cui siano
stabilite le competenze e le relative risorse umane e finanziarie
in capo allo Stato da passare alla Regione. Questo famoso DPCM,
come ricorda l'articolo 37 - nel testo dell'interpellanza vi è un
refuso, comunque credo che l'Assessore abbia capito benissimo a
quale articolo si fa riferimento -, stabilisce che, finché questo
DPCM non sarà emanato, la Regione non può esercitare in prima
persona queste competenze relative all'Ufficio del lavoro, quindi
diciamo che la filosofia della legge non può essere attuata e tale
provvedimento non può realizzarsi.
Sappiamo che vi sono stati degli incontri fra Regione e
Ministero del lavoro, uno di questi incontri lo aveva anche
annunciato il Presidente Perrin nelle sue comunicazioni, ma non ci
ha dato più alcun responso, quindi temo che siano incontri andati a
vuoto, per adesso. Volevamo capire a che punto è questa trattativa,
se sono emersi ostacoli nuovi rispetto a quelli già presentati in
aula nel gennaio scorso dall'Assessore. Volevamo capire anche quali
sono i problemi che derivano in Valle dalla mancata firma di questo
DPCM; a gennaio avevamo fatto un elenco di questi problemi
riguardanti la definizione dello "status" del disoccupato, la
difficoltà di applicare in Valle tutta una serie di nuove norme
relativamente alla cosiddetta "riforma Biagi". Chiedo quindi se
l'Assessore ha individuato alcune modalità con cui affrontare le
difficoltà che emergono in Valle dalla mancanza di questo DPCM; poi
soprattutto - ed è questa la parte propositiva che mi interessa di
più, perché la prima e la seconda domanda sono ancora a livello
informativo - mi interessa capire se vi è la volontà politica da
parte dell'Assessore di cominciare a far dialogare fra loro questi
uffici; se, in attesa del momento in cui il DPCM sarà firmato e del
momento in cui sarà attuato anche in Valle questo coordinamento
delle strutture regionali per le politiche attive del lavoro e per
gli uffici di collocamento, se non si intende preparare questa
collaborazione che sarà necessaria in quel momento. Noi saremo
chiamati - spero in tempi brevi - a far lavorare insieme questi
uffici, che finora, per storie diverse, hanno avuto ciascuno
un'esperienza tipica, un'evoluzione delle professionalità
particolari; però questi uffici saranno chiamati a lavorare
insieme. Questa è la domanda politica che mi interessa porre
all'Assessore, cioè se vi è la volontà di promuovere questa
collaborazione in modo che, nel momento in cui la legge sarà
attuata, si possa iniziare in tempi brevi e in modo efficace ad
affrontare l'organizzazione delle strutture regionali competenti in
materia di lavoro.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Ringrazio la Consigliera Squarzino per
questa interpellanza, anche se sarò costretto a ricapitolare alcune
questioni e a dare qualche informazione, ma nella sostanza la
questione non si è ancora sbloccata.
I primi problemi che abbiamo avuto - la Consigliera Squarzino
faceva riferimento anche all'interrogazione del Consiglio del mese
di gennaio - sono derivati innanzitutto da notevoli ritardi del
Governo, perché la norma di attuazione dello Statuto era del 2001;
oggi, che siamo nel 2004, siamo ancora a discutere del DPCM, che
andava emanato nei mesi successivi sempre nel 2001. Direi che qui
vi sono state anche delle complicazioni di tipo burocratico, che
sono emerse nelle riunioni tecniche svoltesi successivamente nel
tempo, in quanto vi è stata una disparità di orientamenti fra gli
stessi Ministeri coinvolti a livello nazionale: il Ministero del
lavoro, il Ministero delle politiche sociali, il Ministero
dell'economia e il Ministero della funzione pubblica, perché qui si
assommano problemi legati al trasferimento delle funzioni, ma anche
questioni collegate al trasferimento del personale, quindi vi sono
anche problemi di dinamica professionale e quant'altro. In ogni
caso, il Presidente della Regione ed io abbiamo incontrato nel mese
di febbraio il Ministro La Loggia ed abbiamo convenuto con lui
dell'urgenza massima che doveva essere data a questo provvedimento.
Devo dire che non abbiamo visto risultati, vi è stata ancora - poi
riferirò - una riunione tecnica a livello ministeriale nella
giornata di ieri, che ha "spostato" qualche elemento, ma non siamo
ancora nelle condizioni di avere un testo del DPCM.
La nostra situazione è strettamente collegata a quella della
Sardegna, nel senso che l'intenzione del Ministero è quella di
muoversi in modo tale che il provvedimento per la Sardegna e quello
per la Valle d'Aosta, che sono rimaste le uniche due regioni a
livello nazionale a non avere il trasferimento delle competenze, si
attivino più o meno contemporaneamente. Questo ha ulteriormente
complicato la situazione, tanto che i problemi da definire
rimangono l'entità delle risorse umane da trasferire - ma su questo
sembra che vi siano delle modificazioni a livello nazionale - e la
questione del trasferimento delle risorse finanziarie, perché il
problema che abbiamo è che la norma di attuazione è chiarissima, ma
il Governo intende applicarla in modo difforme.
Su questo terreno quindi siamo preoccupati di questi ritardi,
perché il Piano di politica del lavoro presuppone che vi sia
l'attivazione degli strumenti collegati alle politiche del lavoro -
centri per gli impieghi e quant'altro -, pertanto è necessario che
vi sia un'accelerazione da questo punto di vista. Come ricordava la
Consigliera Squarzino, il fatto che il DPCM non sia stato varato
comporta dei problemi legati al fatto che non vi è un'unica
presenza pubblica nell'erogazione dei servizi e quindi non vi è un
indirizzo unitario rispetto ai comportamenti da tenere sia nei
confronti dei lavoratori, sia delle imprese. Vi sono anche problemi
per quanto riguarda i ritardi nell'applicazione delle nuove norme
in materia di servizi per il lavoro (la legge n. 30 e il decreto
legislativo n. 276); vi sono poi elementi di disomogeneità nei
confronti dell'utenza presente sul territorio regionale rispetto ad
altre regioni per quanto riguarda in particolare lo stato di
disoccupazione e il collocamento mirato, che crea delle
differenziazioni sui tempi di calcolo per essere considerati
disoccupati o meno. I problemi quindi esistono.
Così come è stata congegnata l'interpellanza, al punto 2 indica
la soluzione perché, dopo aver chiesto quali sono in Valle i
problemi derivanti dalla mancata firma di tale DPCM e come si
intende affrontarli, propone la promozione di una maggiore
collaborazione con gli uffici del lavoro. Credo che su questo siamo
assolutamente d'accordo, nel senso che abbiamo un momento di
confronto nei prossimi giorni nella Commissione regionale per
l'impiego, è stato attivato già da tempo un momento di
collaborazione per quanto riguarda la legge n. 68 sui disabili. Per
quanto riguarda le iniziative sull'incontro domanda-offerta, il
sistema informativo che viene utilizzato dai centri per l'impiego -
e che adesso va adeguato perché sono modificate le norme - era nato
appunto da una collaborazione fra Agenzia del lavoro e Ufficio del
lavoro. È chiaro che questa collaborazione deve andare avanti, però
è vero che noi abbiamo la necessità di fare in modo che questo DPCM
arrivi nei tempi più brevi possibili, perché esso ci consente di
attivare la legge n. 7. Da questo punto di vista, credo che nessuno
possa pensare ad una gestione duale ripartita fra Regione e Stato
che fanno le stesse cose, però ci stiamo attivando per attivare
tutti gli organismi previsti nella legge n. 7/2003, a partire dal
Consiglio per le politiche del lavoro, gli organismi riguardanti i
disabili e tutte quelle iniziative che ci consentono di andare
avanti.
Dicevo che ieri vi è stata una riunione a livello tecnico fra i
Ministeri del lavoro, dell'economia e della funzione pubblica; in
quella occasione è stato fatto un passo avanti per quanto riguarda
il contingente di calcolo dei trasferimenti e quindi sul numero
delle persone trasferite non vi sono
problemi…
(interruzione della Consigliera Squarzino Secondina, fuori
microfono)
… da 39 a 41, quindi le due figure
che erano state messe in discussione sono state accolte.
Vi era un problema legato alla dinamica della riqualificazione
del personale e qui l'indicazione è che i costi, una volta
professionalizzato il personale che eventualmente si trasferisce
alla Regione, saranno a carico della Regione, ma credo che questa
sia una dinamica normale, mentre rimangono problemi per quanto
riguarda la parte finanziaria e soprattutto il fatto che è
intenzione, dal punto di vista formale, di attivare una nuova
consultazione formale della Regione, cosa che rischia di allungare
i tempi. Noi abbiamo sollecitato in tutti i modi, abbiamo espresso
in modo chiaro nei confronti del Ministro l'urgenza di andare
avanti, ci è stato detto che l'intenzione è questa, ma i risultati
non sono conseguenti. In ogni caso, cercheremo nell'immediato di
far fronte alla situazione, rafforzando i rapporti di
collaborazione con l'Ufficio del lavoro, sapendo che questa può
essere una soluzione solo temporanea.
Président - La parole à la Conseillère Squarzino Secondina.
Squarzino (Arc-VA) - Sono molto preoccupata, Assessore, come lo
è anche lei e come sono preoccupati tutti gli utenti, perché la
situazione pare senza via di uscita, nel senso che pare bloccata
dalle decisioni che doveva prendere il Governo: se ho capito bene,
vi è stato un accordo per quanto riguarda il personale ma, per
quanto concerne la parte finanziaria, bisogna ricominciare di nuovo
da capo una trattativa nel suo insieme. Credo però che questo ci
porti a dei tempi molto lunghi; se, come lei ricordava, è dal 2001
che doveva essere emanato questo DPCM…
siamo nel 2004 e temo che i tempi saranno ancora lunghi.
Temo proprio che la "riforma Biagi" noi la guardiamo da lontano
e che non riusciamo ad utilizzare - forse è bene, forse è male, non
lo so - o ad attivare in Valle tutti quei meccanismi che possono
essere di sostegno, collaterali alla "riforma Biagi", perché non
siamo neanche in grado di attivare la "riforma Biagi"; questo è
veramente preoccupante, Assessore!
Lei ha detto: "noi non possiamo accettare che vi sia una duplice
gestione del problema da parte delle strutture regionali e da parte
delle strutture statali", però già adesso tutto viene duplicato con
un dispendio enorme di energie. Lei sa bene che, per quanto
riguarda l'orientamento al lavoro, i colloqui vengono fatti e come
Agenzia del lavoro e come Ufficio del lavoro; l'incontro
domanda-offerta viene fatto anche qui con modalità diverse, ma da
entrambe le strutture. Ora, vi è una duplicazione che non ha
senso.
Lei si augurava adesso che, almeno per quanto riguarda il
settore dell'handicap, si riesca ad individuare una procedura che
consenta di portare a termine il processo formativo, che da una
parte l'Agenzia del lavoro attiva, ma che non riesce a tradursi in
un'assunzione da parte degli enti locali, perché manca il rispetto
di alcune caratteristiche, di alcune procedure, di alcune regole
ben precise di cui è garante l'Ufficio del lavoro. Spero quindi
che, almeno in questo settore, si riesca ad eliminare alcune
anomalie.
Ho l'impressione che questa collaborazione, che lei dice si sta
avviando, sia ancora su settori marginali, per certi aspetti,
perché il problema maggiore, quello dello "status" del disoccupato
- che ho ricordato e che lei ha ripreso nella sua risposta -, è un
problema rilevante, come lei sa benissimo. Lei sa benissimo che in
Valle d'Aosta lo "status" di disoccupato ce l'ha chi non ha lavoro
- e questo va bene -, oppure chi ha un reddito inferiore a 6,2
milioni di vecchie lire all'anno; invece con la nuova norma, con i
decreti legislativi - proprio con il 297 a cui ha fatto cenno
l'Assessore -, lo "status" di disoccupato viene riconosciuto sì a
chi non ha lavoro, ma anche a chi ha un reddito annuo inferiore al
minimo esente da imposizione fiscale, che attualmente corrisponde a
circa 14 milioni all'anno. Siamo quindi nella situazione assurda
per cui chi a Pont-Saint-Martin ha un reddito annuo di 7 milioni di
vecchie lire all'anno non è considerato disoccupato, ma chi sta a
Carema e ha lo stesso reddito viene considerato disoccupato ed è
chiaro che le aziende della bassa Valle tendono ad assumere
disoccupati prendendole dalle liste del Canavese, del Piemonte
perché, assumendo una persona che ha uno "status" di disoccupato,
l'azienda può avere delle esenzioni fiscali interessanti. Siamo
allora arrivati all'assurdo che i nostri disoccupati in Regione
hanno meno chances dei disoccupati delle regioni limitrofe. Credo
che questa sia una situazione drammatica per i lavoratori, per cui
chiedo all'Assessore e anche ai colleghi di "Forza Italia" se
possono insistere presso il Ministro La Loggia affinché questo DPCM
sia firmato in tempi brevi.
Domando all'Assessore anche di studiare ulteriori forme di
collaborazione, perché già a gennaio lei aveva parlato della
necessità di attivare il Consiglio per le politiche del lavoro, ma
questo non è ancora avvenuto. Spero che non solo su questo piano,
ma anche utilizzando il compito che ha la Regione di far dialogare
fra di loro i soggetti che operano sul
territorio… spero che vi sia un dialogo
effettivo, che l'Assessore si faccia garante del dialogo fra le
parti, altrimenti credo che non svolga in modo corretto questo suo
ruolo e soprattutto non rendiamo un servizio ai lavoratori che si
trovano di fronte ad atteggiamenti diversi, procedure diverse e
filosofie diverse nell'approccio domanda-offerta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK