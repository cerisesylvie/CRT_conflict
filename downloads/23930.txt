Consiglio Regionale della Valle d'Aosta - Oggetto del Consiglio n. 2934 del 26 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2934 del 26 luglio 2007 - Resoconto
OGGETTO N. 2934/XII - Disegno di legge: "Incentivi regionali per
il rinnovo tecnologico del parco auto e moto circolante in Valle
d'Aosta".
Président -
Nous étions à l'article 3, où il y a les
amendements n° 1 du groupe "Arcobaleno", n° 2 et n° 2sub du
Conseiller Sandri.
La parole au Conseiller Secrétaire Venturella.
Venturella (Arc-VA) -
Dopo la pausa di riflessione, anche
accompagnata da parche libagioni, abbiamo deciso che, pur
condividendo lo spirito generale della legge, noi abbiamo dei dubbi
sulla sua effettiva ricaduta positiva sulla situazione della
qualità dell'aria, della sostenibilità, della mobilità, per cui
manteniamo i nostri emendamenti. Perché li manteniamo? Perché
questi emendamenti vanno nella direzione, come già detto...
Presidente -
... li illustra ora...?
Venturella (Arc-VA) -
... esatto, ma in generale...
Presidente -
... quindi potrà derogare al tempo...
Venturella (Arc-VA) -
... non si preoccupi, non lo farò.
I 7 emendamenti che abbiamo presentato intendono puntare
l'attenzione sulle 2 iniziative che dovevano essere prese da questo
Governo, anche perché abbiamo sentito dai colleghi del
Centro-Destra che esistono alcuni problemi di applicabilità, di non
cumulabilità soprattutto per i 2 contributi, in quanto, se
rottamazione deve essere, deve essere obbligatoria, quindi non può
esserci in alcuni casi il doppio contributo. Questi 7 emendamenti
che abbiamo presentato intendono privilegiare 2 interventi, che
dovevano essere privilegiati; se si voleva sul serio prendere in
mano la situazione della qualità dell'aria in generale, dovevamo
puntare sulle auto che hanno un'alimentazione doppia,
l'alimentazione elettrica e le future auto ad idrogeno, da un lato;
mentre, dall'altro, dovevamo privilegiare la riconversione degli
automezzi prima a benzina o a gasolio, ora quelli che riconvertono
a GPL o metano. Noi dalle parole dell'Assessore... abbiamo detto
che questo sarà procrastinato, non tanto perché non c'è
disponibilità finanziaria, ma perché non ci sono impianti o ci
saranno... ma quando non si sa. Crediamo quindi che, se sul serio
si volevano prendere delle decisioni consapevoli del fatto che il
cambiamento climatico sta diventando un problema per tutto il
pianeta e anche per la Valle d'Aosta, dovevamo andare verso altre
direzioni. Non vi è stata tale volontà, vi è stato un provvedimento
legislativo che andava nel solco della riparazione alla mancanza o
alla riduzione dei buoni benzina per quelle auto considerate più
inquinanti: "Euro 0" ed "Euro 1". Noi quindi, per dare una
testimonianza, pur riconoscendo all'Assessore La Torre onestà
intellettuale che ha dimostrato in Commissione e in questo
Consiglio, non ci sentiamo di condividere appieno i principi che
ispirano tale disegno di legge. Manteniamo gli emendamenti e sul
disegno di legge regionale ci asterremo.
Presidente -
La parola al Consigliere Sandri.
Sandri (GV-DS-PSE) -
Sull'articolo 3 abbiamo portato un
emendamento che è relativamente complesso e che volevo illustrare
nelle motivazioni innanzitutto: la prima l'avevo già parzialmente
illustrata nella discussione generale, riteniamo che, per ottenere
gli obiettivi detti nell'articolo 1, ossia per un miglioramento
della qualità dell'aria e dell'ambiente attraverso la riduzione
delle emissioni inquinanti, è opportuno: avere delle autovetture,
degli autocarri che abbiano 140 gr./km. massimo di emissioni di CO2
e ovviamente avere questa verificazione "Euro 4", che consente di
sapere che anche l'emissione di altre sostanze tossiche come gli
ossidi di azoto sono al di sotto di certe percentuali. Per fare
questo, non è obbligatorio avere delle autovetture nuove, si
possono trovare sul mercato autovetture usate, ovviamente recenti,
l'"Euro 4" mi sembra sia dal 2006, quindi anche di 1 anno o 2, che
hanno però tali caratteristiche: questo consentirebbe soprattutto
alle persone socialmente più deboli di poter rottamare la loro
vecchia auto... quindi poter riottenere i buoni che adesso non
prendono più, tenuto conto che a quel punto sui 6-7.000 euro i
1.300 o i 1.500 euro di contributo regionale ovviamente offrono una
percentuale più significativa e riducono nettamente l'esborso per
il cittadino. D'altro canto, sempre in questo emendamento poniamo
il problema dei carburanti, su cui mi sembra vi sia un po' di
confusione, perché in tale progetto di legge si parla di tutto:
abbiamo parlato delle autovetture a benzina, delle autovetture con
"FAP", quindi diesel, e poi a gas metano, GPL, elettriche, ad
idrogeno, però dobbiamo fare un ragionamento guardando in faccia la
realtà. Qui c'è chiaramente l'impronta di un burocratichese
terribile, ossia gente che sta chiusa nei palazzi e non guarda cosa
c'è fuori. Fuori ci sono auto a benzina e diesel, sostanzialmente,
qualche ibrida, ma sono veramente da prendere come delle "mosche
bianche".
Noi abbiamo anche un altro strumento fondamentale per cui
possiamo regolare il mercato: i buoni benzina, tant'è vero che
abbiamo già fatto un provvedimento per cui limitiamo... ma qual è
la tendenza forte dei buoni benzina: è nella benzina o nel diesel?
È nel diesel, tant'è vero che ogni anno ne diamo di meno e invece a
livello di benzina il quantitativo è sempre quello, anzi tende ad
aumentare.
Se andiamo a dare più soldi al diesel rispetto al benzina, ci
troveremo un effetto di aumentare l'acquisto di macchine diesel,
anche perché a 140 le auto cosiddette "medie a benzina" non
esistono, ossia in questa normativa se si va a vedere a benzina ci
sono la "Matisse", la "Panda", un modello della "Punto", mentre a
diesel troviamo il "Peugeot 103", "il Peugeot 107, "il Peugeot
407", la "Bravo 120 cavalli", ossia auto più da famiglia; allora
rischiamo che ci sarà una pletora di domande per i 1.500 del
diesel, che però comporteranno che lei dovrà ridurre il
quantitativo di gasolio per autovettura. È questo che vogliamo? Non
lo so, mi pongo dei dubbi. Così come mi pongo il dubbio che mi
aveva instillato il collega Frassy dell'opposta opposizione, che mi
ha detto: "stai all'occhio perché ci sono una serie di dati
scientifici, che indicano che questo filtro antiparticolato non è
la panacea universale, anzi vi è il rischio che blocchi le
particelle più grosse, per cui nell'aria vengono immesse solo le
particelle più piccole che sono le più difficili da intercettare,
che poi sono quelle che più facilmente entrano nei bronchi...
mentre dove non c'è filtro antiparticolato queste sono mischiate a
quelle più grosse, per cui decadono più facilmente". È vero, non è
vero, ma sicuramente questo del filtro antiparticolato è come la
vecchia questione della benzina rossa e della benzina verde, che
tutti ci dicevano che si doveva smettere con la benzina rossa,
perché piena di piombo, nociva per la salute... così ci hanno messo
quella verde che ha dentro il benzene che è cancerogeno; credo
quindi siano più dettati da politiche industriali che non da
effettiva attenzione alla popolazione.
La proposta che facciamo è quella intanto di portare a 1.500
euro il contributo per le autovetture, indipendentemente benzina o
diesel, in modo da metterle sullo stesso piano ed evitare che vi
sia una corsa forsennata al diesel rispetto al benzina, dall'altra
quella di puntare anche sulle autovetture usate, in questa maniera
potremo permettere alla fetta di popolazione socialmente più debole
di potersi aggiornare. La famosa immagine del vecchietto che si è
trovato senza i buoni benzina, che credo tutti voi conosciate...
forse, togliendo il discorso del nuovo, può darsi che sia
avvantaggiato. Mi permetto di fare il cattivello alla fine, perché
ho fatto due conticini e ho l'impressione che questa manovra sia a
costo zero. Facciamo un conto medio: 1.500 euro, 600 domande sono
900mila euro, poi le altre 100mila elettrici, motorini... Sì, ma
queste 600 autovetture, facendo un costo medio di 15mila euro, il
20% di IVA sono 3.000 euro, fa 1.800.000 euro; il riparto fiscale
mi dice il 90% che incassiamo è 1.620.000 euro. Mi chiedo allora
dov'è la copertura finanziaria, alla fine del discorso noi che
mettiamo 1.300 o 1.500, che problema c'è? Tanto avremo più soldi di
quelli che non avremo investito. Lei dirà che non sarà tutto
l'aumento, può darsi che una parte di questi l'avrebbero comprata
lo stesso, ma il margine, 620.000 euro, non è da poco. Proprio per
tale contabilità spicciola, che ci fa vedere che il recupero
attraverso il nuovo ci consente questo, credo che un po' di margine
per le usate e per dare pari dignità alla benzina e al diesel si
possa provare a metterlo.
Presidente -
Pongo in votazione l'emendamento n. 1 del
gruppo "Arcobaleno", che recita:
Emendamento
L'articolo 3 è soppresso.
Consiglieri presenti: 32
Votanti: 30
Favorevoli: 5
Contrari: 25
Astenuti: 2 (Ferraris, Fiou)
Il Consiglio non approva.
Presidente -
Pongo in votazione l'emendamento n. 2 del
collega Sandri, che recita:
Emendamento
All'articolo 3 al comma 1) la cifra "1.300" è sostituita con
la cifra "1.500", la parola "nuove" è abrogata, così come è
abrogato il comma 2).
Consiglieri presenti: 32
Votanti: 29
Favorevoli: 7
Contrari: 22
Astenuti: 3 (Frassy, Lattanzi, Tibaldi)
Il Consiglio non approva.
Presidente -
Pongo in votazione l'emendamento n. 2sub del
collega Sandri, che recita:
Emendamento
Al comma 1) dell'art. 3 la parola "nuove" è abrogata.
Consiglieri presenti e votanti: 31
Favorevoli: 7
Contrari: 24
Il Consiglio non approva.
Presidente -
Pongo in votazione l'articolo 3:
Consiglieri presenti: 32
Votanti e favorevoli: 25
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio approva.
Presidente -
All'articolo 4 vi sono gli emendamenti n. 2
e n. 3 del gruppo "Arcobaleno". Pongo in votazione l'emendamento n.
2, che recita:
Emendamento
Al comma 1 dell'articolo 4 le parole "euro 1500" sono
sostituite dalle parole "euro 2000".
Consiglieri presenti: 32
Votanti: 27
Favorevoli: 5
Contrari: 22
Astenuti: 5 (Ferraris, Fiou, Frassy, Lattanzi, Tibaldi)
Il Consiglio non approva.
Presidente -
La parola al Consigliere Segretario
Venturella sull'emendamento n. 3 del gruppo "Arcobaleno".
Venturella (Arc-VA) -
Per dichiarare che l'emendamento n.
3 è ritirato, perché era conseguenza naturale dell'emendamento n.
1, in quanto faceva riferimento all'articolo 3.
Presidente -
L'emendamento n. 3 del gruppo "Arcobaleno" è
ritirato; ne do lettura per il verbale:
Emendamento
Il comma 2 dell'articolo 4 è soppresso.
La parola al Consigliere Sandri, per mozione d'ordine.
Sandri (GV-DS-PSE) -
Per mozione d'ordine. Lavorare qui
non è così semplice, le luci danno già fastidio, avere quel faro
negli occhi dopo un po' di tempo dà veramente fastidio. Se si può
chiedere e anche evitare che nel pomeriggio quando si discutono le
leggi, ci siano fotografi e televisioni che girano per il
Consiglio... ogni tanto servirebbe poter lavorare serenamente.
Presidente -
Pongo in votazione l'articolo 4:
Consiglieri presenti, votanti e favorevoli: 33
Il Consiglio approva all'unanimità.
Presidente -
All'articolo 5 vi è l'emendamento n. 4 del
gruppo "Arcobaleno", che recita:
Emendamento
L'articolo 5 è soppresso.
Lo pongo in votazione:
Consiglieri presenti: 33
Votanti: 30
Favorevoli: 5
Contrari: 25
Astenuti: 3 (Ferraris, Fiou, Viérin Adriana)
Il Consiglio non approva.
Presidente -
Pongo in votazione l'articolo 5:
Consiglieri presenti: 34
Votanti e favorevoli: 31
Astenuti: 3 (Bortot, Squarzino Secondina, Venturella)
Il Consiglio approva.
Presidente -
All'articolo 6 vi è l'emendamento n. 3 del
collega Sandri e n. 5 e n. 6 del gruppo "Arcobaleno".
La parola al Consigliere Sandri.
Sandri (GV-DS-PSE) -
Qui è un altro viaggio nel
burocratese. Stamani il Presidente Caveri, con qualche orgoglio che
è del tutto legittimo, ha citato una funzionaria proveniente dagli
enti locali che aveva dato un grosso contributo alla stesura della
legge sulla montagna. Sarebbe interessante capire chi c'è dietro
questo burocratese terribile che c'è qui dentro, c'è una
farraginosità in tale provvedimento di legge terribile! Allora,
articolo 6... ne ho citato uno solo e lo voglio illustrare perché è
veramente il più ridicolo. Articolo 2:
"autocarro, un veicolo
destinato al trasporto di cose e delle persone addette all'uso o al
trasporto delle cose stesse"
, come dire: un camion che può
andare dal furgone delle imprese edili con 35 quintali al bilico da
42 tonnellate che porta merci in tutta Europa e ha un costo di
centinaia di migliaia di euro. Sfido il funzionario che ha scritto
questa cosa a trovarmi un autocarro o camion con rimorchio che
abbia l'alimentazione a gas metano o GPL o a idrogeno, o elettrica,
non esistono! Sono tutti diesel! Questa allora è veramente
l'esasperazione, perché, se per caso mai qualcuno si inventa
qualcosa, questo va ad accumulare il lavoro degli uffici, perché
qui voglio fare una piccola anticipazione, se il Presidente me la
consente: il carico degli uffici è proprio uno degli obiettivi di
tale emendamento, di sveltire le cose... allora al comma 2
dell'articolo 13 siete riusciti a scrivere che la documentazione
per chiedere il rimborso
"se non disponibile all'atto della
presentazione della domanda, deve essere prodotta alla struttura
competente entro 6 mesi dalla presentazione..."
, ma quando
pensate di pagarle queste cose? Dopo 8 mesi, 10 mesi, 1 anno, 2
anni? Entro 6 mesi? Ma questi burocrati che pensano che vi siano
delle procedure che durano 6 mesi? Fra l'altro, solo la
presentazione della domanda, poi loro ci dovranno lavorare sopra,
ma stiamo scherzando? In tutta questa ottica dicevo che sveltire la
legge, concentrandola sulle automobili, sugli autocarri diesel... e
l'articolo 5 mi va benissimo, a parte il fatto che, come diceva
stamani il collega Frassy, giustamente, nelle trattative per
l'acquisto di un camion 1.300-1.500 euro vi garantisco che sono una
bazzecola e rischia di essere uno dei tantissimi elementi che
intervengono nella cosa e noi, di fronte a questo, mettiamo in
piedi tutta un'attività burocratica? Anche perché i nostri cari
burocrati naturalmente si tengono bene "le mani aperte" e dicono:
"comunque, dato che la struttura competente non è detto che ce la
faccia, può avvalersi, in conformità alla normativa vigente, di
soggetti esterni all'amministrazione"; quindi si fa un enorme
"ambaradan" per poi dire che non si è all'altezza e per poi
eventualmente andare fuori. Io allora dico: sulla procedura ne
parleremo dopo e ci sono delle proposte che non concernono
direttamente la legge, ma la sua applicazione, che ci permetteranno
di dare una risposta ai cittadini e sono convinto che si troverà
una soluzione, però togliere questo articolo 6 è solo una questione
di decenza e anche un segnale per chi sta dietro tali leggi di
pensare di più a come è la realtà davvero. Qui finiamo, come è
stato per la legge sugli incentivi energetici, che, essendo
talmente complesso il regolamento, poi è stato difficile per tutti
capirlo. Molti tecnici si sono lamentati per la complessità del
sistema che è stato messo in piedi. Adesso va un poco meglio perché
avete fatto degli interventi, ma, se possiamo migliorare qualcosa,
credo che potrebbe essere un fatto positivo per tutti.
Presidente -
La parola al Consigliere Ottoz.
Ottoz (GM) -
Non vorrei smentire il collega Sandri, ma
non c'è scritto: "autoarticolato, TIR", c'è scritto
"autocarro"
. Allora, la "Panda Van" è un autocarro, lo
"Scudo" è un autocarro, la società "Bofrost" - non voglio fare la
pubblicità a nessuno - ha 6.000 automezzi frigoriferi per il
trasporto a domicilio che vanno a metano. Non so se girino in Valle
d'Aosta, intendo dire che esiste sul mercato una fetta importante o
comunque significativa di aziende, che utilizzano mezzi al di sotto
di 35 quintali a pieno carico, a tutti gli effetti autocarri, i
quali possono essere tranquillamente alimentati a benzina con
conversione a GPL o a metano e ce ne sono tutta una serie. Ripeto:
la "Panda Van", quella che usano le "Poste italiane", immatricolato
come autocarro, è un piccolo autocarro e non produrrà i danni che
paventano i Consiglieri Venturella e Bortot... ora non so se nel
nostro caso sia utile o meno l'articolo 6, ma di autocarri che
vanno a metano o a GPL ve ne sono moltissimi in Italia e penso
anche in Valle d'Aosta.
Presidente -
La parola all'Assessore alle attività
produttive e politiche del lavoro, La Torre.
La Torre (FA) -
Intanto ringrazio il collega Ottoz,
perché ha detto le cose che volevo dire io, poi assolutamente
l'articolo 6 non è scritto per niente in burocratichese, perché è
scritto in modo chiaro e leggibile e i riferimenti sono precisi e
anche i 6 mesi di tempo per produrre le certificazioni sono un
vantaggio per il cittadino, che, dovendo produrre delle
certificazioni della sua rottamazione, non vogliamo mettere in
condizioni di essere vincolato al momento in cui non può presentare
i documenti, ma di avere un tempo legittimo per mantenere questo
suo diritto. Sono un po' perplesso perché siamo partiti dicendo
tutti che si stava facendo un passo in avanti; mi sembra che questa
legge sia molto semplice e rispettosa di tutti, ma adesso mi pare
che stiamo cercando di cavillare non riesco a capire lo scopo di
tali precisazioni, nel senso che io ho detto con chiarezza che come
maggioranza ci stiamo "assumendo la responsabilità di" un punto di
vista e lo portiamo avanti con questa legge. Adesso non riesco a
comprendere cosa è cambiato da stamani, mi sembra che c'è qualcosa
di diverso rispetto agli atteggiamenti che c'erano stamattina.
Presidente -
La parola al Consigliere Sandri, per
dichiarazione di voto.
Sandri (GV-DS-PSE) -
Non è cambiato nulla. Il problema è
che questa legge purtroppo non abbiamo avuto la possibilità di
discuterla serenamente in Commissione, perché è passata con una
fretta incredibile e credo che, da questo punto di vista, sia un
contributo che vogliamo dare alla buona soluzione di tale
operazione.
Sul problema degli autocarri, certo che poi ci sono le piccole
speculazioncine, per cui anche il collega Ottoz ha a disposizione
un autocarro che va a metano, ci sono queste furberie per cui si
immatricolano delle autovetture come autocarro e si spacciano come
autocarro. Nell'accezione "autocarro" si parlava di qualcosa di
diverso, ma anche nella "Panda Van", che non so se esiste nella
versione ibrida a metano, sicuramente ci sarà a GPL, ma a metano mi
si spieghi cosa serve in Valle d'Aosta, visto che non c'è il
distributore di metano e per il 2007 sicuramente non se ne avrà
alcuna notizia e di GPL ce n'è due, perché questo ragionamento è
stato fatto anche stamani, è interessante, ma... Voglio dire,
magari ce ne saranno un paio sulla valle centrale o 3, o 4, ma nel
resto delle valli che senso ha incentivare questo GPL con tutti i
rischi che dicevano alla stradale, che, quando c'è un incidente con
un'auto a GPL, spesso ci scappa anche l'incendio. Sono tutta una
serie di cose che non si sono potute valutare. Quello su cui volevo
attirare l'attenzione era la necessità per far funzionare questa
legge, di concentrare le energie sia delle strutture, sia delle
incentivazioni su pochi casi precisi, in modo da evitare che vi
siano delle casistiche talmente larghe che poi appesantiscono tutto
il procedimento. Non c'era niente di particolarmente ostativo
rispetto a questa cosa, anzi, proprio facendo riferimento a una
precedente legislazione, credo si possa capire lo spirito con cui
siamo intervenuti.
Presidente -
Pongo in votazione l'emendamento n. 3 del
collega Sandri, che recita:
Emendamento
L'art. 6 è abrogato.
Consiglieri presenti: 32
Votanti: 30
Favorevoli: 5
Contrari: 25
Astenuti: 2 (Ferraris, Fiou)
Il Consiglio non approva.
Presidente -
Pongo in votazione l'emendamento n. 5 del
gruppo "Arcobaleno", che recita:
Emendamento
Al comma 1 dell'articolo 6 le parole "euro 1500" sono
sostituite dalle parole "euro 2000".
Consiglieri presenti: 32
Votanti: 31
Favorevoli: 5
Contrari: 26
Astenuti: 1 (Fiou)
Il Consiglio non approva.
Presidente -
La parola al Consigliere Segretario
Venturella sull'emendamento n. 6 del gruppo "Arcobaleno".
Venturella (Arc-VA) -
Come per l'emendamento n. 3,
l'emendamento n. 6 è ritirato perché in collegamento con
l'emendamento n. 4.
Presidente -
L'emendamento n. 6 del gruppo "Arcobaleno" è
ritirato; ne do lettura per il verbale:
Emendamento
Il comma 2 dell'articolo 6 è soppresso.
Pongo in votazione l'articolo 6:
Consiglieri presenti: 33
Votanti e favorevoli: 31
Astenuti: 2 (Fontana Carmela, Sandri)
Il Consiglio approva.
Presidente -
All'articolo 7 vi è l'emendamento n. 7 del
gruppo "Arcobaleno" e l'emendamento dell'Assessore La Torre.
La parola al Consigliere Segretario Venturella sull'emendamento
n. 7.
Venturella (Arc-VA) -
Solo per chiarire che il nostro
emendamento - proprio per le famiglie svantaggiate che hanno auto
"Euro 0", "Euro 1", "Euro 2" - va a coprire l'intero onere al netto
del contributo statale, perché il problema della convenzione è un
problema che è stato sollevato in Commissione, era stato proposto
un emendamento dal collega Bortot che è stato oggetto di
osservazione da parte della II Commissione, ancor di più questo
emendamento credo sia attuale, perché non si sa quale sarà il
prezzo concordato, se ci sarà prezzo concordato o convenzionato...
ecco che il contributo (di "tot" euro, 500 mi pare...) proprio per
privilegiare alcuni interventi, chiediamo si trasformi nel sostegno
dell'intero onere per la riconversione.
Presidente -
Pongo in votazione l'emendamento n. 7 del
gruppo "Arcobaleno", che recita:
Emendamento
Il comma 1 dell'articolo 7 è sostituito dal seguente:
"1. La Regione sostiene l'intero onere per la riconversione
dell'alimentazione di autovetture o autocarri immatricolati come
Euro 0, Euro 1 o Euro 2 da benzina a gas metano o GPL, al netto del
contributo statale.".
Consiglieri presenti: 32
Votanti: 31
Favorevoli: 6
Contrari: 25
Astenuti: 1 (Fiou)
Il Consiglio non approva.
Presidente -
La parola all'Assessore alle attività
produttive e politiche del lavoro, La Torre, per illustrare il suo
emendamento.
La Torre (FA) -
Questo è un emendamento che è emerso da
una richiesta della Commissione, l'unica differenza è che viene
inserito un
"può"
perché consente di avere le tempistiche e
i modi per poter realizzare tali convenzioni. Chiedo quindi al
Consigliere Bortot, che lo aveva proposto in Commissione, di
accettare questa integrazione all'emendamento che mi sembra risolva
la situazione.
Presidente -
La parola al Consigliere Bortot.
Bortot (Arc-VA) -
Va benissimo l'aggiunta del
"può"
, per cui la Regione può stipulare apposita convenzione
con le officine autorizzate per l'installazione degli impianti a
metano e a GPL. Il
"può"
in ogni caso è legato al fatto che
le autofficine possono o non possono, ma è implicito l'impegno del
Governo, altrimenti vorrebbe dire che a questo punto si può non
fare, mentre noi abbiamo un sacco di altre Regioni che hanno
convenzionato, il cittadino sa qual è il contributo e quanto paga
l'impianto, in modo trasparente. Perché il rischio era, per questo
è stato presentato l'emendamento in Commissione, che il contributo
alto porti solo ad innalzare il costo dell'installazione
dell'impianto, quindi il beneficio non va al cittadino, ma
all'autofficina. Le autofficine che firmano la convenzione... si
può fare riferimento a città e Regioni che lo hanno fatto, anzi,
firmando la convenzione con la Regione, hanno un veicolo
informativo e pubblicitario non indifferente per i cittadini, che
dicono: "io vado in quella officina perché so quanto pago, per che
tipo di prestazioni".
Presidente -
Pongo in votazione l'"emendamento La Torre",
che recita:
Emendamento
Con riferimento al testo del disegno di legge in oggetto, si
propone, con particolare riferimento all'articolo 7, l'inserimento
di un terzo comma:
"3. La Regione può stipulare apposita convenzione con le
officine autorizzate per l'installazione degli impianti a metano o
GPL.".
Consiglieri presenti, votanti e favorevoli: 29
Il Consiglio approva all'unanimità.
Presidente -
Pongo in votazione l'articolo 7 nel testo
così emendato:
Articolo 7
(Riconversione)
1. La Regione concede un contributo di euro 500 per la
riconversione dell'alimentazione di autovetture o autocarri
immatricolati come Euro 0, Euro 1 o Euro 2 da benzina a gas metano
o GPL.
2. Ai fini dell'ammissibilità a contributo, la riconversione
deve essere certificata da un'officina autorizzata e deve risultare
dalla carta di circolazione.
3. La Regione può stipulare apposita convenzione con le
officine autorizzate per l'installazione degli impianti a metano o
GPL.
Consiglieri presenti, votanti e favorevoli: 31
Il Consiglio approva all'unanimità.
Presidente -
Pongo in votazione l'articolo 8:
Consiglieri presenti, votanti e favorevoli: 32
Il Consiglio approva all'unanimità.
Presidente -
All'articolo 9 vi è l'emendamento n. 4 del
collega Sandri.
La parola al Consigliere Sandri.
Sandri (GV-DS-PSE) -
Volevo intanto ringraziare
l'Assessore per aver accolto l'emendamento e questo è molto
positivo, però era per rimarcare anche un altro obiettivo di tale
mio emendamento. Abbiamo da poco approvato l'articolo 2 che dice
che un ciclomotore è un
"veicolo a motore a 2-3 ruote avente le
seguenti caratteristiche...
capacità di sviluppare su strada
orizzontale una velocità fino a 45 km/h"
. Qui allora c'è una
cosa da dire, voglio dirla pubblicamente in modo che sia chiaro
anche per le conseguenze: non esistono questi motorini, perché,
appena escono dal concessionario, tolgono le strettoie
dell'alimentazione dell'aria e viaggiano a 70-80 km/h, mentre
quelli elettrici vanno davvero a 45 km/h, perché la potenza è
tarata e non ci si può far di più, altrimenti ridurresti da matti
l'autonomia. Non dico che bisognerebbe solo promuovere i motorini
elettrici, però per una sicurezza ai nostri ragazzi voglio dire...
Sarebbe interessante - e lo do come suggerimento per la finanziaria
- che il contributo ottenuto attraverso questa legge, se qualcuno
viene beccato ad aver manomesso il motorino, debba restituirlo alla
Regione, nel senso che, se vogliamo più sicurezza sulle strade,
bisogna cominciare a spiegare ai ragazzi che quella cosa non s'ha
da fare, perché è pericolosa per tutti e, fra l'altro, è anche un
piccolo insegnamento alla legalità, una cosa che in Italia e anche
in Valle d'Aosta credo non sia da buttar via.
Presidente -
La parola al Consigliere Segretario
Venturella.
Venturella (Arc-VA) -
Una piccola osservazione: proprio
oggi in televisione è stata presentata, di una nota marca di
motori, la prima moto ibrida a doppia alimentazione, benzina ed
elettrica, un invito nell'"omnibus" a pensare anche a questi tipi
di moto, che non sono ciclomotori, ma moto a 3 ruote ibride.
Presidente -
Pongo in votazione l'emendamento n. 4 del
collega Sandri, che recita:
Emendamento
All'articolo 9 comma 1) è aggiunta la seguente frase: "tale
contributo è aumentato a € 500 nel caso di ciclomotori nuovi a
propulsione elettrica".
Consiglieri presenti: 32
Votanti e favorevoli: 31
Astenuti: 1 (Cerise)
Il Consiglio approva.
Presidente -
Pongo in votazione l'articolo 9 nel testo
così emendato:
Articolo 9
(Rottamazione ed acquisto di nuovi ciclomotori o nuovi
motocicli)
1. La Regione concede un contributo di euro 300 per l'acquisto
di ciclomotori nuovi immatricolati come Euro 3, a fronte della
sostituzione, mediante demolizione, di altro ciclomotore
immatricolato come Euro 0. Tale contributo è aumentato ad euro 500
nel caso di ciclomotori nuovi a propulsione elettrica.
2. La Regione concede un contributo di euro 300 per
l'acquisto di motocicli nuovi immatricolati come Euro 3, a fronte
della sostituzione, mediante demolizione, di altro motociclo
immatricolato come Euro 0.
Consiglieri presenti, votanti e favorevoli: 32
Il Consiglio approva all'unanimità.
Presidente -
Pongo in votazione l'articolo 10:
Consiglieri presenti, votanti e favorevoli: 32
Il Consiglio approva all'unanimità.
Presidente -
All'articolo 11 vi è l'emendamento n. 5 del
collega Sandri.
La parola al Consigliere Sandri.
Sandri (GV-DS-PSE) -
Anzitutto ringrazio il collega
Cerise, che ha voluto evidenziare con la sua astensione che non ha
"sense of humor"... chi non ce l'ha di certo non se lo può dare,
come diceva Manzoni, e anche altre cose mica solo il coraggio...
forse anche il coraggio di votare contro che era ancora più
simpatico. Sul problema di questo articolo so già che l'Assessore
non ha raccolto tale valutazione. Volevo solo esprimere il mio
rammarico, perché ho l'impressione che stiamo tutti sottovalutando
il limite dei 140 grammi di anidride carbonica, perché è un limite
abbastanza forte che taglia a benzina tutte le auto al di fuori
delle "city cars" sostanzialmente, ma anche a livello di diesel, al
di là di qualche media, una grandissima vastità di offerte di auto
non possono ottenere tale rimborso. Non prevedo quindi neppure
questa grandissima corsa al contributo o comunque non una cosa
inarrivabile che potrebbe essere tranquillamente contenuta, visti i
rientri di IVA che abbiamo potuto ipotizzare. La possibilità
quindi... tenuto conto che le auto comprate dal 1° gennaio al 30
giugno di quest'anno si sa già quante sono, si poteva eventualmente
valutare, voglio dire... ne hanno comprate 1.000, 2.000, 3.000,
4.000, di queste quante? Facciamo anche un esempio pratico, andiamo
a vedere al parcheggio dei Consiglieri regionali, non dico quelle
della Presidenza della Regione, ma quelle dei Consiglieri regionali
quante auto sono sotto i 140? La mia no, mi autoaccuso, ma credo di
averne identificate 2 o 3, fra l'altro casualmente del Consigliere
che credo siano tutte sotto i 140 grammi. Si poteva dare uno
strattone e permettere ai Valdostani che hanno comprato una
macchina con queste caratteristiche dal 1° gennaio 2007 al 30
giugno 2007 di poter presentare la domanda. Mi permetto di
suggerire comunque una possibilità: se nei prossimi mesi si vede
che questo milione di euro è ben stato speso, perché ci saranno i
rientri di IVA... magari in autunno si valuti la possibilità di
ampliare a tutto il 2007 tali provvidenze, per non lasciare
quell'"amaro in bocca" di chi l'ha comprata al 29 o 30 giugno e si
rammarica per non aver aspettato 1 giorno o 2. Credo che questo si
possa tenere da parte, per valutarlo fra qualche mese nella
finanziaria.
Presidente -
Pongo in votazione l'emendamento n. 5 del
collega Sandri, che recita:
Emendamento
All' art. 11 le parole "dal 1° luglio 2007 e fino al 31
dicembre 2007" sono sostituite dalle parole "dal 1° gennaio
2007".
Consiglieri presenti: 31
Votanti: 26
Favorevoli: 5
Contrari: 21
Astenuti: 5 (Ferraris, Fiou, Frassy, Lattanzi, Tibaldi)
Il Consiglio non approva.
Presidente -
Pongo in votazione l'articolo 11:
Consiglieri presenti, votanti e favorevoli: 32
Il Consiglio approva all'unanimità.
Presidente -
All'articolo 12 vi è l'emendamento n. 6 del
collega Sandri.
La parola al Consigliere Sandri.
Sandri (GV-DS-PSE) -
Una parte di questo emendamento è
stato recepito nel testo della Commissione, quindi illustrerò solo
la parte che non è stata recepita: la lettera d) del testo
originario che è diventata la lettera b). Non riesco bene a capire
il significato di questa lettera b), ossia
"gli enti religiosi e
le parrocchie aventi sede in Valle d'Aosta"
. Tenuto conto che
non si possono fare discriminazioni di religione, questo si intende
per tutte le religioni, quindi se l'Imam di Aosta ci viene a
chiedere il contributo, potrà avere il contributo, per
"parrocchia"
si può intendere qualunque cosa, anche la
parrocchia dell'Imam di Aosta è una parrocchia, non credo che si
possano fare delle differenze da questo punto di vista, quindi
anche i Valdesi, i Protestanti, le Chiese cristiane del settimo
giorno, eccetera. Io credo si debba fare una grande attenzione, al
di là delle battutine e dei sorrisini, sul fatto di mischiare fatti
che sono legati alle scelte personali e private con le scelte
pubbliche. La Costituzione all'articolo 3 dice che la questione di
sesso, di età, di origine, di stato sociale e di religione sono
fatti privati, per cui, di fronte alla legge, non ci devono essere
differenze. Credo che questa possibilità di dare agli enti
religiosi e alle parrocchie sia stato scritto male, nel senso che,
se si vuole riconoscere ad enti di volontariato di ispirazione
religiosa che si danno da fare per attività positive per la nostra
società, va benissimo, che si riconosca all'iniziativa legata a
fatti religiosi che sono di tipo personale... credo che questo sia
negativo, anche perché apre la strada - come ho accennato in modo
un po' sereno all'inizio - a tutta una serie di possibilità che non
so se poi convengano a tutti noi, perché se dici "sì" a uno non
puoi dire "no" agli altri e questo non è positivo. Se questi
cittadini che rappresentano tali realtà sono dei cittadini
valdostani, possono ottenere tali possibilità come residenti, se
hanno fondato società, associazioni, iscritte nel registro
regionale delle organizzazioni del volontariato, benissimo, ma
questa dizione è troppo generica per dare delle garanzie di
correttezza dal punto di vista legislativo.
Presidente -
La parola al Consigliere Segretario
Venturella.
Venturella (Arc-VA) -
Avrei una proposta: per superare
l'"impasse" riferita alla giusta osservazione, si potrebbe
utilizzare quella che l'Assessore Fosson ha utilizzato per
individuare gli enti nella legge sugli oratori, che mi parevano
sostituire le parrocchie. Crediamo che questa indicazione potrebbe
venire incontro a ciò che ha detto il collega Sandri e superare il
fatto che si individuano enti religiosi e parrocchie. È lo stesso
principio che ci ha condotto ad individuare i soggetti di fronte ai
contributi per gli oratori.
Presidente -
La parola al Consigliere Sandri.
Sandri (GV-DS-PSE) -
Capisco che a questo punto forse
diventa difficile andare a fare delle modificazioni, ma voglio
richiamare l'attenzione, poi eventualmente, se c'è una necessità di
dare delle auto nuove alle parrocchie, troveremo la soluzione, ma
tale dizione com'è adesso è fonte di qualunque cosa. Io domani
mattina vi garantisco che mi fondo una mia religione, farò la
religione "Pinco Pallo" e verrò lì e dirò: "adesso mi date 1.500
euro perché ho fatto la religione "Pinco Pallo", per cui al posto
di prendere una macchina me ne prendo due", ma ha senso? Qui
apriamo una voragine, perché ci saranno i Sefarditi, i Sufiti, i
Maroniti e verrà fuori di tutto. La legge sugli oratori con tutta
una serie di paletti che sono stati ricordati... quella era una
cosa seria, nel senso che lì c'erano una serie di precisazioni che
hanno consentito... Nella "omnibus" si potrà recuperare, andando a
specificare questo, ma in tale maniera trovo che sia una breccia
nella legge che rischia di essere fonte di un enorme contenzioso,
perché va a dire che uno non è un ente religioso... io sono un ente
religioso...
Presidente -
La parola all'Assessore alle attività
produttive e politiche del lavoro, La Torre.
La Torre (FA) -
Non so se la discussione "prende una
piega"... ossia noi siamo qui a discutere di conversione delle auto
omologate in Valle d'Aosta "Euro 0", "Euro 1" e "Euro 2", non siamo
a disquisire di religione. Se lei si vuole fondare un ente
religioso per cambiarsi la macchina, penso che in quel caso abbia
raggiunto l'apoteosi della follia, non credo sia questo il
problema: qui abbiamo il problema di riconvertire delle auto, che
non sono "Euro 4" e "Euro 5", ma "Euro 0", "Euro 1" e "Euro 2"; gli
enti religiosi, si intende che, per essere enti religiosi, dovranno
avere dei requisiti, le parrocchie della Valle d'Aosta hanno
l'opportunità, come l'hanno i cittadini, di cambiare le auto che
devono essere riconvertite. Non è che qui entriamo nella
disquisizione, perché, se un qualunque cittadino che abbia ottenuto
la cittadinanza italiana e non è italiano, ha una macchina da
riconvertire, la riconvertirà. Cosa gli diciamo? Se è un cittadino
italiano e ha una macchina da riconvertire, è residente in Valle
d'Aosta, l'auto è qui ed è targata Aosta... ossia non è che
facciamo una disquisizione se è sannita o cos'altro. Se è un ente
religioso ed è una parrocchia in Valle, lo può fare; se la macchina
è intestata ad un ente religioso o a una parrocchia, si può fare. È
chiaro poi che, se c'era scritto: "riconosciuto dallo Stato",
poteva essere un'ulteriore precisazione, ma il suo emendamento era
abrogativo, non era modificativo...
(interruzione del Consigliere Sandri, fuori microfono)
... lo inseriremo lì...
Presidente -
La parola all'Assessore alla sanità, salute
e politiche sociali, Fosson.
Fosson (UV) -
La definizione di enti religiosi è una
definizione che è giuridicamente definita, nel senso che esistono 6
confessioni religiose riconosciute dallo Stato.
Presidente -
Pongo in votazione l'emendamento n. 6 del
collega Sandri, che recita:
Emendamento
All'art. 12 sono abrogate le lettere b), c) e d).
Consiglieri presenti e votanti: 26
Favorevoli: 5
Contrari: 21
Il Consiglio non approva.
Presidente -
Pongo in votazione l'articolo 12:
Consiglieri presenti: 27
Votanti e favorevoli: 22
Astenuti: 5 (Ferraris, Fiou, Fontana Carmela, Sandri,
Venturella)
Il Consiglio approva.
Presidente -
La parola al Consigliere Sandri
sull'articolo 13.
Sandri (GV-DS-PSE) -
Questo è un articolo che prevede le
modalità per la presentazione delle domande. Come accennavo prima,
questo entro 6 mesi, io non ho voluto presentare l'emendamento
perché non era sostanziale, però credo sia sintomatico di una
mentalità. Quando parlavo prima di burocratese, era la formula
complicata, ma il fatto che si facesse riferimento all'idrogeno e
ad altre cose che non hanno un senso reale, ossia non si possono
fare queste leggi complessive... c'è tale mentalità che interpreto
a livello di qualche struttura dirigenziale della nostra Regione,
per cui bisogna fare le proposte complessive, bisogna prevedere
tutto, anche quello che statisticamente nella realtà ha
un'importanza assolutamente minima. Qui arriviamo al fatto che si
prevede che le domande, se manca qualcosa nella documentazione,
possano essere prodotte entro 6 mesi, ma, se si prevede questo,
evidentemente negli uffici si prevede che entro 6 mesi c'è la
possibilità di prendere i soldi, ma potrebbe anche essere di più;
allora questo è un elemento determinante. Trovo un po' debole tale
proposta, perché non c'è un meccanismo automatico, ma si riapre la
solita "catena di Sant'Antonio", si presenta in Regione, si fa
l'atto dirigenziale, c'è il passaggio alle finanze, arriva la
domanda a casa... non vorrei che alla fine di tutto questo
procedimento chi cambierà l'auto ad agosto, settembre, ottobre,
riceva la lettera verso il 20 maggio dell'anno prossimo
casualmente, perché mi sembra che questo sia l'intendimento...
Caveri (fuori microfono) -
... non ci avevamo
pensato...
Sandri (GV-DS-PSE) -
... ma dai, complimenti, adesso ci
si mette, Presidente!
Da questo punto di vista, ci potrebbe essere un "escamotage"
positivo, che è quello del comma 3, quando dice che si prevede una
struttura esterna. Chiedo all'Assessore di valutare seriamente che
questi soggetti esterni all'Amministrazione siano i concessionari:
questo è l'elemento che può cambiare la questione, eventualmente
retribuendo questo loro servizio, ma che siano loro che si fanno
carico al momento del contratto. A quel punto sono loro che erogano
il denaro e lo sconto direttamente ai cittadini, così non lo tirano
fuori e le domande passano dal concessionario alla Regione e la
Regione ripaga il concessionario, ovviamente tenendo conto degli
interessi - perché il tempo deve essere pagato - e del costo del
servizio, perché è un servizio svolto da dei privati che lo fanno
per scopo di lucro e noi dobbiamo tenerne conto. Non so se può
essere un suggerimento utile, ma questo ci sembrava interessante
sottolinearlo.
Presidente -
La parola al Consigliere Bortot.
Bortot (Arc-VA) -
Velocissimo, per sostenere questa tesi,
perché l'impianto a gas che ho fatto sulla mia auto mi è stato
scalato dall'importo dall'installatore e poi lui si rivale nei
confronti dello Stato per ottenere il contributo.
Presidente -
Pongo in votazione l'articolo 13:
Consiglieri presenti, votanti e favorevoli: 27
Il Consiglio approva all'unanimità.
Presidente -
Pongo in votazione l'articolo 14:
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente -
Pongo in votazione l'articolo 15:
Consiglieri presenti, votanti e favorevoli: 32
Il Consiglio approva all'unanimità.
Presidente -
Pongo in votazione l'articolo 16:
Consiglieri presenti: 31
Votanti e favorevoli: 28
Astenuti: 3 (Bortot, Squarzino Secondina, Venturella)
Il Consiglio approva.
Presidente -
Pongo in votazione l'articolo 17:
Consiglieri presenti: 31
Votanti e favorevoli: 28
Astenuti: 3 (Bortot, Squarzino Secondina, Venturella)
Il Consiglio approva.
Presidente -
Pongo in votazione il disegno di legge nel
suo complesso:
Consiglieri presenti: 32
Votanti e favorevoli: 29
Astenuti: 3 (Bortot, Squarzino Secondina, Venturella)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK