Consiglio Regionale della Valle d'Aosta - Oggetto del Consiglio n. 2699 del 26 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 2699 del 26 giugno 2002 - Resoconto
OGGETTO N. 2699/XI Disciplina tributaria degli enti non
commerciali e delle organizzazioni non lucrative di utilità
sociale. (Interpellanza)
Interpellanza Visto il Decreto Legislativo 4 dicembre 1997, n.
460 che riordina la disciplina tributaria degli enti non
commerciali e delle organizzazioni non lucrative di utilità
sociale;
Preso atto di quanto previsto dall'articolo 21 che recita: "I
comuni, le province, le regioni e le province autonome di Trento e
di Bolzano possono deliberare nei confronti delle ONLUS la
riduzione o l'esenzione dal pagamento dei tributi di loro
pertinenza e dai connessi adempimenti";
Considerato che fra i tributi di pertinenza della regione ci
sono l'Imposta regionale Attività Produttive (IRAP) e l'Imposta
regionale di Trascrizione delle auto (IRT);
Ritenendo importante utilizzare tale possibilità normativa per
dare un segnale di attenzione nei confronti del mondo delle
cooperative sociali che svolgono un ruolo importante nella nostra
regione;
la sottoscritta Consigliera regionale
Interpella
la Giunta regionale per sapere:
1) se, e in che modo, intende intervenire per ridurre od
esentare dal pagamento dell'IRAP e dell'IRT le ONLUS presenti nella
nostra regione.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
Il decreto legislativo n. 460/1997 si
preoccupa di riordinare la disciplina tributaria degli enti non
commerciali e delle organizzazioni non lucrative di utilità
sociale. Perché richiamo questo decreto in questo momento? Perché
questo decreto, nel momento in cui disciplina i tributi che devono
versare gli enti non commerciali e le ONLUS, prevede anche delle
facilitazioni nei loro confronti.
Chiariamo innanzitutto che i soggetti di cui ci interessiamo
sono le ONLUS, cioè le organizzazioni non lucrative di utilità
sociale, cioè organizzazioni come associazioni, comitati,
fondazioni, società cooperative ed anche altri enti di carattere
privato che prevedono espressamente di operare nell'ambito
dell'assistenza sociale, sanitaria, della beneficenza,
dell'istruzione, della formazione, della tutela dei diritti civili
e via dicendo, ma tutto questo senza voler lucrare dalla propria
attività.
Rispetto a queste ONLUS, il decreto legislativo prevede
all'articolo 21 una cosa estremamente interessante, leggo - ho
anche riportato nell'interpellanza questa disposizione, ma credo
che sia utile ricordarla -:
"I comuni, le province, le regioni e
le Province autonome di Trento e di Bolzano possono deliberare nei
confronti delle ONLUS la riduzione o l'esenzione dal pagamento dei
tributi di loro pertinenza e dai connessi adempimenti".
Fra i tributi di pertinenza della Regione c'è sicuramente
l'IRAP, l'imposta regionale sulle attività produttive, e c'è anche
l'IRT, l'imposta regionale di trascrizione delle auto.
Rispetto a queste due imposte la Regione avrebbe una possibilità
da esercitare in quanto la legge prevede che la Regione possa
intervenire nei confronti di questi soggetti per limitare, per
ridurre o per esentare del tutto dal pagamento dell'IRAP e
dell'IRT.
La Regione potrebbe utilizzare questa possibilità normativa;
altre regioni sono intervenute in questo senso. Potrebbe essere una
scelta con cui dire - con i fatti, non solo a parole - che si è
attenti al settore del no profit.
La domanda che il nostro gruppo pone è la seguente: innanzi
tutto, la Regione si è posta il problema? Ha visto il decreto
legislativo, ha verificato che è in suo potere intervenire a favore
delle ONLUS direttamente con una legge?
La Regione ha studiato questo problema? Si è orientata per
predisporre gli interventi normativi necessari di modo che le ONLUS
presenti nella nostra regione possano vedersi ridurre o addirittura
esentare dal pagamento dell'IRAP e dell'IRT? Credo che questo sia
un argomento di un certo interesse che potrebbe consentire alla
Regione di svolgere un ruolo propositivo nei confronti di questi
organismi non lucrativi di utilità sociale.
Président
La parole à l'Assesseur au budget, aux
finances et à la programmation, Agnesod.
Agnesod (UV)
Come ha già evidenziato l'interpellante
nella sua illustrazione, esiste da parte degli enti pubblici la
facoltà di modificare le aliquote percentuali per il pagamento
dell'IRAP facendo leva sulla forbice di un punto in più e di un
punto in meno rispetto all'aliquota base fissata dalla legge nella
misura del 4,25 percento, nel caso delle ONLUS la norma specifica
che esiste dà anche la facoltà di un'esenzione totale del
tributo.
Premesso che l'IRAP - e qui faccio un ragionamento su questa
imposta - è stata ed è ancora una tassa iniqua ed ingiusta, le
regioni e questo Consiglio stesso espressero con un ordine del
giorno parere negativo perché questa avrebbe dovuto essere una
tassa regionale, quindi decentrata, cosa che non è mai avvenuta e
non avviene tuttora, malgrado i numerosi proclami di federalismo e
riforme.
Questa tassa, secondo il legislatore, avrebbe dovuto sostituire
la vecchia imposta della tassa sulla salute anche come quantità di
risorse introitate. Questo non è mai avvenuto, anzi ci ritroviamo a
livelli che non raggiungono un terzo, anche meno, della spesa
sanitaria, la quale in precedenza veniva coperta al 70 percento
dalle entrate della vecchia tassa sulla salute. L'IRAP quindi è
stata ed è un fallimento che però rappresenta pur sempre un'entrata
fondamentale, anche se non nella misura che il legislatore aveva
previsto, per coprire in parte la spesa sanitaria, anche se di
fatto poi normativamente è stata svincolata questa interfaccia. In
questo contesto pochissime regioni hanno agito riducendo l'aliquota
IRAP per le ONLUS di un punto, portandola così al 3,25
percento.
Solo la Lombardia, che sta attuando fra l'altro un progetto di
apertura notevole verso la sanità privata, ha abolito questo
tributo. Da parte nostra abbiamo analizzato con attenzione i dati
disponibili riferiti agli anni 1998 e 1999 che però sono stati
consegnati alla Regione e sono a nostra disposizione solo da due
anni. Abbiamo, ripeto, avviato un lavoro di approfondimento
sull'argomento, sollecitato anche negli incontri con le forze
economiche e sociali e nelle assemblee del Patto per lo sviluppo.
Non abbiamo quindi sottovalutato l'argomento complessivo.
In questi due anni la scelta operata è stata di non maggiorare
nessuna imposta per non aumentare in alcuna categoria la pressione
fiscale. Certo, le risorse in gioco riferite alle ONLUS non sono
esorbitanti, siamo certamente coscienti del ruolo che queste
associazioni svolgono nella nostra Regione, ma finora non
esistevano le condizioni per operare in maniera diversa, anche se
la questione era già stata affrontata in maniera globale.
Certamente operare delle modifiche sul quadro dei tributi in
entrata è possibile e diventa significativo ed in linea con una
corretta programmazione, se queste operazioni vengono realizzate in
un contesto chiaro, in un contesto normativo statale che consenta
alla Regione di programmare il proprio agire almeno nel breve-medio
periodo, così non è: siamo di fronte ad un quadro alquanto incerto
che ci giunge da Roma, quasi quotidianamente ci sono dichiarazioni
che in seguito vengono modificate o smentite.
In questo contesto è difficile operare e programmare e sono
convinto che l'interpellante convenga con me sull'opportunità di
provvedere ad operare scelte quando si ha una certezza perché, in
base ai programmi che l'attuale Governo si era dato, l'IRAP doveva
essere abolita da subito, quindi già dallo scorso anno, invece
esiste ancora.
L'obiettivo, comunque, è sempre quello di abolirla del tutto e
proprio in questo momento stiamo seguendo l'iter della legge delega
sulla riforma fiscale generale, d'intesa con i Parlamentari
cercheremo di garantire alla nostra Regione le risorse necessarie
per poter continuare ad operare in maniera efficace e positiva.
Siamo quindi in una fase delicata per cui non è possibile, se non
demagogicamente, in questo periodo esprimere una risposta
conclusiva sull'argomento. Siamo convinti, certo, che sia un
intervento significativo, che potremo affrontare ed eventualmente,
se lo riterremo equo ed ancora necessario, perché dovremo vedere
che fine farà questo tributo, lo potremo inserire in un quadro di
fiscalità generale della Regione in modo da garantire una soluzione
equa, programmata ed efficace per le ONLUS, ma per tutte le
categorie operanti nella nostra comunità.
Président
La parole à la Conseillère Squarzino
Secondina.
Squarzino (PVA-cU)
La quale non ha chiesto una lezione a
livello universitario sulla funzione dell'IRAP. L'Assessore infatti
ha fatto una relazione - fornendo tutti i dati, lo riconosco -,
però devo rilevare che lei, forse, Assessore, parlava ad un
pubblico diverso che aveva esigenze diverse da quelle che ha
sollevato la sottoscritta.
Ho posto un problema preciso: c'è una legge che consente alle
regioni di intervenire per ridurre o abolire una tassa, anzi due
tasse, nei confronti di soggetti particolari: le ONLUS. Questo è
l'ambito della mia domanda: la legge prevede una possibilità; voi
Regione avete pensato… ritenete che sia
possibile utilizzare questo spazio normativo? Avete preso in esame
il problema? Cosa pensate di fare? L'Assessore mi ha risposto che
l'IRAP è una tassa iniqua, ho capito, ma allora le ONLUS, che
pagano una tassa iniqua; devono continuare a pagarla ugualmente? Se
è iniqua e se noi possiamo ridurre un po' questa iniquità, come
Regione, perché non lo facciamo? I singoli soggetti non devono
subire le valutazioni politiche che vengono fatte sull'iniquità di
una tassa! Ancora, avete i dati dal 1998-1999: sono due anni che
avete i dati a disposizione e rispetto a questa questione non avete
ancora il quadro chiaro, non avete ancora analizzato la questione?
Mi sembra che su questo problema non ci siamo!
Lei ha detto che finora non esistevano le condizioni: quali
devono essere le condizioni perché questo possa avvenire? Lei non
può dire:
"Noi chiediamo che sia del tutto abolita e, visto che
non è del tutto abolita, anche le ONLUS la devono pagare tutta,
come tutti gli altri"
. C'è da parte della Regione la volontà di
esercitare una sua competenza ben precisa? Altre regioni lo hanno
fatto. Vi sono alcune Regioni, come la Basilicata e la Toscana, che
hanno ridotto di un punto la tassa, mentre una Regione, la
Lombardia, l'ha abolita del tutto, nei confronti di questa
categoria particolare perché la legge prende in esame solo questa
categoria di soggetti.
Lei non può dirmi:
"Noi vogliamo una legge che vada bene per
tutte le categorie"
. Il Decreto legislativo in questione
prevede che per questi organismi di utilità sociale ci siano dei
favori particolari perché si tratta di soggetti che svolgono un
ruolo sociale e per questo vanno in qualche modo premiati. Invece
di dare aiuti economici alle ONLUS, possiamo per una volta non
chiedere loro dei pagamenti. Abbiamo la possibilità di non farle
pagare e noi non esercitiamo questa competenza! Io non capisco
perché non si voglia prendere in considerazione questa possibilità.
Non capisco perché, di fronte a questa possibilità reale di ridurre
un poco o di esentare le ONLUS rispetto ad alcune tasse, non si
voglia fare nulla. Questo è a mio avviso incomprensibile! Ripeto:
altre regioni lo hanno fatto e non capisco perché voi non vogliate
mettervi in questa ottica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK