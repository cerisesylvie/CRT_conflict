Consiglio Regionale della Valle d'Aosta - Oggetto del Consiglio n. 2934 del 8 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula
Oggetto del Consiglio n. 2934 del 8 gennaio 2003 - Resoconto
OGGETTO N. 2934/XI Interventi per una maggiore funzionalità del
comparto sanitario in Valle. (Interrogazione)
Interrogazione Avendo appreso che esiste un malcontento tra i
lavoratori del comparto sanità per la presenza di una serie di
problemi che da tempo attendono una risposta dallo stesso organo
politico, tanto che ancora recentemente è stato dai rappresentanti
sindacali sollecitato un incontro in tal senso con l' Assessore
regionale alla sanità;
Ritenendo che tali momenti di confronto tra le diverse parti
interessate possano esser utili anche per ristabilire condizioni
serene di lavoro, il che non può non incidere positivamente anche
sulla qualità del servizio offerto all'utente;
Ricordando che sul tavolo delle trattative ci sono problemi come
la composizione del Consiglio dei sanitari, i rapporti sindacali
con l'Usl, le ricadute che sul comparto sanità avrebbe l'attuazione
della gestione privata di servizi all'interno del project
financing, eccetera;
i sottoscritti Consiglieri regionali
Interrogano
l'Assessore competente per sapere:
1) se è a conoscenza della situazione di malcontento denunciata
dagli operatori del comparto sanità;
2) se l'incontro sollecitato dalle organizzazioni sindacali ha
avuto luogo;
3) quali sono i problemi posti dalle organizzazioni sindacali
che possono essere affrontati a livello politico e quale soluzione
intravede.
F.to: Squarzino Secondina - Curtaz
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Inizierei dicendo che non risulta che ci
sia uno stato di malcontento fra gli operatori della sanità, come
invece viene riportato nell'interrogazione. Al contrario, il
recente accordo sindacale siglato fra le organizzazioni sindacali e
le RSU del comparto e battezzato "accordo Omnibus", dati i
molteplici settori che ha disciplinato e la corposità del documento
stesso, approvato con deliberazione del Direttore generale
dell'azienda USL in data 7 ottobre 2002, ha ricevuto notevole
apprezzamento durante le assemblee sindacali in cui è stato
presentato. Organizzazioni sindacali e RSU hanno addirittura
espresso elogi nei confronti della direzione.
Ciò detto, rispetto al secondo punto, l'incontro con il
sottoscritto è stato richiesto dal Coordinatore delle RSU in data
26 novembre e si è tenuto nella prima data disponibile - e qui la
disponibilità non è solo dell'Assessore, ma anche della cosiddetta
"controparte" - in data 12 dicembre presso l'Assessorato per
discutere di quattro problematiche: "projet financing", indennità
di bilinguismo, Consiglio dei sanitari, rapporti sindacali con
l'azienda USL. L'invito è stato inoltre esteso ad una delegazione
rappresentativa delle organizzazioni sindacali interessate,
composta da una decina di persone.
Si è discusso una mattinata sullo stato di avanzamento del
"projet financing", che si concluderà a fine gennaio con una
pronuncia da parte del gruppo di lavoro rispetto all'interesse
pubblico o meno dell'iniziativa; si è trattato dell'indennità di
bilinguismo, alla luce della recente intesa raggiunta fra
Amministrazione regionale e organizzazioni sindacali sul comparto
unico regionale, concordando sulla proposta di rinviare ad una
verifica dell'azienda USL l'applicazione degli aumenti contrattuali
previsti per l'indennità di bilinguismo al comparto sanità.
Si è altresì convenuto sulla necessità di accertare la
fattibilità tecnica amministrativa di modificare la legge regionale
n. 5/2000, allo scopo di estendere la rappresentatività in seno al
Consiglio dei sanitari di tutti i profili professionali del
comparto sanità. L'ipotesi consisterebbe nel prevedere quattro
membri eletti dal personale di comparto, anziché gli attuali due,
in rappresentanza delle quattro aree aziendali, cioè
amministrativa, sanitaria, territoriale e della prevenzione. A
questo proposito ho dato la mia disponibilità, a condizione che ci
sia una condivisione da parte delle altre organizzazioni sindacali,
perché i numeri devono comunque essere rispettati, ma l'argomento è
aperto e non c'è nessuna pregiudiziale da parte
dell'Assessorato.
Si è discusso, infine, in presenza del Direttore generale
dell'azienda, di come articolare nell'immediato futuro i rapporti
sindacali con le organizzazioni sindacali, perché su questo
versante pare esserci una difficoltà di sinergie, una difficoltà di
rapporti. A me pare importante che si sia addivenuti alla firma di
questo accordo decentrato, che è un po' il "vademecum" dei rapporti
sindacali, ma questo non inficia tutto quanto rimane; anzi, devono
essere instaurati rapporti di corretta collaborazione, le
organizzazioni sindacali devono essere sentite, la concertazione è
un principio in cui crediamo; ma la concertazione, come si sa,
significa che alla fine, in mancanza di accordo, la direzione
generale ovviamente deve decidere. Sotto questo punto di vista
ribadisco la mia disponibilità a discutere gli argomenti che sono
di competenza dell'Amministrazione regionale, mi riferisco
all'indennità di bilinguismo e al problema legato alla nomina del
Consiglio dei sanitari.
Président
La parole à la Conseillère Squarzino
Secondina.
Squarzino (PVA-cU)
L'Assessore ha iniziato rivendicando
il fatto che nell'iniziativa era stato usato un termine improprio:
"malcontento", e ha ricordato che è stato firmato un accordo
sindacale, per cui non c'erano motivi di malcontento. Nel corso
della sua risposta, poi, anche lui ha parlato di "difficoltà di
rapporti fra organizzazioni sindacali e direzione aziendale", ha
parlato di "necessità di corretta collaborazione, di
concertazione", dando per scontato che ci siano motivi reali di
malcontento. Se questi non ci fossero, non sarebbe necessario
evidenziare che esistono difficoltà di rapporti fra azienda e
sindacati. Non ho parlato di malcontento rispetto all'esito
contrattuale, ma abbiamo parlato di un malcontento rispetto alla
presenza di una serie di problemi, quelli che poi lei ha elencato.
Su alcuni di questi problemi torneremo molto velocemente, in
particolare sul problema del Consiglio dei sanitari, della
rappresentanza di questo personale nel Consiglio dei sanitari,
perché su questo argomento lei, Assessore, continua ad avere una
posizione che non è quella coerente con la legge, come già avevamo
avuto modo di dire allorquando, nella precedente iniziativa del 22
maggio, avevo posto questo problema. Lei allora aveva detto che per
poter modificare la legge regionale doveva esserci un'intesa fra le
organizzazioni sindacali, perché qualcuno rinunci per lasciar posto
ai logopedisti, perché di fatto non può non esserci pariteticità
fra medici da un lato e personale del comparto dall'altra!
Adesso lei dice che è disposto a mettere più personale di
comparto, ma che deve esserci l'accordo anche da parte dei medici.
La sua posizione è chiara, Assessore, ma non è soddisfacente. Lei
sa bene che c'è una sentenza della Regione Lombardia, che ha dato
ragione a queste professioni sanitarie, e ha dichiarato che queste
devono essere presenti nel Consiglio dei sanitari, nel senso che ci
deve essere un'integrazione di queste categorie, non una
sostituzione con altre! Prendo atto della sua risposta, che è
ancora una risposta - a parole! - di grande apertura e
disponibilità a risolvere i problemi mentre, di fatto, lei sa che
questa soluzione non andrà avanti! Io la sfido allora, in tempi
brevi, a portare qui, in Consiglio, una modifica di questa legge:
solo allora avremo la certezza che questo avverrà! Già il 22 maggio
lei aveva detto che era possibile agire in quel modo se c'era
l'accordo, ma dal 22 maggio 2002 all'8 gennaio 2003 lei non ha
fatto un passo per questo! Se io preparassi la legge, lei per primo
direbbe: "non può farlo perché ci vuole l'accordo dei sindacati";
certo che la preparo e sono sicura che lei la boccerà! La prendo in
parola allora: io la preparo, ma lei si deve impegnare a votarla e
non a ridire che occorre l'accordo con i sindacati!
In secondo luogo, ci sono diversi problemi che riguardano questo
personale. Il problema del bilinguismo dipende da lei, e siamo
d'accordo, ma poi c'è tutto il problema che riguarda il personale
nel caso in cui il "projet financing" arrivasse in porto. Se non
c'è anche su questo aspetto una chiarezza sulle conseguenze di
questo progetto sui servizi e sul personale, il personale ne è
sicuramente danneggiato! La prego quindi di riprendere in mano
questi problemi e di non aspettare che ci sia un'altra lettera dei
sindacati, in cui le ricordano, dopo alcuni mesi, che quei problemi
non sono stati risolti!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK