Consiglio Regionale della Valle d'Aosta - Oggetto del Consiglio n. 2183 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2183 del 25 gennaio 2012 - Resoconto
OGGETTO N. 2183/XIII - Interpellanza: "Iniziative per
assicurare il mantenimento delle attuali sedi degli uffici del
Giudice di pace".
Interpellanza
Appreso che si starebbe concretizzando, per iniziativa del
Governo, il rischio di chiusura per la sede degli uffici del
Giudice di Pace di Donnas;
Ricordata la gravissima crisi di organico in cui versano da
tempo gli uffici dei Giudici di pace in Valle d'Aosta;
il sottoscritto Consigliere regionale
Interpella
la Giunta regionale per sapere:
1) quali siano, a conoscenza della Giunta, gli intendimenti
del Governo;
2) quali iniziative intenda assumere la Giunta regionale per
assicurare il mantenimento delle sedi attuali;
3) quali azioni siano state poste in essere per ottenere, e
entro quali tempi, un'idonea copertura organica per le sedi
stesse.
F.to: Louvin
Presidente
- La parola al Consigliere Louvin.
Louvin (ALPE)
- Grazie Presidente.
Con il Presidente della Regione abbiamo già avuto modo di
interloquire varie volte sulle problematiche dei giudici di pace,
ma finora sempre essenzialmente sulla questione degli organici che
è stata ed è una problematica piuttosto spinosa. Qualche settimana
fa, sul finire dell'anno scorso, era stato annunciato con
soddisfazione che finalmente aveva avuto un esito positivo la
procedura di nomina dell'organico dei giudici di pace, compresi due
giudici per la sede di Donnas; sembrava ormai che un'annosa vicenda
cominciasse a trovare un esito felice e positivo e ci ha sorpreso e
ci preoccupa invece la nozione che sia a rischio direttamente la
sede di Donnas in questo momento, stando a quanto si è appreso
dagli organi di stampa. È importante quindi che il Presidente
informi il Consiglio, è utile per noi e per gli operatori di
giustizia sapere se l'inserimento della sede di Donnas nelle
numerosissime sedi - fra l'altro, due terzi di quelle esistenti -
che sono state inserite in una lista nera, fra virgolette, di sedi
a rischio o comunque passibili di soppressione e di
accorpamento...se questo inserimento avrà o meno un seguito. È una
vicenda che purtroppo Donnas ha già conosciuto in passato con la
chiusura della Pretura a suo tempo, è una questione che comunque,
al di là del dato concreto di spesa sul quale occorre riflettere,
ha dei riflessi anche di funzionalità degli organi di giustizia e
di accentramento ulteriore sulla città di Aosta di funzioni che
sembravano poter essere utilmente svolte anche in sede
decentrata.
Presidente, le chiediamo di farsi portavoce della visione...e di
informarci della visione del Governo nazionale che lei rappresenta
in Valle per quanto riguarda gli orientamenti che intende assumere
in materia di sedi di giustizia e cosa può fare la Regione per
tentare di mantenere le sedi attuali. Ci sono stati probabilmente
dei contatti anche con l'Amministrazione comunale e crediamo sia
utile avere conoscenza degli orientamenti che si intendono
assumere, delle strade che si ritiene possano essere percorse per
evitare l'esito negativo per quanto riguarda il mantenimento di
questa sede.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Come ricordava il collega Louvin, su questo tema in quest'aula
abbiamo discusso diverse volte sia nel merito delle scelte legate
alla necessità di mantenere questo presidio, sia per quanto
riguarda il suo funzionamento e, in particolare, delle disposizioni
che di volta in volta hanno impedito che vi fosse un numero di
presenze proporzionale alle necessità della nostra regione. Oggi
siamo ad un nuovo capitolo di questa vicenda, lei ha ricordato la
comunicazione a noi data, lo sblocco della vertenza a suo tempo per
il concorso, i ricorsi e quant'altro. Ora, l'articolo 1, comma 2,
della legge n. 148/2011, che ha convertito in legge il decreto n.
138/2001, recante: "Ulteriori misure urgenti per la stabilizzazione
finanziaria e per lo sviluppo", contiene anche la delega al Governo
per la riorganizzazione della distribuzione sul territorio degli
uffici giudiziari, al fine di realizzare risparmi di spesa e
maggiore efficienza anche in tale ambito. Fra i criteri previsti a
tal fine vi è la previsione della riduzione degli uffici del
giudice di pace dislocati in sede diversa da quella circondariale,
da operare tenendo conto dell'analisi dei costi rispetto ai carichi
di lavoro. In attuazione di quanto previsto dalla legge n. 148, il
Consiglio dei Ministri, nella seduta del 16 dicembre 2011, ha
approvato uno schema di decreto legislativo relativo alla
riorganizzazione delle circoscrizioni giudiziarie degli uffici dei
giudici di pace, schema che prevede la soppressione di 674 uffici
fra cui quello di Donnas, per cui è previsto l'accorpamento presso
la sede circondariale di Aosta.
"Quali sono le iniziative e cosa si intende fare": al riguardo
preciso che questo schema di decreto legislativo, prima di essere
approvato in via definitiva dal Consiglio dei ministri, deve ancora
essere sottoposto all'esame del Consiglio superiore della
magistratura e poi a quello delle camere. Provvederemo pertanto ad
interessare in merito i parlamentari e i rappresentanti del
Ministero della giustizia sull'importanza che riveste per la Valle
d'Aosta il mantenimento dell'ufficio del giudice di pace di Donnas,
al fine di garantire in modo efficace ai cittadini, di esercitare
il diritto costituzionale di agire in giustizia e per la tutela dei
propri diritti. Nel frattempo approfondiremo la questione con i
Comuni interessati da questa ipotesi di soppressione e
accorpamento, che interessa non solo il Comune di Donnas, ma i 23
Comuni della bassa Valle che ricadono nella competenza
dell'ufficio. Lo schema di decreto legislativo, come previsto dalla
legge n. 148, contiene infatti una disposizione per cui - cito -
"entro sei mesi dalla sua pubblicazione, gli enti locali
interessati, anche consorziati fra loro, possono richiedere il
mantenimento degli uffici del giudice di pace con competenza sui
rispettivi territori di cui è proposta la soppressione, facendosi
integralmente carico delle spese di finanziamento e di erogazione
del servizio di giustizia nelle relative sedi, ivi incluso il
fabbisogno di personale amministrativo che verrà messo a
disposizione dagli enti medesimi"
. Vi è quindi come ultimo
grado questa possibilità, che devono valutare in primo luogo gli
enti locali, sulla base di un rapporto di costi-benefici per la
comunità di riferimento, ma che coinvolge anche l'Amministrazione
regionale, dato che, in attuazione della legge n. 32/1997, il
personale degli uffici del Giudice di pace avente sede in Valle
d'Aosta, il cui costo era rimborsato dal Ministero della giustizia,
è personale inserito nei ruoli regionali. È chiaro che se si va nel
discorso che prevede lo schema di decreto, cambierebbe radicalmente
perché il personale andrebbe a carico dei Comuni.
"Quali azioni siano state poste in essere per ottenere, e
entro quali tempi, un'idonea copertura organica per le sedi
stesse"
: le iniziative poste in essere dalla Regione nel corso
degli anni per ottenere la copertura delle sedi degli uffici del
Giudice di pace di Aosta hanno formato oggetto da ultimo di una
comunicazione al Consiglio del 9 novembre 2011 - ricordo che quello
schema è del 16 dicembre -, il 24 novembre abbiamo rappresentato
anche al nuovo Ministro della Giustizia Paola Severino il problema
della carenza di organico negli uffici del Giudice di pace,
ribadendo la richiesta di procedere in tempi brevi alle nomine. Per
il momento non vi sono novità, ovvero occorre attendere
l'espletamento delle procedure di trasferimento conseguenti alla
pubblicazione delle piante organiche, pubblicazione effettuata il 2
novembre 2011 prima che il Consiglio superiore della magistratura
possa disporre nuove ammissioni al tirocinio per gli aspiranti
giudici di pace. È peraltro presumibile ritenere che il Consiglio
superiore della magistratura attenderà la pubblicazione del decreto
legislativo sulla revisione delle circoscrizioni giudiziarie,
quindi ci sarà un'interferenza fra quello che era previsto e quello
che sta per essere definito con le 674 unità che vengono ridotte e
che fisserà definitivamente il quadro delle piante organiche prima
di aprire il bando dei trasferimenti.
Per quanto riguarda la sede di Donnas, si precisa che la sua
operatività è sempre stata garantita dalla presenza di un
magistrato rispetto ai due previsti dalla pianta organica, il quale
è sempre stato in grado di far fronte con efficienza al carico di
lavoro che nel 2011 è stato di 140 cause.
Seguiremo con la dovuta attenzione il prosieguo di tale
discussione, sapendo che su questo ci sono una serie di dibattiti
aperti; speriamo che ci sia un ripensamento in tal senso.
Presidente
- La parola al Consigliere Louvin.
Louvin (ALPE)
- Grazie. La risposta è sicuramente
esauriente. Presidente, lei conosce molto bene i luoghi, le
distanze, conosce l'importanza che la giustizia cosiddetta "minore"
possa essere svolta non necessariamente obbligando le persone,
oltre che gli stessi legali, ad un costante trasferimento su Aosta,
cosa che non è senza oneri in questo momento, e crediamo che sia
questa necessità, o possibilità di coinvolgere anche gli altri
Comuni nella valutazione dell'onere una via sicuramente da
affrontare. Come è stato a suo tempo affrontato per il sistema
scolastico per gli oneri relativi alle sedi delle scuole medie,
nell'allargare il concorso della spesa agli altri Comuni che
fruiscono e non sempre gravare sull'esclusivo Comune che ospita
questo servizio...bisogna che ci sia un adeguato coinvolgimento
anche degli altri enti locali. Non abbiamo elementi concreti per
sapere a quanto ammonti la spesa che dovrebbero sostenere questi
enti, ma crediamo sia importante valutare ogni possibile via
affinché venga mantenuto tale servizio. Per quanto sia oneroso
tenere aperte delle sedi come queste, sicuramente chi scende da
Gressoney, o scende dalla sua valle e fa capo a Donnas ha un altro
servizio e questo credo contribuisca a mantenere un presidio di
giustizia più vicino al cittadino di quanto non sia con la sua
concentrazione nella sede aostana. D'altra parte il discorso dei
costi-benefici e sempre lo sguardo attento al rapporto di
percentuale portano prima o poi ad avere conseguenze negative anche
su altra scala sull'intera regione, non dobbiamo dimenticarcelo,
quindi penso non sia inutile che lei faccia quanto possibile per
mettere attorno ad un tavolo i rappresentanti di questi Comuni, per
fare insieme le valutazioni che mi pare siano urgenti, perché il
semestre in corso...
(interruzione del Presidente della Regione, fuori
microfono)
...da quando sarà pubblicato, forse si guadagnerà qualche mese,
ma avere una sede che è come nel Deserto dei Tartari, il forte non
si sa mai se sarà ancora presidiato, porta il personale giudicante
e anche quello amministrativo a vivere una condizione di assoluto
disagio e di disaffezione. È bene quindi orientarsi e sapere se è
una via percorribile, altrimenti credo che, come succede per i
cerotti, sia meglio strapparlo subito, riconoscendo con onestà che
l'onere non è sostenibile da parte degli enti che se ne dovrebbero
fare carico. Le chiediamo di non lasciare troppo a bagnomaria tale
questione, ma di affrontarla serenamente, noi abbiamo una nostra
preferenza per il mantenimento del servizio, ma bisogna sentire le
amministrazioni locali e avere il polso anche delle loro
valutazioni. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK