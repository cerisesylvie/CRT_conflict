Consiglio Regionale della Valle d'Aosta - Oggetto del Consiglio n. 803 del 29 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 803 del 29 luglio 1999 - Resoconto
OGGETTO N. 803/XI Disegno di legge: "Istituzione dell'Azienda
regionale per l'edilizia residenziale - Agence régionale pour le
logement".
Articolo 1 (Finalità della legge)
1. Nell'ambito della potestà legislativa regionale, in relazione
all'articolo 12, comma primo, numero 8) del decreto legislativo
luogotenenziale 7 settembre 1945, n. 545 (Ordinamento
amministrativo della Valle d'Aosta) e in attuazione di quanto
disposto dall'articolo 62 del decreto del Presidente della
Repubblica 22 febbraio 1982, n. 182 (Norme di attuazione dello
Statuto speciale della Valle d'Aosta), la presente legge disciplina
la riorganizzazione e il nuovo ordinamento dell'Istituto autonomo
per le case popolari della Valle d'Aosta (IACP), costituito con
regio decreto 19 maggio 1938, n. 785 (Erezione in ente morale
dell'Istituto fascista autonomo per le case popolari della
provincia di Aosta ed approvazione del relativo statuto),
modificato con decreto del Presidente della Repubblica 8 ottobre
1973, n. 1008 (Modificazioni allo statuto dell'Istituto autonomo
per le case popolari della provincia di Aosta).
Articolo 2 (Azienda regionale per l'edilizia residenziale)
1. Lo IACP, è trasformato in Azienda regionale per l'edilizia
residenziale (ARER) - Agence régionale pour le logement - di
seguito denominata Azienda.
2. L'Azienda è un ente pubblico economico, strumentale della
Regione, dotato di personalità giuridica, autonomia
imprenditoriale, patrimoniale e contabile e di un proprio statuto
approvato dal Consiglio regionale. Salvo quanto previsto dalla
presente legge, la sua organizzazione e la sua attività sono
disciplinate dallo statuto e dalle norme del codice civile.
3. L'Azienda subentra nelle attuali competenze dello IACP di
ente gestore del patrimonio edilizio attuale ed attuatore degli
interventi di edilizia residenziale pubblica in corso. Assume
inoltre il ruolo di attuatore dei nuovi interventi di edilizia
residenziale pubblica.
4. La Regione affida all'Azienda l'amministrazione, la gestione
e la manutenzione dei fabbricati di proprietà destinati alla
locazione per fini di edilizia residenziale pubblica, mediante
convenzione, approvata dalla Giunta regionale, da stipularsi entro
novanta giorni dall'entrata in vigore della presente legge.
5. Gli enti locali proprietari di alloggi destinati alla
locazione per fini di edilizia residenziale pubblica possono
affidare all'Azienda, tramite convenzione, l'amministrazione, la
gestione e l'eventuale manutenzione degli stessi.
Articolo 3 (Compiti e funzioni dell'Azienda)
1. L'Azienda svolge funzioni tese a soddisfare il fabbisogno di
edilizia residenziale pubblica, nel quadro della programmazione
regionale e degli enti locali. In particolare l'Azienda provvede
a:
a) attuare gli interventi di edilizia residenziale pubblica di
nuova costruzione, di recupero, di ristrutturazione e di
manutenzione straordinaria di immobili ed abitazioni, anche
attraverso programmi integrati e programmi di recupero urbano;
b) gestire il patrimonio di edilizia residenziale pubblica
proprio e, se richiesto, degli enti locali o altri enti
pubblici;
c) acquisire nuovo patrimonio o dismetterne parte ai sensi delle
leggi di settore e dei piani di cessione approvati dalla Giunta
regionale;
d) acquisire, ai fini di edilizia residenziale pubblica, alloggi
di cooperative a proprietà indivisa, in caso di loro scioglimento o
liquidazione.
2. L'Azienda può inoltre:
a) realizzare opere di urbanizzazione primaria, secondaria e di
supporto agli interventi edilizi;
b) attuare demolizioni, costruzioni, ristrutturazioni,
risanamento e restauro conservativo di singoli edifici o di
complessi edilizi, con eventuali annessi servizi sociali, nonché di
agglomerati urbani o extraurbani;
c) attuare per conto di enti pubblici, enti locali e privati,
con le proprie strutture e con eventuali forme di collaborazione
tecnica da parte di terzi, studi ed elaborazioni in merito alla
sperimentazione di nuove tecniche edilizie ed impiantistiche, oltre
che alla predisposizione di studi e piani urbanistici;
d) attivare forme di collaborazione tecnico-economica con gli
enti locali, enti pubblici e privati, stipulando a tal fine le
necessarie convenzioni;
e) realizzare i piani e le direttive per l'abbattimento delle
barriere architettoniche e per il risparmio energetico;
f) adempiere ad ogni altro compito assegnato per legge;
g) svolgere attività di consulenza e progettazione e ogni altra
attività di servizi utile al conseguimento degli scopi
istituzionali e all'efficienza ed economicità gestionali;
h) svolgere le funzioni di amministratore di condominio ai sensi
dell'articolo 1129 del codice civile, se nominato dall'Assemblea,
negli stabili di edilizia residenziale pubblica nei quali vi siano
anche alloggi di proprietà di privati.
3. Per il perseguimento delle attività di cui ai commi 1 e 2,
l'Azienda può partecipare, previa autorizzazione della Giunta
regionale, con altri soggetti pubblici e privati, consorzi di
imprese ed associazioni, a società per azioni a capitale pubblico
e/o privato che abbiano come oggetto sociale attività inerenti
l'edilizia.
Articolo 4 (Statuto)
1. Il Consiglio di amministrazione dell'Azienda, entro sessanta
giorni dal suo insediamento, delibera lo statuto e lo invia al
Consiglio regionale per l'approvazione.
2. Le eventuali modifiche allo statuto sono deliberate dal
Consiglio di Amministrazione, che le invia al Consiglio regionale
per l'approvazione.
Articolo 5 (Patrimonio e fonti di finanziamento)
1. All'Azienda viene trasferita tutta la situazione patrimoniale
e finanziaria così come risultante dagli atti contabili dello IACP
alla data di entrata in vigore della presente legge; all'Azienda
viene, altresì, trasferito il personale dello IACP in servizio alla
data di entrata in vigore della presente legge.
2. Costituiscono entrate per l'Azienda:
a) proventi derivanti dallo svolgimento delle attività
istituzionali e da prestazioni di servizi;
b) rendite patrimoniali;
c) entrate derivanti da finanziamenti per la realizzazione di
opere e lo svolgimento di attività previste da leggi regionali,
statali e da disposizioni comunitarie;
d) finanziamenti statali, regionali e di enti locali;
e) eventuali liberalità disposte da enti pubblici o da
privati;
f) proventi derivanti dall'alienazione del patrimonio
immobiliare.
3. L'Azienda informa la propria attività a criteri di efficacia,
efficienza ed economicità e ha l'obbligo del pareggio del bilancio
da perseguire attraverso l'equilibrio tra i costi e i ricavi.
Articolo 6 (Organi)
1. Sono organi dell'Azienda:
a) il Consiglio di amministrazione;
b) il Presidente;
c) il Collegio dei Revisori dei conti;
d) il Direttore.
Articolo 7 (Consiglio di amministrazione)
1. Il Consiglio di amministrazione è costituito con decreto del
Presidente della Giunta regionale ed è composto da:
a) tre rappresentanti della Regione, nominati con le procedure
previste dalla legge regionale 10 aprile 1997, n. 11 (Disciplina
delle nomine e delle designazioni di competenza regionale), tra cui
sono nominati un Presidente e un Vicepresidente;
b) un rappresentante del Comune di Aosta;
c) un rappresentante degli altri enti locali, designato dal
Consorzio degli Enti locali della Valle d'Aosta (CELVA).
2. Il Consiglio di amministrazione, costituito entro novanta
giorni dall'entrata in vigore della presente legge, dura in carica
cinque anni ed è rinnovato ad ogni rinnovo del Consiglio
regionale.
3. Il Presidente della Giunta regionale richiede agli altri
organismi, di cui al comma 1, le designazioni di rispettiva
competenza.
4. Qualora, decorso il termine di sessanta giorni dalla
richiesta di cui al comma 3, non siano pervenute tutte le
designazioni, il Consiglio di amministrazione è comunque
costituito, purché sia stata designata la maggioranza dei suoi
componenti, fermo restando l'obbligo dell'integrazione non appena
pervengano le rimanenti designazioni.
5. In caso di dimissioni o di cessazione dalla carica di uno dei
componenti, i nuovi consiglieri subentranti restano in carica fino
alla scadenza ordinaria del Consiglio di amministrazione.
6. Il Consiglio di amministrazione decade nel caso in cui
cessino dalla carica, per dimissioni volontarie o per altri motivi,
almeno tre consiglieri. Il Presidente del Consiglio di
amministrazione, il Vicepresidente o il consigliere più anziano per
nomina o, a parità di anzianità di nomina, per età, comunica
immediatamente al Presidente della Giunta regionale l'intervenuta
decadenza. Il Presidente della Giunta regionale, con proprio
decreto, dichiara la decadenza del Consiglio di amministrazione e
nomina, su proposta dell'Assessore competente in materia di
edilizia residenziale pubblica, un Commissario che rimane in carica
fino alla nomina del nuovo Consiglio di amministrazione da
effettuarsi entro novanta giorni, con le modalità di cui ai commi
1, 3 e 4; il nuovo Consiglio resta in carica fino al rinnovo del
Consiglio regionale.
7. Nel caso di decadenza, per qualsiasi motivo, di uno o più
componenti del Consiglio di amministrazione, dichiarata con decreto
del Presidente della Giunta regionale, i rispettivi organismi
devono provvedere alla designazione dei sostituti entro trenta
giorni dalla data del decreto stesso; qualora non siano pervenute
le designazioni nel termine, il Consiglio di amministrazione, nelle
more, delibera validamente, purché restino in carica almeno tre
consiglieri.
Articolo 8 (Compiti del Consiglio di amministrazione)
1. Il Consiglio di amministrazione, nell'ambito degli indirizzi
definiti dalla Regione, con proprie deliberazioni:
a) stabilisce la linea di indirizzo generale dell'Azienda
determinando gli obiettivi di politica aziendale per il
conseguimento dell'equilibrio tra i costi e i ricavi;
b) definisce i piani annuali e pluriennali di attività
approvando gli interventi da realizzare;
c) delibera il bilancio preventivo e il rendiconto;
d) approva gli atti di acquisto e di alienazione di beni
immobili, l'accettazione di eredità, legati, lasciti e
donazioni;
e) delibera lo statuto e le eventuali modifiche;
f) delibera il regolamento organizzativo interno, in
applicazione dello statuto;
g) approva gli atti fondamentali di gestione, i contratti e le
convenzioni;
h) delibera quant'altro statutariamente previsto per l'attività
dell'Azienda, per la gestione e la realizzazione di interventi
edilizi e per la partecipazione a società, enti o consorzi;
i) decide di resistere in giudizio e provvede alle
transazioni;
j) nomina il direttore dell'Azienda scegliendolo tra personale
interno o esterno che abbia svolto attività professionale a livello
dirigenziale per almeno cinque anni in enti o aziende, pubblici o
privati;
k) definisce la pianta organica del personale dell'Azienda entro
centoventi giorni dall'entrata in vigore della presente legge.
Articolo 9 (Presidente)
1. Il Presidente del Consiglio di amministrazione è il legale
rappresentante dell'Azienda e sovrintende al suo buon
funzionamento, convoca e presiede il Consiglio di amministrazione,
vigila sull'esecuzione delle deliberazioni del Consiglio di
amministrazione e assicura l'attuazione degli indirizzi fissati dal
Consiglio; è il garante del rispetto degli indirizzi definiti dalla
Regione.
2. Il Presidente segnala al Presidente della Giunta regionale
eventuali casi di decadenza dei consiglieri di amministrazione;
mantiene i collegamenti con la struttura regionale competente in
materia di edilizia residenziale pubblica.
3. In caso di assenza o impedimento del Presidente, le sue
funzioni sono esercitate dal Vicepresidente o, in caso di assenza
del Vicepresidente, dal consigliere più anziano per nomina e, a
parità di anzianità di nomina, per età.
Articolo 10 (Collegio dei Revisori dei conti)
1. Il Collegio dei Revisori dei conti è composto da tre membri
effettivi e due supplenti, scelti fra i revisori contabili iscritti
nel registro previsto dall'articolo 1 del decreto legislativo 27
gennaio 1992, n. 88 (Attuazione della direttiva n. 84/253/CEE,
relativa all'abilitazione delle persone incaricate del controllo di
legge dei documenti contabili), di cui:
a) due effettivi, di cui uno con funzioni di Presidente,
nominati dalla Regione;
b) uno effettivo designato dal CELVA;
c) due supplenti nominati dalla Regione.
2. I membri del Collegio dei Revisori dei conti sono nominati
con decreto del Presidente della Giunta regionale e restano in
carica per la stessa durata del Consiglio di amministrazione.
3. Il Collegio dei Revisori dei conti svolge funzioni di
controllo a norma del codice civile. Verifica l'economicità e
l'efficienza della gestione e ne riferisce al Consiglio
d'amministrazione. Il Collegio, qualora riscontri gravi
irregolarità di gestione, ne riferisce immediatamente al Presidente
della Giunta regionale.
Articolo 11 (Direttore)
1. Il Direttore cura la gestione delle strutture organizzative,
del personale e delle risorse strumentali e finanziarie assegnate
all'Azienda e assicura il buon funzionamento e l'economicità
dell'azione tecnico-amministrativa; è responsabile della gestione e
dei relativi risultati.
2. Le mansioni e i compiti del Direttore sono stabiliti nello
statuto e nel regolamento dell'Azienda.
Articolo 12 (Indennità di carica)
1. Al Presidente del Consiglio di amministrazione compete
un'indennità mensile di carica pari al cinquanta per cento
dell'indennità media mensile corrisposta al Consigliere
regionale.
2. Al Vicepresidente del Consiglio di amministrazione compete
un'indennità mensile di carica pari al quindici per cento
dell'indennità media mensile corrisposta al Consigliere
regionale.
3. Ai componenti il Consiglio di amministrazione compete un
gettone di presenza pari al due per cento dell'indennità media
mensile corrisposta al Consigliere regionale.
4. Al Presidente del Collegio dei Revisori dei conti compete
un'indennità annua pari al cento per cento dell'indennità media
mensile corrisposta al Consigliere regionale.
5. Ai Revisori dei conti effettivi compete un'indennità annua
pari all'ottanta per cento dell'indennità media mensile corrisposta
al Consigliere regionale.
6. L'onere finanziario relativo alla spesa di cui ai commi 1, 2,
3, 4 e 5 è a carico del bilancio dell'Azienda.
Articolo 13 (Bilanci)
1. L'esercizio finanziario dell'Azienda decorre dal 1° gennaio e
termina il 31 dicembre di ciascun anno.
2. L'Azienda adotta il sistema di contabilità e redige i bilanci
sulla base degli indirizzi e dello schema di bilancio tipo
approvati dalla Giunta regionale, nel rispetto dei principi di
contabilità generale dello Stato in materia di bilanci e delle
norme del codice civile.
3. L'Azienda deve fornire, in allegato al bilancio preventivo,
una dettagliata relazione previsionale sull'efficienza ed
economicità di ogni programma ed attività previsti.
4. L'Azienda deve fornire, in allegato al bilancio consuntivo,
dettagliati elementi informativi sui costi delle attività svolte,
dei servizi prestati e dei corrispettivi introitati specificando
ogni indicazione utile ai fini della rilevazione dell'efficienza e
dell'economicità delle diverse attività gestionali
dell'Azienda.
5. Entro quattro mesi dalla chiusura di ciascun esercizio
finanziario, lo schema del conto consuntivo, unitamente alla
relazione illustrativa, è trasmesso al Collegio dei Revisori dei
conti, che nei successivi trenta giorni attesta la corrispondenza
delle risultanze di bilancio con le scritture contabili, nonché le
osservazioni in ordine alla regolarità ed economicità della
gestione. Lo schema consuntivo è deliberato entro il mese di giugno
successivo alla chiusura dell'esercizio finanziario ed è trasmesso
alla Giunta regionale entro quindici giorni.
Articolo 14 (Controllo sugli atti)
1. La Giunta regionale verifica la conformità alle leggi statali
e regionali nonché agli indirizzi definiti dalla Regione dei
provvedimenti concernenti:
a) il bilancio preventivo;
b) gli assestamenti e le variazioni di bilancio;
c) il rendiconto;
d) la pianta organica e il regolamento di organizzazione;
e) i piani e i programmi d'intervento.
2. La Giunta regionale effettua il controllo di cui al comma 1,
lettere a) e c) sulla base di specifica relazione del Collegio dei
Revisori dei conti sulla gestione finanziaria, economica,
patrimoniale e di cassa.
3. Gli atti di cui al comma 1 sono trasmessi, entro dieci giorni
dall'adozione da parte dell'Azienda, in duplice copia alla
struttura regionale competente in materia di edilizia residenziale
pubblica.
4. La Giunta regionale esercita il controllo entro quaranta
giorni dal ricevimento dell'atto.
5. I termini di cui al comma 4 sono interrotti per una sola
volta se prima della loro scadenza sono richiesti chiarimenti o
elementi integrativi di giudizio. In tal caso, dal momento della
ricezione degli atti richiesti, che devono pervenire entro trenta
giorni a pena di decadenza, il termine per l'annullamento riprende
a decorrere.
6. La Giunta regionale, prima della pronuncia di non
approvazione di un atto ad essa sottoposto, richiede all'Azienda
chiarimenti o elementi integrativi di giudizio.
Articolo 15 (Scioglimento degli organi)
1. In caso di reiterate violazioni di norme di legge, di
regolamento e dello statuto o di gravi irregolarità amministrative
e contabili rilevate dal Collegio dei Revisori dei conti, o in caso
di irregolare funzionamento, il Consiglio di amministrazione
dell'Azienda può essere sciolto anticipatamente, con decreto del
Presidente della Giunta regionale, a seguito di delibera della
Giunta regionale, su proposta dell'Assessore regionale competente
in materia di edilizia residenziale pubblica. Con lo stesso
provvedimento è nominato un Commissario per la gestione provvisoria
dell'Azienda fino alla nomina dei nuovi organi che deve avvenire
entro novanta giorni, con le modalità di cui all'articolo 7.
2. Il Consiglio di amministrazione e il Collegio dei Revisori
dei conti possono essere sciolti anche per gravi violazioni delle
direttive fissate dalla Regione o per mancata attuazione, senza
giustificato motivo, dei programmi di intervento e di quelli di
gestione del patrimonio.
Articolo 16 (Vigilanza)
1. La vigilanza sull'Azienda spetta all'Assessorato regionale
competente in materia di edilizia residenziale pubblica, che può
disporre la richiesta di informazioni o ispezioni e verifiche
presso l'Azienda.
Articolo 17 (Intervento sostitutivo)
1. In caso di inosservanza da parte dell'Azienda delle
condizioni e dei termini previsti dalla presente legge o da altre
norme di legge o di regolamento, di specifiche direttive impartite
dalla Regione per l'assunzione di provvedimenti obbligatori o dello
statuto, l'Assessore regionale competente in materia di edilizia
residenziale pubblica assegna un congruo termine per l'adozione
degli atti necessari.
2. In caso di inadempienza, il Presidente della Giunta
regionale, su proposta dell'Assessore regionale competente in
materia di edilizia residenziale pubblica, previa diffida, provvede
in via sostitutiva anche mediante la nomina di un commissario ad
acta, fermo restando quanto previsto dall'articolo 16.
Articolo 18 (Personale)
1. I contratti del personale sono stipulati dall'Agenzia
regionale per le relazioni sindacali di cui all'articolo 46 della
legge regionale 23 ottobre 1995, n.45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale).
2. Fino alla stipulazione dei contratti di cui al comma 1, al
personale dell'Azienda si applicano lo status giuridico e le norme
contrattuali vigenti.
Articolo 19 (Partecipazione dell'utenza)
1. La Regione e l'Azienda provvedono a determinare i criteri, a
promuovere e attuare gli strumenti operativi che garantiscono la
rappresentanza degli interessi e dei diritti dell'utenza.
2. Con deliberazione della Giunta regionale, sentite le
organizzazioni sindacali dell'utenza, sono approvati sulla base di
schemi tipo concordati tra Assessorato regionale competente in
materia di edilizia residenziale pubblica e Azienda:
a) una carta dei servizi che stabilisce i diritti e i doveri
dell'utenza anche in ordine alla partecipazione all'attività
gestionale dei servizi;
b) un protocollo di relazioni sindacali che definisce modalità e
oneri per la programmazione degli interventi di edilizia
residenziale di competenza dell'Azienda.
Articolo 20 (Consulta regionale della casa)
1. Al fine di assicurare la partecipazione dei soggetti
istituzionali e delle forze sociali interessate alle scelte in
materia di politica dell'abitazione, è istituita, con decreto del
Presidente della Giunta regionale, la Consulta regionale per la
casa, di seguito denominata Consulta.
2. La Consulta svolge funzioni consultive e propositive per la
Giunta regionale, in relazione ai programmi e ai piani riguardanti
l'edilizia residenziale pubblica sovvenzionata ed agevolata.
3. Compongono la Consulta:
a) l'Assessore regionale competente in materia di edilizia
residenziale pubblica o suo delegato, con funzioni di
presidente;
b) un rappresentante degli enti locali, designato dal CELVA;
c) un rappresentante del Comune di Aosta;
d) il coordinatore del Dipartimento competente in materia di
edilizia residenziale pubblica;
e) il Presidente dell'Azienda regionale per l'edilizia
residenziale;
f) il Dirigente della struttura regionale competente in materia
di edilizia residenziale pubblica;
g) il Direttore dell'Azienda;
h) il Dirigente della struttura competente in materia di
politiche sociali;
i) un rappresentante designato unitariamente per le
confederazioni sindacali dei lavoratori;
j) un rappresentante designato unitariamente per i sindacati
degli inquilini/assegnatari;
k) un rappresentante designato unitariamente per le associazioni
della proprietà edilizia;
l) un rappresentante designato unitariamente per le associazioni
delle cooperative edilizie;
m) due rappresentanti delle associazioni degli imprenditori
edili, di cui uno per le associazioni degli artigiani, designati
unitariamente;
n) un rappresentante designato unitariamente per i patronati e
per le associazioni di solidarietà sociale.
4. In caso di mancata designazione unitaria, il Presidente della
Giunta regionale provvede alla nomina sulla base delle segnalazioni
pervenute.
5. Un dipendente della struttura regionale competente in materia
di edilizia residenziale pubblica svolge le funzioni di
segretario.
6. La Consulta dura in carica sino alla scadenza della
legislatura nella quale opera.
Articolo 21 (Banca dati - Osservatorio per la casa)
1. Al fine di raccogliere ed elaborare dati e informazioni
riguardanti l'edilizia residenziale ed i problemi della casa, utili
all'elaborazione di programmi regionali, generali e di settore, è
istituita, con deliberazione della Giunta regionale, presso la
struttura regionale competente in materia di edilizia residenziale
pubblica, la Banca dati - Osservatorio per la casa, organizzata su
base informatica.
2. Con la stessa deliberazione di cui al comma 1, la Giunta
regionale stabilisce le modalità di trasmissione delle informazioni
da trasferire alla Banca dati - Osservatorio per la casa ed i
soggetti tenuti a fornire le informazioni di competenza.
3. La struttura regionale competente in materia di edilizia
residenziale pubblica diffonde i dati e le analisi sulla situazione
abitativa, promuovendone la conoscenza nelle competenti sedi
politiche, amministrative, economiche, sociali, professionali e
imprenditoriali, pubblicando un rapporto annuale.
4. Per la realizzazione delle attività della Banca dati -
Osservatorio per la casa, possono essere stipulate convenzioni con
soggetti pubblici o privati, che abbiano specifica competenza in
materia di edilizia residenziale.
5. La Banca dati - Osservatorio per la casa si collega con
l'Osservatorio della condizione abitativa di cui all'articolo 12
della legge 9 dicembre 1998, n. 431 (Disciplina delle locazioni e
del rilascio degli immobili adibiti ad uso abitativo).
Articolo 22 (Norme transitorie)
1. Fino alla costituzione degli organi dell'Azienda restano in
carica gli organi dello IACP.
2. Fino all'approvazione dello statuto continua ad applicarsi il
r.d. 785/1938, come modificato dal d.p.r. 1008/1973.
3. Fino all'approvazione degli indirizzi e dello schema di
bilancio tipo di cui all'articolo 13, comma 2, continua ad
applicarsi il decreto del Ministro dei Lavori pubblici 10 ottobre
1986 (Approvazione dello schema di bilancio tipo e annesso
regolamento degli Istituti autonomi per le case popolari),
pubblicato nel Supplemento Ordinario alla Gazzetta Ufficiale 13
febbraio 1997, n. 36.
4. In sede di prima applicazione e comunque non oltre un anno
dall'entrata in vigore della presente legge può essere nominato
Direttore anche il personale di ruolo dello IACP titolare di
incarichi dirigenziali con almeno tre anni di servizio effettivo
nello stesso incarico.
Articolo 23 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président
La parole au rapporteur, Conseiller Borre.
Borre (UV)
Anche se l'ora è tarda penso che l'argomento
richieda un attimo di attenzione, quindi abbiate pazienza.
Il problema della casa non penso possa essere risolto con questo
disegno di legge che vuole essere la riforma dell'IACP, quindi la
riforma dell'ente gestore oggi di una parte delle abitazioni nel
sociale, però vuole essere ed è secondo me il motore di quella
macchina che poi sono convinto verrà messa intorno a questo motore
che potrà iniziare il lavoro vero sulla politica della casa in
campo regionale, quindi la mia relazione è legata strettamente al
disegno di legge in questione, al disegno della riforma
dell'IACP.
La questione della riforma degli Istituti autonomi case popolari
ha iniziato a divenire oggetto di sempre più numerosi dibattiti
politico-culturali e quindi di numerosi progetti di legge,
regolarmente arenatisi, a partire dalla fine dogli anni Settanta ed
esattamente con l'entrata in vigore del DPR n. 616/1977, in
particolare sulla base delle disposizioni contenute negli articoli
13 e 93 del decreto.
Dalla metà degli anni Ottanta, proprio in forza del DPR n. 616,
le regioni, in modo crescente, hanno iniziato a legiferare in
materia di edilizia residenziale pubblica, ivi compreso l'aspetto
istituzionale, anche se in modo "leggero" e senza operare vere e
proprie riforme profonde e radicali.
Infatti, in tale periodo, la legislazione regionale, inclusa
quella valdostana, si è prevalentemente rivolta a quelli che
potremmo definire gli aspetti gestionali dell'edilizia residenziale
pubblica, vale a dire verso il delicato e complesso versante
dell'assegnazione degli alloggi e la nuova determinazione dei
canoni, in conseguenza ed in attuazione della delibera del CIPE del
novembre 1981. Anche a questo proposito comunque le regioni hanno
provveduto con tempi anche fortemente diversi tra loro e fino a
pochi anni or sono ve ne era ancora qualcuna che lasciava che si
applicassero i canoni minimi provvisori della legge n. 513/1977,
senza ancora passare al canone sociale.
Ancora più lentamente le regioni si sono avvalse delle potestà
loro attribuite dal DPR n. 616/1977, per cui, ad eccezione dei casi
dell'Umbria e della Toscana che legiferarono rispettivamente nel
1983 e nel 1986, altre regioni, e non tutte, sono intervenute
sull'ordinamento degli IACP solo a partire dagli anni Novanta,
peraltro con provvedimenti di maquillage di facciata e senza
imprimere profonde svolte e revisioni alla natura degli enti. Tale
svolta si registra invece nel 1995 ad opera della Regione Veneto,
nel 1996 della Lombardia e nel 1998 della Regione Liguria, le quali
trasformano gli istituti in enti pubblici economici.
Va detto però che anche la Valle d'Aosta nel febbraio 1993
aveva, a firma dell'attuale Assessore, portato in Consiglio e
quindi votato un disegno di legge sulla riforma dell'ente. Disegno
di legge poi rinviato dal Coordinamento.
Oggi, con questo disegno di legge, anche la Regione Valle
d'Aosta intende concretamente riformare il locale Istituto autonomo
per le case popolari, l'unico IACP operante nella nostra Regione,
mediante l'attribuzione della natura di ente pubblico economico e
l'applicazione di una disciplina più privatistica, adatta a
consentire un'attività gestionale moderna, prossima al modello
delle società.
Lo IACP della Valle d'Aosta viene trasformato in Azienda
regionale per l'edilizia residenziale (ARER); è un'azienda speciale
cioè è ente strumentale della Regione, dotato di personalità
giuridica, di autonomia imprenditoriale e di statuto proprio,
approvato dal Consiglio regionale.
Tale configurazione impone all'ARER d'informare la propria
attività a criteri di efficacia, di efficienza e di economicità
sulla base degli indirizzi definiti dalla Regione sotto il
controllo della Giunta regionale e la vigilanza dell'Assessorato
territorio, ambiente e opere pubbliche.
L'altro sostanziale obiettivo che si vuole raggiungere, io dico
si deve, con il presente disegno di legge è quello di realizzare
l'unitarietà della gestione del patrimonio pubblico, per garantirne
le finalità e l'efficacia sociale. Infatti viene stabilito che
l'amministrazione, la gestione e la manutenzione dei fabbricati di
proprietà della Regione destinati alla locazione per fini di
edilizia residenziale pubblica è affidata all'ARER; quella degli
immobili di proprietà degli enti locali può essere affidata
all'ARER tramite convenzione.
Le attività delegate all'ARER fanno riferimento sia alla più
recente evoluzione legislativa in materia d'interventi di edilizia
residenziale pubblica, sia alle trasformazioni del mercato
edilizio. Rispetto ai compiti attribuiti al vecchio IACP, l'azienda
di nuova costituzione svolge il ruolo precipuo di soddisfare il
fabbisogno di edilizia residenziale pubblica, con una migliore
organizzazione anche di tipo imprenditoriale.
Oltre ai "classici" compiti svolti dal vecchio IACP, elencati
nel proprio datato statuto, la nuova azienda è autorizzata a porre
in essere attività che varcano i tradizionali confini dell'edilizia
residenziale pubblica.
L'ARER può:
- attuare gli interventi di edilizia residenziale pubblica anche
attraverso programmi integrati e programmi di recupero urbano;
- acquisire o dismettere immobili;
- realizzare opere di urbanizzazione;
- attuare demolizioni, costruzioni, ristrutturazioni,
risanamento e restauro conservativo di singoli edifici o di
complessi edilizi, con eventuali annessi servizi sociali, nonché di
agglomerati urbani ed extraurbani;
- realizzare i piani e le direttive per l'abbattimento delle
barriere architettoniche e per il risparmio energetico;
nonché attuare forme di collaborazione con soggetti pubblici e
privati.
Il presente disegno di legge, oltre a riformare il locale IACP,
mira a raggiungere l'obiettivo di una globale conoscenza delle
esigenze abitative locali finalizzata ad un'idonea programmazione
regionale. Infatti, allo scopo di assicurare la partecipazione dei
soggetti istituzionali e delle forze sociali interessate alle
scelte in materia di politica dell'abitazione, è istituita, con
decreto del Presidente della Giunta regionale, la Consulta
regionale per la casa.
La consulta svolge funzioni consultive e propositive per la
Giunta regionale, in relazione ai programmi ed ai piani riguardanti
l'edilizia residenziale pubblica sovvenzionata ed agevolata. Viene
altresì istituito presso l'Assessorato territorio, ambiente e opere
pubbliche l'Osservatorio per la casa che, oltre a raccogliere ed
elaborare dati ed informazioni sull'edilizia residenziale pubblica,
svolge analisi sulla situazione abitativa, promuovendone la
conoscenza nelle competenti sedi politiche, amministrative,
economiche, sociali, professionali ed imprenditoriali e pubblicando
un rapporto annuale, di evidente supporto alla Consulta regionale
per la casa. Per quanto concerne la rappresentanza degli interessi
e la tutela dei diritti degli utenti, il disegno di legge prevede
l'approvazione di:
a) una carta dei servizi che stabilisce i diritti ed i doveri
dell'utenza anche in ordine alla partecipazione all'attività
gestionale dei servizi;
b) un protocollo di relazioni sindacali che definisce modalità
ed oneri per la programmazione degli interventi di edilizia
residenziale di competenza dell'azienda.
Infine, per quanto riguarda il personale dello IACP, la legge
regionale n. 45 del 23 ottobre 1995 sulla riforma
dell'organizzazione dell'Amministrazione regionale e la legge
regionale n. 17 del 12 luglio 1996, che ha esteso agli enti locali
della Valle d'Aosta i principi riformatori della stessa legge n.
45, hanno creato in Valle il Comparto unico del pubblico impiego,
basato sulla competenza legislativa primaria in materia di enti
locali conferita alla Regione con legge costituzionale n. 2/93.
In forza dell'articolo 1 della legge regionale n. 17/96, anche
l'Istituto autonomo case popolari della Valle d'Aosta è stato
ricompreso fra gli enti facenti parte del predetto comparto unico.
La trasformazione dello IACP in Azienda regionale per l'edilizia
residenziale (ARER), e quindi in ente pubblico economico, determina
l'esclusione dell'istituto dal comparto e la costituzione di un
rapporto di lavoro del personale di natura privatistica.
Tale fatto non deve ingenerare preoccupazione tra i lavoratori
dello IACP, né per quanto concerne i diritti acquisiti (quali le 36
ore settimanali, l'indennità di bilinguismo, l'iscrizione all'ex
CPDEL, nonché la possibilità di accedere al costituendo fondo di
previdenza integrativa), né per quanto riguarda, più in generale,
la parte normativa ed economica. È superfluo osservare che
l'Agenzia regionale per l'edilizia residenziale, essendo ente
strumentale della Regione e come tale dipende dalla stessa, non
potrà ignorare la provenienza del personale dal comparto unico e
dovrà tenere in debita considerazione i miglioramenti normativi ed
economici, in corso di definizione, che saranno introdotti con il
prossimo contratto regionale del comparto stesso.
In conformità a quanto stabilito dall'articolo 114 della legge
regionale n. 54/98 per le aziende speciali degli enti locali, anche
i contratti del personale dell'ARER saranno stipulati dall'Agenzia
regionale per le relazioni sindacali, di cui all'articolo 46 della
l.r. n. 45/95.
Da quanto illustrato risulta evidente che siamo in presenza di
una riforma più significativa di quella compiuta in questi ultimi
anni da altre regioni. Riservando alla Regione la funzione di
programmazione e d'indirizzo, si vuole fare dell'ARER l'attore
principale della politica della casa nel sociale. L'ARER proseguirà
nella sua attività esercitando tutte quelle funzioni che da sempre
svolge, funzioni fortemente caratterizzate in senso sociale;
l'azienda, tuttavia, in una logica di modernizzazione
caratterizzata anche in senso imprenditoriale, potrà e dovrà, sulla
base delle indicazioni della Regione, allargare il suo campo
d'azione oltre i confini dell'edilizia pubblica e divenire valido
strumento della Regione per lo svolgimento di ulteriori attività
nell'ambito di una più organica politica della casa e del
territorio, programmata sulla base delle proposte della Consulta
regionale della casa, in relazione alle esigenze che emergeranno
dall'analisi dei dati raccolti dall'Osservatorio per la casa.
Si dà atto che, dalle ore 22,00, presiede il Vicepresidente
La Torre.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Non credo di dover aggiungere niente nel
merito a quanto illustrato dal relatore Borre che ringrazio per la
completezza e l'approfondimento che ha voluto dare nella sua
relazione a quanto contenuto nel disegno di legge.
Mi corre però l'obbligo di ringraziare, oltre al relatore, i
componenti del gruppo di lavoro che insieme a me hanno lavorato per
giungere alla redazione di questo testo: l'Assessore
all'urbanistica del Comune di Aosta, il Presidente dello IACP, il
Coordinatore del Dipartimento opere pubbliche, il Coordinatore
generale dell'IACP, i rappresentanti delle organizzazioni sindacali
degli inquilini assegnatari, i rappresentanti delle organizzazioni
sindacali dei lavoratori oltre al Dirigente del Servizio per
l'edilizia residenziale pubblica.
Come ha giustamente detto il Consigliere Borre, non è con questo
disegno di legge che vogliamo risolvere il problema dell'emergenza
abitativa o i problemi legati all'edilizia residenziale pubblica,
ma abbiamo voluto porre un primo tassello a quest'opera. Operiamo
in un campo la cui normativa è in evoluzione; il decreto legge n.
112/98, la cosiddetta "Bassanini ter", trasferisce alle regioni
tutte le competenze in materia di edilizia residenziale pubblica; è
cambiato completamente il quadro di finanziamenti, nel senso che
sono venuti a mancare i finanziamenti fin qui utilizzati, i fondi
ex GESCAL; abbiamo attivato la Commissione paritetica che spero in
tempi brevi potrà definire una normativa di attuazione per la
nostra Regione, passo preliminare per arrivare alla definizione di
una legge quadro che vada ad assegnare compiutamente alla Regione e
agli enti locali della Valle d'Aosta le competenze in questa
materia.
Non credo di dover aggiungere per quanto riguarda gli obiettivi
che vogliamo raggiungere con questa legge a quanto illustrato dal
Consigliere Borre, mi limito a sottolineare che questa è la
dimostrazione che intendiamo valorizzare il ruolo di un ente che a
nostro modo di vedere ha operato in modo positivo in un settore che
crediamo sicuramente sia da sostenere e il cui ruolo va valorizzato
per rispondere alle giuste necessità di garantire il diritto della
casa anche ai ceti sociali più deboli.
Presidente
La parola al Consigliere Borre.
Borre (UV)
La relazione era talmente lunga che mi sono
dimenticato, nella fretta di chiudere, di presentare due
emendamenti: uno all'articolo 3 e uno all'articolo 20.
In risposta alla richiesta del Comune di Aosta, all'articolo 3
viene aggiunto
"anche per conto di enti locali;"
perché il
Comune di Aosta dice che la trasformazione dell'istituto in ente
pubblico economico da un lato dovrebbe sviluppare positivamente
l'autonomia e la capacità imprenditoriale dell'ente, dall'altro
solleva alcuni dubbi sulla reale semplificazione dei rapporti fra
ente stesso ed enti locali negli ambiti che esulano dai
tradizionali canoni. A parer mio, già nel disegno di legge gli
articoli 103, 104, 105 della legge n. 54 e l'articolo 3 della
presente legge danno chiarimenti, però per maggior sicurezza viene
aggiunto dopo la lettera a) del comma 1 dell'articolo 3:
"anche
per conto di enti locali;"
.
All'articolo 20 viene aggiunto:
"un rappresentante per ognuna
delle confederazioni sindacali dei lavoratori maggiormente
rappresentative a livello nazionale e regionale"
nella consulta
prevista dalla legge, questo perché le rappresentanze sindacali
chiedevano una maggiore rappresentanza all'interno della
consulta.
Presidente
È aperta la discussione generale.
La parola al Consigliere Beneforti.
Beneforti (PVA-cU)
Con questo disegno di legge viene
modificata la natura dello IACP che viene trasformato in azienda,
in un ente pubblico economico strumentale della Regione dotato di
autonomia imprenditoriale. Questo è quanto si afferma nella legge.
Occorre verificare quali sono i confini entro i quali l'azienda può
operare e lavorare.
Leggendo i vari articoli della legge, si comprende che
quest'istituto, fino ad oggi gestito anche dalle parti sociali,
verrà gestito direttamente dalla Giunta regionale.
Se guardiamo l'articolo 7, quello che riguarda il consiglio di
amministrazione, quest'ultimo viene nominato su proposta della
Giunta regionale. Il collegio dei sindaci revisori lo nomina la
Giunta regionale. Il controllo sugli atti, sui piani e sui
programmi ce l'ha la Giunta regionale. Il personale rientra nel
comparto unico?
(interruzione del Consigliere Borre, fuori microfono)
? esce? mi sembrava di aver capito da Borre? esce, meno male
questa volta esce, ma tutto il resto entra? No, non mi smonta,
perché, caro Assessore Vicquéry, tutto il resto ci entra. Anche in
questo caso, come ebbi a dire sul casinò, non si muove foglia se la
Giunta non voglia, è vero, Presidente?
Ma quello che più ci lascia perplessi è il fatto che anche
questa legge non è accompagnata da un impegno politico, che un
problema sociale come quello della casa richiede; mi spiego meglio.
Agli sfrattati, ai profughi, agli inquilini bisognosi, a coloro che
non possono pagare gli affitti che vengono loro richiesti, non
interessa se l'ente si chiama IACP o si chiama azienda, a loro
interessa conoscere quando e come viene loro assegnato un alloggio
dall'ente pubblico sia per avere un tetto quando non ce l'hanno,
sia per pagare un affitto in base alle entrate familiari e non in
base al mercato degli affitti che oggi esiste sulla piazza.
In questi ultimi tempi diverse sono state le leggi approvate da
questo Consiglio che hanno riguardato lo IACP. Non dico che non
fossero utili, ma la gente si chiede perché nessuna dà una risposta
alla loro domanda di alloggi; ci sono famiglie in gravi condizioni,
giovani che non possono unirsi in matrimonio perché non hanno le
possibilità economiche di pagare gli affitti che vengono richiesti.
I casi sociali sono tanti, il Presidente li conosce, c'è una
commissione presso la Presidenza della Giunta; i casi sociali sono
numerosissimi e non si riesce a soddisfarli perché non c'è la
disponibilità degli alloggi. Gli sfratti aumentano, è venuta fuori
la nuova normativa di legge a livello nazionale, i sindacati
chiedono una proroga per cercare di rimediare all'emergenza degli
sfratti che la nuova legge non tampona la situazione che esiste nel
Paese e che esiste in Valle d'Aosta.
Ho apprezzato la relazione di Borre, apprezzo la legge, però
l'azienda regionale che si va a costituire per l'edilizia
residenziale pubblica non può solo curare l'esistente, quello di
proprietà della Regione, dei comuni e degli enti locali ed
occuparsi dell'amministrazione dei condomini perché i condomini non
"bisticcino" fra loro. Bisogna dare corso agli impegni che si sono
presi per fronteggiare l'emergenza abitazione. È diverso tempo che
lo dico, lo ripeto, occorre proporre un piano alloggi da costruire
come ente pubblico (Regione, l'azienda, i comuni) per dare una casa
a chi davvero ne ha bisogno e soprattutto per mettere un calmiere
al mercato degli affitti e a quello immobiliare.
Come Regione molto è stato fatto sul problema della prima casa;
tanti sono i Valdostani che hanno potuto ristrutturare o costruirsi
la propria abitazione; su questo piano la Valle d'Aosta è una delle
regioni che ha lavorato più di tante altre, ma teniamo presente che
oggi c'è un 25 percento di famiglie in Valle d'Aosta che non ha la
possibilità di costruirsi un alloggio neanche prendendo il mutuo;
le loro condizioni economiche e sociali non gli permettono di
disporre della differenza fra il costo della casa e il mutuo
erogato dalla Regione. Queste famiglie non possono pagare gli
affitti che oggi il mercato richiede, per cui occorre porsi il
problema e cercare di realizzare un calmiere sia per gli affitti
che per il mercato immobiliare. In Valle d'Aosta da quando c'è il
mutuo per la casa il costo degli alloggi è sempre aumentato.
Ho qui una risposta che ci ha dato l'Assessore Vallet in
occasione della presentazione di una mozione che avevamo presentato
sull'emergenza casa, ma non ho riscontrato - mi posso anche
sbagliare - che il programma che allora fu indicato sia stato
iniziato; non sto a rileggerlo, mi riferisco agli 80 alloggi fra la
zona F e il quartiere Dora la cui costruzione non è mai iniziata;
anche una serie d'impegni presi dallo IACP non sono stati
realizzati. Non sono trascorsi degli anni, però del tempo è
trascorso e quando si prendono gli impegni bisogna cercare di
rispettarli.
Mi si dice che c'è la carta dei servizi, la Regione deve attuare
una politica della casa, c'è l'Osservatorio della casa per
conoscere qual è la situazione, ma a cosa serve conoscere la
situazione? Se la domanda che proviene da chi ha bisogno di un
alloggio non viene soddisfatta? Si crea l'illusione che si può dare
un alloggio, ma di fatto non viene dato.
Possiamo fare le più belle leggi del mondo, ma se queste non
sono accompagnate da un progetto e se non si rispettano gli impegni
che sono stati presi, sono inutili. Non basta dare vita ad
un'azienda per valorizzare gli IACP, a cosa serve?
La legge prevede la Consulta regionale per la casa; ho fatto
parte anch'io di tante consulte e mi chiedo a cosa serve. Mi auguro
che sia diversa, ma ditemi a cosa serve. Forse a dare un contentino
alle parti sociali, alle organizzazioni sindacali, confederali e
degli inquilini che sono stati esclusi dal consiglio di
amministrazione e che sono stati esclusi dalle commissioni che
assegnavano gli alloggi? Serve a questo la consulta? Borre ha
presentato un emendamento per aumentare il numero dei
rappresentanti sindacali, ma è una consulta per dare qualche
contentino o è una consulta che può proporre e promuovere la
realizzazione di quel piano di alloggi che si rende necessario per
fare fronte alle nostre necessità? Non vorrei che le funzioni che
svolge la consulta, funzioni puramente consultive e propositive,
rimanessero solo tali come generalmente è uso e consuetudine.
Noi pertanto non ci sentiamo di votare questa legge; manca, come
ho detto, di un programma che indichi che cosa si intende fare per
affrontare il problema. La casa è un problema sociale come quello
della scuola, della sanità, com'è quello del lavoro. È un problema
che, alla pari di questi altri problemi, deve essere affrontato per
venire incontro alle richieste e alle necessità delle famiglie.
Possiamo fare dell'IACP una grande e bella azienda, ma mi hanno
insegnato che l'organizzazione per l'organizzazione non regge, se
non ci sono degli obiettivi da raggiungere. Mi auguro che questi
obiettivi siano previsti al più presto, ciò nell'interesse di
quanti hanno bisogno di un alloggio.
Queste cose le ho già dette, ma non mi stancherò mai di
ripeterle perché "l'emergenza casa" è un problema la cui
risoluzione dipende anche da noi. Come dicevo, è vero che abbiamo
fatto tanto, ma occorre andare avanti e fare ancora.
Nel concludere, presentiamo anche noi due emendamenti che poi
illustreremo per cercare di modificare la legge in un certo
senso.
Presidente
La parola al Consigliere Tibaldi.
Tibaldi (FI)
Parto dalla lettura della relazione che ha
fatto il Consigliere Borre e che si può leggere allegata
all'articolato che abbiamo qui. Quest'Azienda regionale per
l'edilizia residenziale si presenta come un ente nuovo, un ente che
volta pagina nel settore della casa e che si distingue per quella
che viene definita un'autonomia imprenditoriale con il compito di
gestire servizi di rilevanza economica e imprenditoriale e di
operare sul libero mercato fermo restando quello che è il
presupposto sociale, cioè la conciliazione e dell'autonomia
imprenditoriale da una parte che si vuole conferire a quest'ente e
le esigenze spiccatamente sociali di coloro che si trovano in
situazioni di emergenza abitativa.
Leggendo però l'articolato, ci sembra di verificare che questo
concetto di aziendalizzazione e di sviluppo delle autonomie
imprenditoriali di cui ha anche sottolineato determinati aspetti il
Consigliere relatore siano poi fortemente limitati o controllati da
quello che è l'intervento politico e in particolare della Giunta
regionale.
Ci sono tutta una serie di atti di controllo o d'impulso che
vengono in essere solamente con l'attività della Giunta regionale,
l'attività cioè del principale organismo politico della nostra
Regione. Mi riferisco non solamente all'approvazione dello statuto,
che poi deve essere ratificato dal Consiglio regionale, ma ai
poteri di controllo o sostitutivi previsti anche su quella che è
l'attività del consiglio di amministrazione o alle stesse nomine
nell'ambito del consiglio di amministrazione come diceva poc'anzi
il collega Beneforti.
L'impressione nostra è che questo voltare pagina con l'abbandono
dell'IACP e l'ingresso in questa filosofia aziendalistica ci
presenti solamente il frontespizio di questo libro, ma manchi poi
il contenuto, manchino le pagine successive, cioè qual è il piano
di politica della casa che effettivamente vuole impostare la Giunta
regionale o questa maggioranza una volta che ha costituito
quest'organismo, che ne ha disciplinato il suo funzionamento
interno e una volta che ha soprattutto stabilito quali sono i
rapporti fra la stessa azienda e la Regione? Questo è il grosso
capitolo che manca: abbiamo il frontespizio, ma manca tutto il
resto del contenuto.
Riguardo a questo trasferimento di competenze, che diceva anche
l'Assessore Vallet, alla Regione, è un trasferimento più che mai
condivisibile, però sarebbe bello una volta tanto vedere che le
competenze trasferite alla Regione vengono utilizzate anche in
senso più positivo per poter permettere agli enti che sono
costituiti o costituendi di poter esercitare delle scelte che
abbiano veramente il carattere dell'autonomia imprenditoriale.
Orbene qui tutto è controllato in maniera capillare dalla Regione,
non solo i bilanci preventivi, i rendiconti consuntivi, ma
addirittura l'approvazione degli atti di acquisto e di alienazione
d'immobili, cioè tutto quanto dipende da un controllo o da una
decisione a monte effettuata dalla Regione.
Allora non vorremmo che quest'aziendalizzazione dell'IACP sia un
po' come l'aziendalizzazione dell'USL che abbiamo vissuto qualche
anno fa e che ha degli strascichi ancora oggi, che di fatto si
limita solamente a una bella parola, a dei buoni principi,
contenuti spesso e volentieri nelle relazioni, ma che si fermano
lì, che nella realtà dei fatti non riescono a tradursi in proposte
operative e in una capacità di dimostrare da parte di chi
amministra che oltre a perseguire gli scopi sociali, che comunque
rimangono essenziali, ci possono essere anche delle ambizioni
economiche che potrebbero dare redditività a queste tipologie di
aziende.
Non vorremmo che la distanza che prima legava lo IACP magari di
Roma dai vari IACP esistenti sul territorio e che comunque già
costituiva una forma di costrizione nell'esercizio dell'autonomia
operativa, accorciandosi, cioè essendo oggi da Aosta a
quest'azienda costituenda, sia ulteriormente rafforzativa di questo
controllo, di questa possibilità di operare perseguendo gli scopi e
sociali ed economici e di conseguenza sia l'ennesimo esempio di
un'aziendalizzazione un po' tanto virtuale che esiste nella carta,
ma che nella realtà dei fatti non riesce a tradursi in operazioni
concrete.
Presidente
La parola al Consigliere Lanièce.
Lanièce (Aut)
Anch'io farò un breve intervento per
chiedere delle delucidazioni all'Assessore in merito a questo
disegno di legge.
In modo particolare volevo chiedere in merito al problema
dell'azienda in sé, nel senso che noi stiamo oggi votando
l'istituzione dell'Azienda regionale per l'edilizia residenziale;
nel contempo a Roma, nella Commissione Affari istituzionali del
Senato stanno discutendo un disegno di legge che modifica la legge
n. 142/90 negli articoli 22 e 23 che trattano di aziende
speciali.
È vero che la legge n. 142 riguarda l'ordinamento delle
autonomie locali, in particolare comuni e province ma, leggendo il
disegno di legge che è giunto in questi giorni nella Commissione
del Senato, si nota il fatto che non si parla più di azienda; nella
nuova modifica dell'articolo 23 della n. 142 scompare la dicitura
azienda speciale e si parla solamente più d'istituzione. Allora,
tenuto conto che nell'articolato della legge si dice che gli enti
locali possono affidare all'azienda regionale la gestione del
proprio patrimonio immobiliare, questo contrasta un po' con una
norma riguardante i comuni che impedisce l'esistenza delle aziende
speciali o almeno così sembrerebbe dal testo. Infatti, si legge nel
testo che i servizi pubblici locali diversi da quelli indicati nel
comma 2, dove si parlava di servizi pubblici locali di erogazione
di energia, del gas, del ciclo dell'acqua, di gestione dei rifiuti
solidi urbani e di trasporto collettivo, quindi tutti gli altri
servizi, in pratica anche la gestione del patrimonio immobiliare,
sempre che le attività non possono essere svolte in regime di
concorrenza, sono esercitati da comuni e province anche in forma
associata, scegliendoli motivatamente fra le seguenti modalità: con
affidamento in base a gara a norma dell'articolo 23, con
affidamento diretto a una società di capitali controllati dall'ente
titolare del servizio, con la partecipazione dei soggetti pubblici
e privati, a mezzo d'istituzioni, eccezionalmente in economia,
mentre la vecchia dicitura diceva che questi servizi potevano
essere affidati in economia, in cogestione a terzi, a mezzo di
azienda speciale anche per gestione di più servizi, a mezzo
d'istituzioni e a mezzo di società per azioni.
Allora, giustamente mi sono chiesto se l'Assessore è a
conoscenza di questa situazione e come questa situazione, che è in
discussione in questi giorni in Commissione Senato, non possa
essere in contrasto con la nostra situazione; quindi chiedo, così
come era emerso in sede di discussione nella III Commissione
assieme alla collega Squarzino, se non è il caso, a questo punto,
di posticipare la votazione di questo disegno di legge nel caso in
cui quanto appena affermato possa portare a una situazione
contrastante, nel senso che da una parte votiamo l'azienda
speciale, diamo la possibilità ai nostri comuni di affidare a
quest'azienda speciale la gestione del patrimonio immobiliare e a
livello romano scompare la possibilità per i comuni di affidare
alle aziende speciali la gestione dei vari servizi pubblici. È una
cosa che ho saputo stamattina, quindi ho ritenuto opportuno
presentare questo problema all'Assessore per avere spiegazioni.
Oltre a questo problema, un altro aspetto da sollevare è che
quasi sicuramente, come è successo per gli IACP, di quest'azienda
regionale non farà parte il patrimonio immobiliare della città di
Aosta. Anche qui per dimostrare un limite di questa legge, nel
senso che noi approviamo l'istituzione di una azienda che dovrebbe
gestire tutto il patrimonio immobiliare regionale, ma sappiamo già
che il patrimonio immobiliare di Aosta verrà gestito da un'azienda
speciale del Comune di Aosta. Questo, ripeto, dimostra un limite
del disegno di legge, nel senso che la maggior parte degli immobili
regionali saranno comunque gestiti da un'azienda speciale collegata
con il Comune di Aosta.
Mi auguro che l'Assessore possa darmi una risposta in merito a
questo problema che è sorto in questi giorni in concomitanza con la
presentazione in sede di Commissione del Senato di un disegno di
legge che modifica la legge 142/90.
Presidente
La parola alla Consigliera Squarzino
Secondina.
Squarzino (PVA-cU)
Per aggiungere tre punti all'intervento
fatto dal collega Beneforti e per continuare su alcuni aspetti
oltre che per illustrare gli emendamenti.
Intanto ho visto che il relatore Borre ha preso spunto dalle
osservazioni del Comune di Aosta per fare una modifica al disegno
di legge. Chiederei al collega Borre se ha preso in esame anche le
altre richieste fatte dal Comune di Aosta perché credo che il suo
emendamento nasca dalla lettura attenta di un documento con il
quale il Comune di Aosta esprime una serie di perplessità. Per
esempio, sarebbe interessante capire se è possibile ancora
mantenere questi contratti di quartiere, come si collocano questi
contratti di quartiere rispetto a questa nuova agenzia e ancora c'è
una preoccupazione che è emersa dal Comune di Aosta, ma che è
emersa anche nelle audizioni che in commissione ci sono state con
le forze sociali e sindacali, cioè la preoccupazione che
quest'azienda, dato che deve avere una sua autonomia patrimoniale e
amministrativa, e che deve lavorare in attivo o almeno a pareggio,
rischi poi, a fronte di difficoltà, di vendere il patrimonio
abitativo che ha, depauperando ulteriormente la comunità locale di
possibilità di alloggi per le fasce più deboli ai fini della
locazione. Questo è un elemento che è emerso nelle audizioni.
Come pure non è chiaro, e qui riprendo anche un'osservazione
fatta dal collega Lanièce, il rapporto che c'è con l'Agenzia del
patrimonio abitativo del Comune di Aosta, che rapporto c'è? Non
solo, ma mentre il Comune di Aosta ha un'agenzia molto agile,
proprio ridotta all'osso, qui noi costruiamo un'agenzia un po' più
elefantiaca, c'è una struttura molto pesante? Mi risponde poi dopo,
Assessore, ma adesso glielo spiego perché. Se avessi dovuto
riscrivere la legge, avessi avuto un po' più di tempo, avrei
ridotto all'osso questa struttura, il tempo materiale non c'è,
abbiamo avuto questo disegno di legge pochissimo tempo fa, insieme
ad un'altra serie di malloppi (tutti abbiamo una giornata che è di
12 ore in genere, 13-15 ore a volte per cui nessuno di noi è in
grado di fare tutto).
Dicevo che la struttura di quest'agenzia sarebbe stata a mio
avviso più efficace se fosse stata snella come quella
precedentemente delineata nel gruppo di lavoro precedente o come
l'agenzia delineata dal Comune di Aosta. Invece qui abbiamo un
presidente, un consiglio di amministrazione, il direttore, il
consiglio dei revisori dei conti, poi, sì, c'è questa consulta come
organo consultivo, ma quella non conta o conta poco.
È per questo motivo che, di fronte alla richiesta delle forze
sindacali che sono venute in commissione, che hanno chiesto di
veder riconosciuto il loro ruolo, e proprio per non riservare a
queste forze sindacali un ambito secondario d'intervento, chiediamo
invece che possano essere un organismo - e qui illustro il primo
emendamento - nel consiglio di amministrazione in cui
effettivamente è possibile controllare la destinazione delle
risorse, in cui sia possibile decidere come utilizzare il
patrimonio abitativo a fini sociali. Questo è uno dei motivi per
cui noi vedremmo bene una rappresentanza dei sindacati in questo
consiglio di amministrazione.
Perché chiediamo questo? Perché la decisione non avviene nella
consulta dove sono presenti i sindacati, la decisione avviene in
luoghi in cui i sindacati non sono presenti. L'agenzia - dice la
legge - decide sulla base delle indicazioni che la Giunta dà, la
Giunta fissa i suoi obiettivi ed è chiaro che lo fa in base ai
propri programmi politici, ma dove avviene questa contrattazione,
dove sono i sindacati, quando vengono sentiti e quando incidono
nelle scelte? Che sono poi le scelte di tutti i giorni. È chiaro
che esiste questa consulta, ma la consulta è un organismo
inadeguato allo scopo di controllare, di verificare, di decidere
gli scopi sociali di quest'Agenzia.
La consulta ha una funzione piuttosto di forum di confronto in
cui ciascuno porta il suo punto di vista, ma in cui tutto è
rinviato come parere a chi deve decidere e cioè la Giunta. La
consulta è il luogo che non consente ai soggetti istituzionali e
alle forze sociali di partecipare alle scelte; l'articolo 20 al
primo comma è molto chiaro in proposito, dice che la consulta ha
funzioni consultive e propositive (la consulta ha queste funzioni
giustamente), ma la consulta non consente di partecipare alle
scelte, è un organismo i cui membri, proprio perché in numero di
quindici - e adesso si propone di completarlo e va bene, siamo
d'accordo sull'emendamento con cui viene dato più spazio ai
sindacati nella consulta nell'ottica della legge anche se noi li
vedremmo meglio nell'altra parte - possono parlare, possono
ascoltare, ma non possono contare. È il luogo in cui i politici e i
tecnici spiegano le loro scelte, ma non è il luogo dove possa
essere esercitato il controllo da parte delle forze sociali, questo
è il motivo per cui abbiamo presentato il primo emendamento.
Il secondo emendamento nasce dalla consapevolezza che
quest'organismo, se gli riconosciamo un'autonomia imprenditoriale,
dobbiamo anche metterlo nelle condizioni di esercitare questa
autonomia. Andando a vedere quali erano i controlli che erano
esercitati dalla Regione sugli IACP, vediamo che gli atti degli
IACP sottoposti al controllo erano i seguenti: bilancio di
previsione, variazione allo stesso, conto consuntivo, lo statuto
dell'ente, i regolamenti. Ora all'articolo 14 diciamo che la Giunta
controlla non solo il bilancio preventivo, consuntivo, gli
assestamenti di bilancio, notate qui c'è una verifica, un controllo
proprio sugli atti, questo è il titolo dell'articolo 14, ma
controlla anche la pianta organica, il regolamento di
organizzazione, i piani e i programmi d'intervento.
Se è vero, come dice nella relazione il Consigliere Borre, che
si attribuisce alla Regione una funzione di programmazione e
d'indirizzo e all'ARER la funzione di gestire la politica della
casa, spiegatemi perché la Giunta, che ha una funzione di
programmare e d'indirizzare, deve poi controllare i piani e i
programmi d'intervento o è vero che la Giunta esprime i suoi piani
e i suoi programmi dopodiché l'ARER li realizza, altrimenti non
capisco perché poi l'ARER li stende e la Giunta deve guardare se
vanno bene oppure no, se sono conformi a quello che lei ha detto,
ma dov'è l'autonomia imprenditoriale?
Qui c'è qualcosa che non va, per questo il secondo emendamento
chiede di sopprimere nei controlli proprio quelle parti che non
sono rispettose dell'autonomia imprenditoriale dell'ARER.
Presidente
Dichiaro chiusa la discussione generale.
La parola all'Assessore al territorio, ambiente e opere
pubbliche, Vallet.
Vallet (UV)
È fuori di dubbio che le osservazioni che sono
state apportate al disegno di legge rispondono ad impostazioni
diverse, legittime, ma evidentemente diverse, allora credo che sia
necessario, per cercare di rispondere compiutamente e in modo
organico alle osservazioni fatte, riprendere e ribadire gli
obiettivi che abbiamo voluto cogliere con il disegno di legge.
Consigliere Beneforti, l'ho già detto in commissione e oggi lo
ribadisco, non è questo disegno di legge la sede per proporre o
definire interventi o programmi che possano dare risposta a
problemi importanti a cui bisognerà dare delle risposte. Con questo
disegno di legge abbiamo voluto dare una nuova veste giuridica
all'IACP, valutando e approfondendo quanto altre regioni prima di
noi hanno fatto in questa materia, valutando e approfondendo la
complessità di questa materia e la complessità del ruolo che lo
IACP ha svolto e sarà chiamato a svolgere, se la volontà politica è
questa, nel futuro.
La risposta che è venuta è quella di costituire un'azienda
speciale. Cos'è un'azienda speciale? L'azienda speciale è un ente
strumentale di un altro ente che all'interno di linee
programmatiche attua e gestisce. Questa è l'azienda, questo è
quanto noi vogliamo che diventi giuridicamente lo IACP, quindi è
importante, per poter dare delle risposte anche alla Consigliera
Squarzino, definire e precisare quelli che devono essere i ruoli di
ognuno, di tutti quelli che intervengono in questa materia. Credo
che, con tutto il rispetto per le forze sindacali, non spetti
assolutamente a queste operare decisioni in materia di edilizia
residenziale pubblica; abbiamo riconosciuto alle forze sindacali il
giusto ruolo di proposta, il giusto momento di confronto che
crediamo di poter trovare nella consulta.
Alla Regione, in quanto organo politico, spetta dettare degli
indirizzi e fare dei programmi; all'azienda, ente strumentale della
Regione, spetta attuare e gestire gli indirizzi. Credo che il
rispetto dei ruoli sia fondamentale per operare fattivamente, per
operare concretamente.
Consigliere Lanièce non ci sono problemi dal mio punto di vista
rispetto alle questioni che lei ha posto. La n. 142, che è la legge
dello Stato che regola le autonomie locali, corrisponde alla legge
n. 54/98 della Regione Valle d'Aosta, in materia di enti locali
abbiamo competenza primaria e la legge di riferimento per noi è la
legge n. 54/98. In materia di edilizia residenziale pubblica il
decreto legge n. 112/98 trasferisce alle regioni la competenza,
alla Regione Valle d'Aosta il DPR n. 182/82 già aveva trasferito le
competenze amministrative in materia di edilizia residenziale e in
materia di IACP. Per quanto riguarda le problematiche poste nel
parere della CELVA, che contiene alcune memorie fornite dal Comune
di Aosta, credo che le risposte siano semplici e facilmente
comprensibili. Abbiamo voluto creare un ente, azienda, che rispetto
all'agenzia del Comune di Aosta ha ruoli diversi in parte e
soprattutto maggiori. Abbiamo voluto anche rispettare l'autonomia
degli enti locali, non abbiamo voluto espropriare il Comune di
Aosta della proprietà degli alloggi di edilizia residenziale
pubblica, ma in legge abbiamo precisato che i comuni, se lo
riterranno, potranno rivolgersi all'azienda regionale e affidare
alla stessa la gestione dei propri alloggi.
Abbiamo però affidato a quest'azienda un ruolo importantissimo
che è quello di soggetto attuatore degli interventi di edilizia
residenziale pubblica, in un contesto, Consigliere Beneforti, che è
in una fase transitoria, ma che è ancora da definire. È terminata
l'assegnazione dei fondi GESCAL. Lei sa che fino ad oggi tutti gli
interventi di edilizia residenziale pubblica sono stati finanziati
con fondi dello Stato provenienti dai fondi ex GESCAL. Questo
regime di finanziamenti è finito.
Laddove si verificheranno quelle esigenze a cui lei faceva
riferimento, che sono quelle in fondo di realizzare nuovi alloggi
per dare delle risposte, è evidente che ci dovremo porre il
problema di chi e come finanziarle.
Queste sono domande che non potevano trovare risposte in questo
disegno di legge perché con questo disegno di legge abbiamo voluto
solo ed esclusivamente riformare la natura giuridica dello
IACP.
Abbiamo voluto aggiungere un'appendice che riguarda la consulta,
che riguarda l'osservatorio per dotarci di quegli strumenti che
secondo noi sono necessari: uno per operare un compiuto confronto
fra tutti gli attori che operano nel settore; l'altro per dotarci
di uno strumento che ci consenta di avere a disposizione quei dati
che sono la base di una seria e corretta programmazione.
In relazione agli emendamenti, evidentemente non accogliamo
questi due emendamenti e voteremo contro e questo perché rispondono
a logiche legittime, ma che non sono le nostre logiche. Non
vogliamo cogliere questi obiettivi, vogliamo il rispetto dei
ruoli?
(interruzione dei Consiglieri Squarzino Secondina e
Beneforti, fuori microfono)
? nel momento in cui abbiamo operato la scelta di trasformare lo
IACP in azienda speciale, tutta la costruzione del disegno di legge
discende automaticamente. L'azienda speciale, per definizione, è un
ente strumentale pubblico economico che è gestito da un consiglio
di amministrazione, che ha i suoi organi nel direttore, nel
collegio dei revisori dei conti, che è soggetto che deve attuare
programmi e linee definite dall'ente padre o madre, scegliete
voi?
(interruzione della Consigliera Squarzino Secondina, fuori
microfono)
? no, ma la Giunta fino a prova contraria è l'espressione
politica e amministrativa dell'ente che ha creato l'azienda e a cui
l'azienda deve rispondere, quindi la Regione è l'ente che individua
i programmi, detta le linee all'interno delle quali si muove
l'azienda, che per definizione ha la possibilità di operare in modo
più snello di altri enti.
Presidente
Si passa all'esame dell'articolato.
La parola al Consigliere Beneforti sull'articolo 1.
Beneforti (PVA-cU)
Solo per dire all'Assessore Vallet che
nessuno vuole, per quanto riguarda il primo emendamento, creare la
confusione dei ruoli; conosciamo benissimo quale ruolo ha la Giunta
regionale e quale ruolo hanno le organizzazioni sindacali.
Vogliamo avere un luogo dove insieme le organizzazioni sindacali
rappresentative della gente di cui l'ente si deve occupare e la
Giunta si confrontano? Mi si dice che questo luogo è la consulta,
che ha funzioni consultive e propositive.
La mia personale esperienza mi ha insegnato che quando si fanno
queste consulte, ci si consulta e poi ognuno fa quello che gli
pare. Per quanto riguarda il programma, non ho mai preteso e non
pretendo che in questa legge ci fosse scritto cosa si va a fare,
quante case si vanno a costruire, ma che almeno fosse accompagnata
da una relazione politica da parte della Giunta, dove si indicavano
gli obiettivi che si vogliono raggiungere.
Domani questa legge andrà su tutti i giornali, si dirà che si è
trasformato lo IACP in azienda, e la gente si domanderà: ma le case
le costruiscono o non le costruiscono? E noi cosa dobbiamo
rispondere? Risponderemo che allegato alla legge non c'è nessun
progetto di edilizia residenziale, perché questo verrà dopo. Io
dico che ogni atto, per essere credibile, deve essere accompagnato
da degli obiettivi precisi e dai programmi che si vogliono portare
avanti. Se non uniamo delle linee e dei programmi, resta soltanto
l'organizzazione per l'organizzazione e non si risolve il problema
e la gente resta a piedi come è sempre rimasta.
Noi non abbiamo chiesto che in questo disegno di legge si
mettesse quali erano i problemi da risolvere. Ma il disegno di
legge doveva essere accompagnato da una relazione.
Oggi quando si è discusso dell'aggiornamento del bilancio non
sono entrato nelle cifre; chiedevo soltanto quali erano gli
obiettivi su alcuni punti particolari, perché una variazione di 45
miliardi non è una cifra da niente.
Stasera si presenta una legge sugli IACP, chiedo quali obiettivi
si intende raggiungere. A me non basta sentirmi dire che è la
Giunta che fa e dispone; io voglio sapere cosa fa e cosa dispone,
perché domani quando tutti gli organi di informazione riporteranno
che il Consiglio regionale ha trasformato gli IACP in azienda, la
gente si domanderà: ma cosa fa questa azienda? Questo è il
problema.
Io leggerò domani la relazione di Borre su qualche altro
giornale, si leggeranno le dichiarazioni che sono state fatte qui,
come avviene sempre, e poi? perché sugli IACP quante leggi sono
state fatte, quante modifiche sono state fatte? Quando sugli
affitti, quando su una cosa, quando su un'altra, e ogni volta
sembrava che il giorno dopo le case nascessero come funghi. Invece
si è creato l'aspettativa e la delusione nella gente.
Io ho sostenuto che la legge per essere credibile deve essere
accompagnata da una relazione politica contenente gli obiettivi e
gli impegni che la Giunta intende realizzare insieme alla nuova
azienda e ai comuni per dare una spinta alla costruzione di alloggi
per moderare e calmierare i prezzi degli affitti e anche del
mercato immobiliare. Questo dicevamo, niente di più, e credo che
non si pretendesse l'impossibile!
Presidente
Pongo in votazione l'articolo 1:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 2:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
All'articolo 3 siamo in presenza dell'emendamento presentato dal
Consigliere Borre di cui do lettura:
Emendamento All'art. 3 comma 1 lett. a) dopo il punto e
virgola aggiungere: "anche per conto di enti locali;"
Lo pongo in votazione:
Consiglieri presenti: 33
Votanti e favorevoli: 27
Astenuti: 6 (Comé, Frassy, Lanièce, Marguerettaz, Tibaldi,
Viérin M.)
Il Consiglio approva.
Pongo in votazione l'articolo 3 nel testo così emendato:
Articolo 3 (Compiti e funzioni dell'Azienda)
1. L'Azienda svolge funzioni tese a soddisfare il fabbisogno di
edilizia residenziale pubblica, nel quadro della programmazione
regionale e degli enti locali. In particolare l'Azienda provvede
a:
a) attuare gli interventi di edilizia residenziale pubblica di
nuova costruzione, di recupero, di ristrutturazione e di
manutenzione straordinaria di immobili ed abitazioni, anche
attraverso programmi integrati e programmi di recupero urbano,
anche per conto di enti locali;
b) gestire il patrimonio di edilizia residenziale pubblica
proprio e, se richiesto, degli enti locali o altri enti
pubblici;
c) acquisire nuovo patrimonio o dismetterne parte ai sensi delle
leggi di settore e dei piani di cessione approvati dalla Giunta
regionale;
d) acquisire, ai fini di edilizia residenziale pubblica, alloggi
di cooperative a proprietà indivisa, in caso di loro scioglimento o
liquidazione.
2. L'Azienda può inoltre:
a) realizzare opere di urbanizzazione primaria, secondaria e di
supporto agli interventi edilizi;
b) attuare demolizioni, costruzioni, ristrutturazioni,
risanamento e restauro conservativo di singoli edifici o di
complessi edilizi, con eventuali annessi servizi sociali, nonché di
agglomerati urbani o extraurbani;
c) attuare per conto di enti pubblici, enti locali e privati,
con le proprie strutture e con eventuali forme di collaborazione
tecnica da parte di terzi, studi ed elaborazioni in merito alla
sperimentazione di nuove tecniche edilizie ed impiantistiche, oltre
che alla predisposizione di studi e piani urbanistici;
d) attivare forme di collaborazione tecnico-economica con gli
enti locali, enti pubblici e privati, stipulando a tal fine le
necessarie convenzioni;
e) realizzare i piani e le direttive per l'abbattimento delle
barriere architettoniche e per il risparmio energetico;
f) adempiere ad ogni altro compito assegnato per legge;
g) svolgere attività di consulenza e progettazione e ogni altra
attività di servizi utile al conseguimento degli scopi
istituzionali e all'efficienza ed economicità gestionali;
h) svolgere le funzioni di amministratore di condominio ai sensi
dell'articolo 1129 del codice civile, se nominato dall'Assemblea,
negli stabili di edilizia residenziale pubblica nei quali vi siano
anche alloggi di proprietà di privati.
3. Per il perseguimento delle attività di cui ai commi 1 e 2,
l'Azienda può partecipare, previa autorizzazione della Giunta
regionale, con altri soggetti pubblici e privati, consorzi di
imprese ed associazioni, a società per azioni a capitale pubblico
e/o privato che abbiano come oggetto sociale attività inerenti
l'edilizia.
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 4:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 5:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 6:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
All'articolo 7 c'è l'emendamento presentato dai Consiglieri
Beneforti, Squarzino Secondina e Curtaz di cui do lettura:
Emendamento All’art. 7, comma 1, vengono
aggiunte le seguenti lettere:
"d) un rappresentante delle confederazioni sindacali dei
lavoratori;
e) un rappresentante dei sindacati degli
inquilini/assegnatari."
Lo pongo in votazione:
Consiglieri presenti: 33
Votanti: 24
Favorevoli: 7
Contrari: 17
Astenuti: 9 (Borre, Cerise, Ferraris, La Torre, Louvin, Martin,
Perron, Piccolo, Rini)
Il Consiglio non approva.
Pongo in votazione l'articolo 7:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 8:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 9:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 10:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 11:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 12:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 13:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
All'articolo 14 c'è l'emendamento dei Consiglieri Beneforti,
Squarzino Secondina e Curtaz di cui do lettura:
Emendamento All’art. 14, comma 1, vengono
soppresse le lettere d) ed e).
Lo pongo in votazione:
Consiglieri presenti: 33
Votanti: 22
Favorevoli: 7
Contrari: 15
Astenuti: 11 (Borre, Cerise, Fiou, Frassy, La Torre, Louvin,
Martin, Nicco, Piccolo, Rini, Tibaldi)
Il Consiglio non approva.
Pongo in votazione l'articolo 14:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 15:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 16:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 17:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 18:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 19:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
All'articolo 20 siamo in presenza dell'emendamento presentato
dal Consigliere Borre di cui do lettura:
Emendamento Art. 20
La lettera i) del comma 3 dell'art. 20 è sostituita come
segue:
"un rappresentante per ognuna delle confederazioni sindacali dei
lavoratori maggiormente rappresentative a livello nazionale e
regionale".
La parola alla Consigliera Squarzino Secondina.
Squarzino (PVA-cU)
Chiedo per quale motivo è stato
proposto un cambiamento per quanto riguarda i rappresentanti dei
sindacati dei lavoratori e perché non è stata fatta la stessa cosa
per quanto riguarda il sindacato degli inquilini.
Presidente
La parola al Consigliere Borre.
Borre (UV)
Semplicemente perché la richiesta c'è stata
fatta in sede di audizione da parte dei sindacati, mentre da parte
dei sindacati inquilini non ci è giunta. Mi dispiace.
Presidente
Pongo in votazione l'emendamento del
Consigliere Borre:
Consiglieri presenti: 32
Votanti e favorevoli: 26
Astenuti: 6 (Comé, Frassy, Lanièce, Marguerettaz, Tibaldi,
Viérin M.)
Il Consiglio approva.
Pongo in votazione l'articolo 20 nel testo così emendato:
Articolo 20 (Consulta regionale della casa)
1. Al fine di assicurare la partecipazione dei soggetti
istituzionali e delle forze sociali interessate alle scelte in
materia di politica dell'abitazione, è istituita, con decreto del
Presidente della Giunta regionale, la Consulta regionale per la
casa, di seguito denominata Consulta.
2. La Consulta svolge funzioni consultive e propositive per la
Giunta regionale, in relazione ai programmi e ai piani riguardanti
l'edilizia residenziale pubblica sovvenzionata ed agevolata.
3. Compongono la Consulta:
a) l'Assessore regionale competente in materia di edilizia
residenziale pubblica o suo delegato, con funzioni di
presidente;
b) un rappresentante degli enti locali, designato dal CELVA;
c) un rappresentante del Comune di Aosta;
d) il coordinatore del Dipartimento competente in materia di
edilizia residenziale pubblica;
e) il Presidente dell'Azienda regionale per l'edilizia
residenziale;
f) il Dirigente della struttura regionale competente in materia
di edilizia residenziale pubblica;
g) il Direttore dell'Azienda;
h) il Dirigente della struttura competente in materia di
politiche sociali;
i) un rappresentante per ognuna delle confederazioni sindacali
dei lavoratori maggiormente rappresentative a livello nazionale e
regionale;
j) un rappresentante designato unitariamente per i sindacati
degli inquilini/assegnatari;
k) un rappresentante designato unitariamente per le associazioni
della proprietà edilizia;
l) un rappresentante designato unitariamente per le associazioni
delle cooperative edilizie;
m) due rappresentanti delle associazioni degli imprenditori
edili, di cui uno per le associazioni degli artigiani, designati
unitariamente;
n) un rappresentante designato unitariamente per i patronati e
per le associazioni di solidarietà sociale.
4. In caso di mancata designazione unitaria, il Presidente della
Giunta regionale provvede alla nomina sulla base delle segnalazioni
pervenute.
5. Un dipendente della struttura regionale competente in materia
di edilizia residenziale pubblica svolge le funzioni di
segretario.
6. La Consulta dura in carica sino alla scadenza della
legislatura nella quale opera.
Lo pongo in votazione:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 21:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 22:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione l'articolo 23:
Consiglieri presenti: 33
Votanti e favorevoli: 24
Astenuti: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Il Consiglio approva.
Si dà atto che, dalle ore 23,23, presiede il Presidente
Louvin.
Président
Je soumets au vote le projet de loi dans son
ensemble:
Conseillers présents: 33
Votants: 24
Pour: 24
Abstentions: 9 (Beneforti, Comé, Curtaz, Frassy, Lanièce,
Marguerettaz, Squarzino Secondina, Tibaldi, Viérin M.)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK