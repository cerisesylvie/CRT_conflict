Consiglio Regionale della Valle d'Aosta - Oggetto del Consiglio n. 773 del 23 giugno 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 773 del 23 giugno 1994 - Resoconto
OGGETTO N. 773/X - Disegno di legge: "Finanziamenti alle
aziende di promozione turistica (APT) e alle associazioni pro-loco
della regione".
Articolo 1 - (Finalità)
1. La Regione concorre al sostegno dell'attività delle APT e
delle associazioni pro-loco, di cui alla legge regionale 29 gennaio
1987, n. 9 (Riforma dell'organizzazione turistica della Regione),
mediante la concessione di finanziamenti ai sensi della presente
legge.
Articolo 2 - (Fondo per il finanziamento delle APT)
1. Per il sostegno dell'attività delle APT è istituito il Fondo
per il finanziamento delle APT, la cui entità viene stabilita
annualmente con legge finanziaria, da ripartire come segue:
a) per il trentotto per cento in parti uguali tra tutte le
APT;
b) per il quarantasette per cento in proporzione diretta al
numero delle presenze alberghiere ed extralberghiere, limitatamente
agli esercizi iscritti al Registro esercenti commercio (REC),
ufficialmente rilevate durante l'anno solare precedente nell'ambito
territoriale di competenza di ogni APT, fatto pari a cento il
totale delle presenze stesse registrate nel medesimo periodo
sull'insieme degli ambiti territoriali di tutte le APT;
c) per il dieci per cento in proporzione diretta al numero dei
comuni compresi nell'ambito territoriale di competenza di ogni APT,
fatto pari a cento il numero complessivo dei comuni inclusi negli
ambiti territoriali di tutte le APT.
2. La residua quota del cinque per cento viene riservata al
finanziamento di specifiche esigenze di acquisizione di mobili e
attrezzature, nella misura massima del cinquanta per cento della
spesa regolarmente sostenuta e documentata.
3. Le somme eventualmente ancora disponibili dopo la concessione
dei finanziamenti di cui al comma 2 sono ripartite in proporzione
diretta ai finanziamenti ottenuti da privati durante l'esercizio
precedente, fatto pari a cento il totale di tali finanziamenti
ottenuti nel medesimo periodo dall'insieme delle APT; eventuali
integrazioni del fondo di cui al comma 1, che possano verificarsi
in corso di esercizio, sono ripartite in proporzione diretta
all'ammontare dei contributi già concessi in applicazione delle
disposizioni di cui al comma 1.
4. La concessione dei finanziamenti di cui al presente articolo
è disposta con provvedimenti della Giunta regionale, su proposta
dell'Assessore al turismo, sport e beni culturali; le proposte per
la concessione dei contributi di cui al comma 1 sono elaborate e
sottoposte alla Giunta regionale a cura dell'Ufficio regionale per
il turismo e lo sport entro sessanta giorni dalla data di entrata
in vigore della legge finanziaria relativa all'esercizio di
competenza; le istanze per l'ottenimento dei finanziamenti di cui
al comma 2 sono inoltrate entro il 30 aprile di ogni anno
all'Ufficio regionale per il turismo e lo sport, che provvede entro
il 30 giugno a elaborare e sottoporre alla Giunta regionale le
relative proposte di concessione di contributo.
5. In caso di costituzione di nuove APT, alla determinazione del
finanziamento regionale necessario a garantire l'iniziale
finanziamento dei nuovi enti si provvede con specifica legge
regionale, con la quale viene altresì disposta la necessaria
integrazione del Fondo di cui al comma 1.
Articolo 3 - (Fondo per il finanziamento delle associazioni
pro-loco)
1. Per il sostegno dell'attività delle associazioni pro-loco è
istituito il Fondo per il finanziamento delle associazioni
pro-loco, la cui entità è stabilita annualmente con legge
finanziaria e alla cui ripartizione partecipano tutte le
associazioni pro-loco che siano iscritte nell'elenco di cui agli
articoli 26 e 27 della legge regionale 9/1987, e che abbiano
presentato, all'Ufficio regionale per il turismo e lo sport, entro
il 31 marzo di ogni anno, un programma di attività da svolgersi
durante l'esercizio in corso, corredato dal bilancio delle entrate
e delle uscite previste, nonché dal bilancio consuntivo
dell'attività svolta durante l'esercizio precedente.
2. Il fondo di cui al comma 1 è ripartito come segue:
a) per il sessanta per cento in parti uguali tra tutte le
associazioni pro-loco aventi diritto;
b) per il venti per cento in proporzione diretta al numero delle
presenze alberghiere ed extralberghiere limitatamente agli esercizi
iscritti al REC, ufficialmente rilevate durante l'anno solare
precedente nel territorio del Comune sede di ciascuna associazione
pro-loco, fatto pari a cento il totale delle presenze stesse
registrate nel medesimo periodo nell'insieme dei comuni sede di
associazioni pro-loco;
c) per il dieci per cento in parti uguali tra tutte le
associazioni pro-loco situate al di fuori degli ambiti territoriali
delle APT.
3. La residua quota del dieci per cento viene riservata al
finanziamento di specifiche esigenze di acquisizione di mobili e
attrezzature, nella misura massima del cinquanta per cento della
spesa regolarmente sostenuta e documentata.
4. Le somme eventualmente ancora disponibili dopo la concessione
dei finanziamenti di cui al comma 3, nonché le eventuali
integrazioni del Fondo di cui al comma 1, che possano verificarsi
in corso di esercizio, sono ripartite in proporzione diretta
all'ammontare dei contributi già concessi in applicazione delle
disposizioni di cui al comma 1.
5. La concessione dei finanziamenti di cui al presente articolo
è disposta, con provvedimenti della Giunta regionale, su proposta
dell'Assessore al turismo, sport e beni culturali; le relative
proposte di deliberazione sono elaborate dall'Ufficio regionale per
il turismo e lo sport e sottoposte all'approvazione della Giunta
entro il 30 aprile di ogni anno.
6. In caso di costituzione in data posteriore al 31 marzo, le
nuove associazioni pro-loco possono, limitatamente al primo
esercizio di attività, accedere ai benefici della legge regionale
24 giugno 1992, n. 31 (Concessione di contributi per la
realizzazione di iniziative di interesse turistico-promozionale),
anche per manifestazioni e iniziative aventi carattere di
ordinarietà, purché presentino interesse
turistico-promozionale.
Articolo 4 - (Norme transitorie)
1. Limitatamente all'esercizio 1994 i termini di cui
all'articolo 2, comma 4, e all'articolo 3, comma 1, sono sostituiti
dai seguenti:
a) le proposte per la concessione dei finanziamenti di cui
all'articolo 2, comma 1, sono sottoposte alla Giunta regionale
entro quarantacinque giorni dall'entrata in vigore della presente
legge;
b) le istanze per l'ottenimento dei finanziamenti di cui
all'articolo 2, comma 2, sono inoltrate all'Ufficio regionale per
il turismo e lo sport entro trenta giorni dall'entrata in vigore
della presente legge e le relative proposte di concessione di
finanziamento sono sottoposte alla Giunta regionale entro trenta
giorni dal loro pervenimento presso l'Ufficio stesso;
c) i programmi di attività di cui all'articolo 3, comma 1,
nonché le eventuali istanze di cui all'articolo 3, comma 3, sono
presentati entro trenta giorni dall'entrata in vigore della
presente legge, e le relative proposte di concessione di
finanziamento sono sottoposte alla Giunta regionale entro sessanta
giorni dall'entrata in vigore della legge stessa.
2. In sede di prima applicazione della presente legge sono
ritenute ammissibili le richieste di finanziamento inerenti
l'acquisto di mobili e attrezzature da parte delle associazioni
pro-loco, che siano pervenute all'Ufficio regionale per il turismo
e lo sport in data successiva al 31 agosto 1993.
3. I finanziamenti di cui al comma 2 sono concessi con le
modalità di cui al comma 1, lett. c), e a valere sulla quota del
Fondo per il finanziamento delle associazioni pro-loco per il 1994,
di cui all'articolo 3, comma 3.
Articolo 5 - (Disposizioni finanziarie)
1. Le spese derivanti dall'applicazione della presente legge
previste, a decorrere dal 1994, in complessive lire 4.500 milioni
annue graveranno:
a) quanto a lire 4.000 milioni, sul cap. 64300 del bilancio
preventivo della Regione per l'anno 1994, la cui denominazione
viene a tale scopo modificata in "Fondo per il finanziamento delle
APT";
b) quanto a lire 500 milioni, sul cap. 64301 del bilancio
preventivo della Regione per l'anno 1994, di nuova istituzione, che
assume la denominazione di "Fondo per il finanziamento delle
associazioni pro-loco".
2. Alla copertura dell'onere per l'applicazione della presente
legge si provvede, quanto a lire 4.000 milioni, di cui al comma 1,
lett. a), mediante l'utilizzo degli stanziamenti già iscritti al
cap. 64300 del bilancio della Regione per l'anno in corso e del
bilancio pluriennale 1994/1996, quanto a lire 500 milioni, di cui
al comma 1, lett. b), mediante riduzione per corrispondente importo
dello stanziamento iscritto al cap. 64320 dei bilanci medesimi.
3. A decorrere dall'esercizio 1995 gli oneri di cui al comma 1
potranno essere determinati con legge finanziaria.
Articolo 6 - (Variazioni di bilancio)
1. Alla parte spesa del bilancio di previsione della Regione per
l'anno 1994 sono apportate le seguenti variazioni sia in termini di
competenza che di cassa:
a) in diminuzione:
cap. 64320 "Contributi e sussidi ad istituzioni e organismi vari
per attività nel settore del turismo e del tempo libero"
lire 500.000.000.
b) in aumento:
programma regionale 2.2.2.12
codificazione 2.1.1.5.8.2.10.24.9.32
cap. 64301 (di nuova istituzione)
"Fondo per il finanziamento delle associazioni pro-loco"
lire 500.000.000
2. La denominazione del cap. 64300 del bilancio di previsione
della Regione per l'anno 1994 è sostituita dalle seguente: "Fondo
per il finanziamento delle APT".
Articolo 7 - (Abrogazione di norme)
1. Le disposizioni di cui al titolo V della legge regionale
9/1987 sono abrogate.
Articolo 8 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente -
La parola, per l'illustrazione, al
Consigliere Piccolo.
Piccolo (ADP-PRI-Ind)
-
Do per letta la
prima parte della relazione, distribuita ai consiglieri, nella
quale ci sono alcune considerazioni che riguardano il turismo.
Leggo invece la seconda parte, più legata al disegno di
legge.
Il disegno di legge ha, tra i requisiti essenziali, quelli di
poter definire con nuovi e più precisi criteri i relativi
finanziamenti agli enti preposti alla promozione turistica (APT) e
alle pro-loco della regione, criteri a tutt'oggi utilizzati e
contenuti nella legge regionale n. 9 del 29 gennaio 1987. Il
disegno di legge si prefigge dunque nuove modalità di ripartizione
con tre fondamentali indirizzi: a) garantire un contributo minimo
di finanziamento a tutti gli enti interessati, le APT e le
pro-loco; b) proporzionare l'assegnazione delle restanti risorse
alla effettiva valenza turistica delle zone in cui operano le APT e
le pro-loco; c) riservare alcuni finanziamenti per specifiche
esigenze di acquisizioni di mobili e attrezzature.
Il disegno di legge consta di 8 articoli. Nell'articolo 1
vengono precisate le finalità della legge; nell'articolo 2 vengono
fissate le percentuali per tutti gli enti in base ai criteri di
presenze alberghiere ed extralberghiere, in proporzione al numero
dei comuni compresi nell'ambito territoriale di competenza di ogni
APT ed infine la residua quota per l'acquisizione di mobili ed
attrezzature. Vengono inoltre precisate le modalità di richiesta di
contribuzione da parte degli enti interessati ai provvedimenti
relativi alla parte della Giunta regionale.
Nell'articolo 3 è indicato il fondo per il finanziamento alle
pro-loco e le relative percentuali. Nell'articolo 4 sono stabilite
le norme transitorie. Nell'articolo 5 sono precisate le
disponibilità finanziarie che ammontano a lire 4 miliardi per le
APT e 500 milioni per le pro-loco. Nell'articolo 6 sono presentate
le variazioni di bilancio; nell'articolo 7, l'abrogazione di norme.
Nell'articolo 8, infine, la richiesta di dichiarazione d'urgenza
della legge ai sensi dell'articolo 31 dello Statuto speciale della
Valle d'Aosta.
In conclusione occorre precisare che il disegno di legge oggi in
discussione ha avuto oltre al parere favorevole degli enti
interessati, quello dei dirigenti competenti e della IV Commissione
permanente.
Presidente -
La parola al Consigliere Florio.
Florio (VA) -
Vorrei semplicemente fare due brevi
considerazioni e una raccomandazione finale. Le considerazioni
attengono alla suddivisione del territorio della nostra regione in
più APT e in più associazioni pro-loco. Noi abbiamo avuto a suo
tempo, quando venne votata la legge di costituzione della APT,
delle perplessità sul tipo di organizzazione della promozione
turistica e vedevamo come soluzione migliore quella
dell'organizzazione della promozione turistica attraverso la
presenza di un'unica APT a livello regionale, che comprendesse
tutto il territorio della regione.
É ovvio che la riflessione che sto facendo ad alta voce non
inficia l'approvazione del disegno di legge n. 53 che votiamo
perché si tratta di tenere fede a precisi impegni assunti con la
costituzione di questo tipo di suddivisione in più APT. Crediamo
però che questa strada non sia quella sulla quale proseguire
l'azione della promozione turistica. Noi crediamo che sia opportuno
riconsiderare questo tipo di suddivisione all'interno della
maggioranza, in IV Commissione, là dove possiamo confrontarci con
l'opposizione, ma crediamo che la strada da seguire sia quella
della costituzione di un'unica APT.
Ci sembra di aver capito che anche le altre forze politiche sia
della maggioranza sia dell'opposizione siano sostanzialmente
d'accordo su un'impostazione di questo genere. Noi chiederemmo
all'Assessore che, in sede di intervento di questo disegno di legge
che stiamo per votare, assuma un impegno di azione in questo senso,
senza porsi date strettissime, ma perché nel giro di tre o quattro
mesi si possa discutere in quest'aula di un disegno di legge di
revisione complessiva della suddivisione del territorio regionale
in un'unica APT, con funzione di promozione turistica
specializzata, ma che tenga conto lei sola, nell'insieme, dei
problemi connessi con la promozione turistica.
Presidente -
La parola al Consigliere
Chiarello.
Chiarello (RC) -
Mi ha anticipato il Consigliere
Florio confermando che votiamo questa legge ma che ci teniamo a far
presente che vorremmo si arrivasse, prima della scadenza dell'anno,
alla soluzione di questo problema, nel senso di arrivare ad una
sola APT per evitare confusioni e diatribe e dispersioni di energia
e di denaro regionale. Per questo invitiamo l'Assessore a fare
delle proposte che potranno essere discusse.
Presidente -
La parola al Consigliere Tibaldi.
Tibaldi (LN) -
Anche noi vorremmo fare alcune
considerazioni, fermo restando che voteremo favorevolmente a questo
progetto di legge.
É bene tenere presenti la frammentazione e la sovrapposizione
della promozione turistica che, attualmente, esistono in Valle
d'Aosta. Tutti gli enti pubblici si occupano di promozione
turistica; quindi non esiste in Valle una politica turistica
coordinata, mentre è bene tendere verso un coordinamento della
politica turistica perché altrimenti ci sono una dispersione di
risorse e una disaggregazione di iniziative che potrebbero essere
dannose l'una nei confronti dell'altra.
Sostanzialmente, proponiamo che l'Assessore e gli uffici
competenti provvedano a dare delle direttive più certe e concrete a
tutti coloro che si occupano di promozione turistica, affinché la
politica turistica valdostana sia più organica ed omogenea. Faccio
un esempio: la pubblicazione dell'annuario degli alberghi,
dell'elenco dei rifugi e dei bivacchi o dei campeggi - sarà una
piccolezza - hanno una grafica diversa e quindi anche il messaggio
che si rivolge all'utente è differenziato, può costituire un
momento di confusione nei confronti del turista che decide di
trascorrere le vacanze da noi.
Anche esaminando il materiale prodotto dalle singole località
vediamo che ogni comune, comunità montana od associazione, si
sentono autorizzati a comunicare la propria unicità e particolarità
e quindi c'è il rischio che sovente si realizzino delle proposte
disaggregate, non indirizzate verso un obiettivo comune.
Lo stesso vale per il calendario delle iniziative che devono
essere programmate secondo le esigenze delle singole località, ma
anche secondo un'offerta più programmata ed idonea a quelle che
sono le richieste dei turisti.
Mi sembra poi opportuno sottolineare che oggi vengono stanziati
diversi miliardi per il funzionamento delle APT e delle
associazioni; miliardi che però - è bene ricordare - servono
soprattutto per coprire le spese correnti che sono costituite,
ovviamente, dal funzionamento della macchina dedita alla
promozione, quindi la copertura dei costi del personale, degli
uffici, del materiale ordinario che serve al funzionamento degli
stessi. Purtroppo, alla fine, la quantità di denaro destinato alla
promozione rimane una esiguità.
Sarebbe allora opportuno scindere il finanziamento alla
struttura operativa dell'APT dal finanziamento ai progetti di
promozione turistica, anche per capire realmente qual è la macchina
burocratica che si occupa della promozione e quanti sono i fondi
che vengono destinati alla promozione vera e propria.
Un'ultima considerazione, che è forse tardi fare in questo
momento. Abbiamo diverse APT dislocate sul territorio. Senz'altro
la proposta di Florio è da tenere in considerazione; la sua
iniziativa verso la realizzazione di un'unica APT tende a questo
coordinamento della politica turistica, però bisogna anche dire che
forse, sul territorio, le singole APT possono risultare una
macchina di spreco, nel senso che con una serie di uffici turistici
funzionali dislocati presso le singole comunità montane si potrebbe
ottenere lo stesso risultato. Diciamo che una simile proposta
avrebbe potuto essere presa in considerazione nei tempi passati,
quando si cercava di adattare alla dimensione regionale la riforma
nel settore della politica turistica ai sensi della legge quadro
nazionale.
Io penso che questa sia un'iniziativa da prendere in
considerazione per il futuro, iniziativa che potrà essere
concordata con quanto ha lanciato il collega Florio e che comunque
tenda a riscoprire e a valorizzare quella che è la principale
vocazione della nostra regione, cioè la vocazione turistica.
Presidente -
La parola al Consigliere Linty.
Linty (LN) -
Per ribadire quanto avevo già detto
un anno fa. Io credo che, se ci fermiamo un attimo ad analizzare
queste aziende di promozione turistica, ci rendiamo conto che
richiamano flusso turistico e portano clienti a quelli che sono gli
esercizi alberghieri, extralberghieri e complementari. Sarebbe
quindi il caso di incentivare, oltre il finanziamento pubblico,
quello che è in conferimento del privato perché dobbiamo renderci
conto che in Valle d'Aosta le strutture alberghiere e complementari
vanno sovente a bussare all'Azienda di promozione turistica
chiedendo grandi manifestazioni che comportano alti investimenti;
ma quando poi è ora di mettere mano al portafoglio, per contribuire
alle stesse, non c'è nessuno.
Vorrei poi fare presente una situazione che ho vissuto
personalmente quando ero segretario reggente dell'APT di Gressoney.
Lì succede una cosa strana: ci sono le pubblicazioni di questi
annuari degli alberghi che vengono fatte dall'APT, dagli operatori
turistici di Gressoney, dal Consorzio turistico del Monte Rosa e
tutte tre le pubblicazioni vengono fatte con i soldi della
Regione.
Quindi io penso che bisogna impedire con una direttiva che si
facciano questi doppioni, anche perché credo che il turista che si
trova davanti a pubblicazioni in cui cambia solo la copertina è un
attimo disorientato.
Poi mi sembra giusto prendere in considerazione quanto
anticipato dal mio Capogruppo riguardo alle comunità montane,
perché mi risulta che la Comunità montana Grand Paradis abbia un
ufficio turistico a Villeneuve, che funziona molto bene, e si
potrebbe con l'istituto della comunità montana sopperire, in parte,
alle carenze di entrate correnti di cui parlava prima Tibaldi.
Molti dei finanziamenti vanno a pagare gli stipendi anche del
personale amministrativo, cioè di chi fa i volantini, le paghe, le
delibere; non dimentichiamo che la comunità montana ha già una
struttura amministrativa in piedi e quindi ci sarebbe un
contenimento dei costi.
Presidente -
La parola al Consigliere Parisi.
Parisi (VAP) -
Per dire che voterò questo disegno
di legge anche perché credo sia indispensabile arrivare a fare in
modo che le APT abbiano una maggiore autonomia operativa. Tutti
sappiamo quale è stato il travaglio nel momento in cui sono nate le
APT. Prima si parlava di una sola APT, poi il numero è stato
portato a 5-6; poi, per varie richieste pervenute, siamo arrivati
ad 8 o 9. Questo per dire che si sono dovute infine accontentare le
spinte che provenivano dalle varie zone della Valle e si è perso
quello che era lo scopo originale.
A distanza di qualche anno, sicuramente questo problema va
rivisto ed affrontato sulla base di quella che è l'esperienza
acquisita in questo periodo per vedere quelle che sono le modifiche
da apportare e fare in modo di rendere più efficace questo
strumento di promozione turistica.
Una cosa che va chiarita riguarda l'autonomia operativa perché
mi sembra che molto spesso non si comprenda bene la funzione che
l'APT dovrebbe svolgere e la funzione dell'Assessorato. Questo
aspetto va chiarito in modo tale da non creare una sovrapposizione
di ruoli, in modo che la spinta e il lavoro fatto dalle APT siano
diversi da quelli dell'Assessorato, che sono di indirizzo e di
programmazione.
Una cosa che ritengo importante è giungere ad una maggiore
coesione tra i vari soggetti che si interessano di questo problema
perché molto spesso non sono coordinati fra di loro; per cui vi è
un'enorme dispersione di mezzi e di risorse e il messaggio che
arriva all'esterno è confuso e non porta i risultati sperati.
Per quanto riguarda l'aspetto più propriamente operativo ritengo
che vadano ricercati dei nuovi flussi turistici e bisogna fare in
modo di dare una migliore offerta turistica, sia in termini di
qualità che di prezzi. Per fare questo non basta fare dei
dépliants
o partecipare a delle mostre; è necessario anche
fare un grosso lavoro di classificazione di offerta turistica
all'interno della nostra regione.
Attualmente, il periodo di occupazione media in Valle d'Aosta è
molto breve, per cui, per quanti sforzi possano fare gli operatori,
evidentemente gli alti costi di gestione fanno sì che in questo
momento i prezzi non siano concorrenziali con le altre zone a
parità di offerta e, nello stesso tempo, non diano la possibilità
di sviluppare quell'indotto che altrimenti potrebbe essere fatto. A
questo proposito, sarebbe necessario riprendere il discorso che è
stato più volte fatto ma che non si è riusciti a fare partire che è
di riqualificazione, ad esempio, del turismo termale, sul quale si
sono scritti dei libri bianchi.
Però, fino ad oggi, ancora nessuno è riuscito ad affrontare
questo problema nella sua giusta dimensione perché venga risolto in
maniera concreta. C'è poi il turismo culturale, che sarebbe una
delle maggiori risorse che la Valle d'Aosta potrebbe offrire;
soltanto che, negli ultimi tempi, mi sembra che questa parte di
turismo sia stata, se non abbandonata, almeno trascurata, perché a
questo tipo di discorso va collegato anche il discorso ambientale e
mi sembra che per lo meno per quanto riguarda la nostra città vi
siano state, da parte degli amministratori, delle negligenze.
Un altro discorso che potrebbe essere affrontato e che potrebbe
dare una risposta alla questione dell'occupazione media
dell'albergo è il turismo della terza età. Se ne è già parlato, ma
questo tipo di turismo non ha mai preso piede e credo che anche
questo settore potrebbe essere un grosso volano per fare in modo
che l'occupazione media aumenti enormemente.
Altro aspetto che mi permetto di sottolineare è quello del
turismo giovanile. La Valle d'Aosta credo che sia una delle poche
regioni italiane che non ha un ostello per la gioventù. Se ne è
parlato in questo Consiglio - e anche in altre occasioni - e
sarebbe interessante che l'Assessore e la Giunta si interessassero
anche di questo aspetto, che ritengo importante.
Concludo dicendo che, in questi ultimi anni, il turismo
valdostano ha avuto un enorme sviluppo, anche in termini di qualità
e di quantità. La Regione, in particolare, ha investito enormi
risorse finanziarie per migliorare l'aspetto strutturale degli
alberghi e ha fatto anche degli sforzi per migliorare il settore
della qualità dell'offerta. Va però fatto uno sforzo ulteriore per
avere, per esempio, una scuola alberghiera che sia all'altezza,
perché in questo momento non dà una risposta valida alle esigenze
di personale del turismo e degli operatori turistici
valdostani.
Naturalmente voterò questa delibera; mi auguro che l'Assessore
prenda nota delle cose che mi sono permesso di suggerire, in modo
che in futuro si possa dare una risposta più concreta e positiva a
questo settore.
Presidente -
La parola al Consigliere
Marguerettaz.
Marguerettaz (PpVA) -
Per dire che voteremo questo
disegno di legge, anche perché so che l'Assessore si accinge a
presentare un emendamento - che obiettivamente era necessario - in
quanto la quota stanziata prevista dal disegno di legge era
evidentemente insufficiente e, di fatto, permetteva di tenere da
parte le APT.
Io credo che l'emendamento sia in un certo senso indice di una
volontà di far realmente funzionare queste organizzazioni. Io credo
sia compito di questa maggioranza, di questa Giunta, dare un taglio
definitivo a questi organismi; non possiamo continuare a
trascinarci dietro un carrozzone se il carrozzone non funziona.
Dobbiamo decidere - anche perché costa dei soldi alla
collettività - se questo carrozzone deve diventare una macchina
operativa capace realmente di promuovere il turismo nella nostra
regione oppure andare nella direzione opposta, percorrere strade
diverse e pensare a diverse alternative.
Io credo che finora la cosa non sia ancora chiara. Una
considerazione di tipo politico su questo va fatta, in quanto
bisogna stabilire le competenze dell'Assessorato, delle APT e dei
comuni nella materia. La legge istitutiva delle APT era in questo
senso abbastanza chiara, perché l'articolo 8 della stessa indica
quali sono i compiti delle APT pur lasciando trasparire un certo
limite di questi organismi. Io credo che si tratti di riprendere in
mano la legge al più presto e far sì che questi organismi possano
operare.
Noi siamo convinti che, se saranno strutturati meglio di quello
che sono, se verranno definiti gli ambiti di competenza, questi
organismi possano essere ancora molti utili per quanto concerne il
turismo locale. Dichiariamo quindi fin d'ora la nostra
disponibilità ad impegnarci a lavorare per giungere ad una nuova
riformulazione di tutto l'argomento.
Presidente -
La parola al Consigliere Voyat.
Voyat (UV) -
Senza voler intrattenere qui i
consiglieri su quello che dovrebbe essere il turismo della Valle
d'Aosta e sulle varie formule, credo che dovremmo invece precisarne
altre. Io non accetto che il Consigliere Marguerettaz venga a dirci
che i fondi sono per il 1994 insufficienti per quanto riguarda il
finanziamento delle APT, perché bisogna sapere che per il 1994 ci
sono ben 500 milioni in più rispetto al 1993.
Sono pochi, non basteranno, ma io sono convinto che se oggi
stanziassimo 10 miliardi, l'anno prossimo sarebbero insufficienti.
Allora il discorso è un altro: la Regione deve garantire il
funzionamento ma deve chiedere anche che le APT cerchino un
finanziamento al di fuori di quello dell'Amministrazione
regionale.
Io chiederei anche di andare pure a chiarire la legge - che per
me è già chiara - per vedere quali sono le competenze delle APT,
delle pro-loco, della Regione e dei comuni; ma il fatto è che
ognuno deve capire che anche se ha competenza in materia deve
rinunciare a qualche cosa per coordinare qualche cosa di nuovo e di
migliore e non bisogna interpretare che fare del turismo sia fare i
turisti.
Il comune deve rinunciare a qualche cosa, e lo stesso per gli
altri, per trovare dei momenti di collaborazione con le APT. Il
primo problema e dovere delle APT è di coordinare le attività di
intrattenimento e di promozione sul territorio di tutti gli organi
che hanno competenza in materia. É inutile che la stessa domenica,
nello stesso ambito dell'APT ci sia una manifestazione organizzata
dall'APT, una dalla pro-loco e l'altra dal comune.
É inutile che il comune dica che spende 50 milioni per fare
della promozione turistica: li deve prendere e darli all'APT. Sono
contento di sentire anche dalla Lega oggi che anche i privati
devono partecipare, perché mi ricordo quando ne abbiamo parlato e
qualcuno diceva che la Regione dovrebbe contribuire in maniera più
massiccia.
Per finire: noi avevamo già detto ai Presidenti delle APT che in
un momento di assestamento, di variazione di bilancio, avremmo
rivisto e cercato, secondo le possibilità, di aumentare questo
finanziamento. Però ci siamo sempre battuti come Giunta e come
maggioranza per fare capire che la Regione non può essere l'unico
finanziatore dell'APT.
Ci devono essere anche gli altri enti territoriali e delle
organizzazioni private. Io avevo fatto l'esempio di certe stazioni
della Svizzera dove, quando si fa una manifestazione, albergatori e
commercianti partecipano con una certa percentuale degli incassi
ottenuti in quell'occasione. Ecco una forma di finanziamento
valida, perché credo che se un albergo dovesse finanziare o versare
una percentuale dell'incasso di quei giorni farebbe solo il suo
dovere.
Ecco che, a questo punto, anche l'ente pubblico parteciperebbe
più volentieri a questo finanziamento. Ben venga quindi questo
aumento; però non mi si venga a dire che i finanziamenti per il
1994 non sono sufficienti, perché bisogna far capire che la Regione
non può essere l'unico finanziatore e teniamo conto che molti di
detti finanziamenti - non è questo il caso - sono stati
tagliati.
Presidente -
La parola all'Assessore del turismo,
sport e beni culturali, Agnesod.
Agnesod (UV) -
Concordo con quanto è stato detto
dai consiglieri rispetto alla problematica sia delle APT sia del
turismo in generale, cioè occorre in questo momento analizzare
quali possono essere le strade migliori per arrivare a dare alla
Valle d'Aosta questo strumento che permetta una promozione che
possa raggiungere degli obiettivi e dia una giusta risposta a
quelli che sono gli investimenti fatti dalla Regione, in termini
finanziari e strutturali.
Sono d'accordo con quello che diceva Voyat sulla necessaria
partecipazione dei privati e penso che, a testimonianza di questo,
ci sia il comma 3 dell'articolo 2 che stiamo esaminando, dove è
previsto che le somme eventualmente ancora disponibili, dopo la
concessione dei finanziamenti di cui al comma 2, siano ripartite in
proporzione diretta alle APT sui finanziamenti ottenuti da privati
durante l'esercizio precedente.
Questo era già un tentativo di andare in questa direzione
perché, sicuramente, il coinvolgere più operatori, enti locali,
comunità montane e comuni sul discorso della promozione turistica
dell'APT, sul discorso del turismo, è una direzione su cui si sta
lavorando da tempo.
Le difficoltà che si sono incontrate nel sentire gli operatori
sono soprattutto dovute al fatto che i costi del personale
sostenuti dalle aziende sono eccessivi. Si tratterà allora di
andare a vedere quale possa essere una ottimizzazione dell'uso di
questo personale. Chiaramente questa è una fase di passaggio che
richiederà un'analisi fatta sul territorio con gli operatori, con
gli enti locali, a livello di Consiglio e di Giunta.
Io credo che questa sia la direzione verso la quale intendiamo
andare per arrivare ad ottimizzare i nostri sforzi. Guardiamo come
è stato concepito l'APT in questo momento: informazione,
accoglienza ed assistenza.
Noi dobbiamo andare a vedere su questi temi quello che è stato
fatto, i risultati che si sono ottenuti, fare un'analisi
dell'esperienza che abbiamo potuto acquisire in questi anni di
applicazione della legge di istituzione delle APT, raccogliere
questi dati, e vedere se le APT hanno svolto la loro funzione che è
quella soprattutto, secondo il mio punto di vista, di creare una
cultura del turismo, che non è ad esclusivo uso degli operatori, ma
anche del cittadino. Questo è un compito dell'APT, cioè di
sensibilizzare, di fare capire che l'accoglienza è importante
perché il primo approccio è quello che poi determina anche
l'immagine della nostra regione.
Per quanto riguarda la promozione io credo che sia una cosa
indiscutibile che debba essere unica e che la Valle d'Aosta debba
essere considerata globalmente (questo mi ero già permesso di dirlo
al momento del mio insediamento). Io penso che noi dobbiamo vendere
il prodotto Valle d'Aosta in senso globale e quindi dobbiamo fare
rientrare nel pacchetto il turismo culturale, termale, della
campagna, con il turismo già affermato da un certo punto di vista,
ma che deve essere ancora maggiormente inserito e potenziato.
Deve essere più coinvolgente, cioè gli operatori devono
partecipare, anche loro, alla costruzione di questa macchina che
vogliamo vendere, perché se non c'è questa partecipazione, se il
tutto viene demandato ad un ente pubblico distaccato quale la
Regione, tutto viene visto come un qualcosa con il quale non c'è
legame o partecipazione diretta.
Per quanto riguarda l'emendamento che intendo proporre, esso
concerne un aumento di capacità di finanziamento delle APT per far
fronte a problemi finanziari per il pagamento degli oneri per il
personale, e questo riguarda soprattutto l'APT del Monte Rosa, di
Gressoney e di Valtournenche.
A proposito dell'osservazione che era stata fatta in precedenza
da Tibaldi, noi abbiamo raccolto dei dati: le spese vive per il
funzionamento di queste aziende e per il personale ammontano a 3
miliardi e 800 milioni.
Rimangono quindi circa 500 milioni, cioè circa 60 milioni a
testa, con una ripartizione del contributo decisa e sottoscritta
dalle stesse APT. Ora qualcuno si lamenta, ma l'accordo prima c'era
stato.
Con questo nuovo finanziamento la ripartizione verrà di nuovo
predisposta in questo senso, ma permetterà comunque di arrivare
almeno fino alla fine di quest'anno con il funzionamento delle
strutture che abbiamo sul territorio.
Voglio dire che l'emendamento non rappresenta certo la smentita
del lavoro svolto dall'Assessore precedente perché, giustamente,
anche noi avevamo sottolineato il fatto che questo finanziamento
doveva essere inserito nella variazione di bilancio, ma il
presupposto era che il disegno di legge avesse un iter per cui si
potesse concludere in Consiglio la sua approvazione nel mese di
aprile o maggio.
Le varie vicissitudini che ci sono state e il fatto che anche in
commissione ci sia stato un approfondimento hanno causato un
decorso più lungo del previsto e ci troviamo oggi a discutere
questo provvedimento in aula; quindi siamo anche tecnicamente
arrivati al momento della variazione di bilancio: perciò, con
l'emendamento, questo disegno di legge è completo e può entrare in
funzione.
Questo volevo dirlo perché anche noi abbiamo detto che ci deve
essere un maggiore coinvolgimento di altri operatori; non si può
pensare che solo la Regione finanzi questo tipo di struttura e di
settore.
Come Assessorato e come Giunta ci prendiamo l'impegno di
rivedere questa legge di istituzione delle APT, la n. 9 del 29
gennaio 1987, di rivederla, tenendo conto anche delle osservazioni
che verranno espresse dall'Associazione sindaci, dagli enti locali,
dalle comunità montane, dagli operatori, dall'esperienza acquisita
dagli attuali Presidenti delle APT che hanno comunque lavorato con
impegno, con spirito volontaristico, per dare alla nostra regione
un'immagine concreta e valida sul mercato internazionale.
C'è stata poi l'osservazione per quanto riguarda la
pubblicazione degli annuari. Io volevo dire che noi abbiamo già
preparato diverse azioni che tendono ad uniformare queste
iniziative e quindi a renderle uguali su tutto il territorio e,
come Assessorato, ci siamo posti l'onere di avviare questo tipo di
indirizzo rispetto agli annuari dei rifugi e ad altre
manifestazioni che hanno luogo nella nostra regione.
Questo è un punto che dobbiamo affrontare; non possiamo pensare
che con la dispersione delle iniziative che vengono svolte si
riesca a dare una giusta immagine della Valle d'Aosta. I
dépliants
devono essere fatti per settore e non per
località.
Ma chi fa questo? Questo è il compito delle APT, dobbiamo anche
ipotizzare un consorzio tra Regione, APT e privati che comprenda
tutta la regione? Questa è un'ipotesi che varrebbe la pena di
analizzare e quindi bisognerebbe o tendere ad un'unica azienda di
promozione turistica od ad avere un ente di promozione regionale a
cui partecipino più soggetti pubblici e privati per fare sì che
provveda alla promozione dell'immagine della Valle d'Aosta. Queste
sono le ipotesi e noi, nel tempo di qualche mese, vedremo di
portare all'attenzione dei consiglieri una proposta, in modo poi da
poter discutere su questo problema.
Presidente -
Possiamo a questo punto passare
all'esame dell'articolato. Articolo 1.
Presenti, votanti e favorevoli: 31
Presidente -
Votiamo l'articolo 2.
Presenti, votanti e favorevoli: 31
Presidente -
Votiamo l'articolo 3.
Presenti, votanti e favorevoli: 31
Presidente -
Votiamo l'articolo 4.
Presenti, votanti e favorevoli: 31
Presidente -
Passiamo alla votazione dell'articolo
5 con l'emendamento presentato dalla II Commissione, di cui do
lettura:
Amendement - A l'alinéa n° 3 de l'article 5 la parole
"determinati" est remplacée par la parole "rideterminati".
Presenti, votanti e favorevoli: 31
Presidente -
Passiamo alla votazione dell'articolo
5 con l'emendamento presentato dall'Assessore Agnesod, di cui do
lettura:
Emendamento - L'articolo 5 del disegno di legge regionale n. 53
concernente "Finanziamenti alle aziende di promozione turistica
(APT) e alle associazioni pro-loco della regione" è sostituito dal
seguente:
Articolo 5 (Disposizioni finanziarie)
1. L'onere derivante dall'applicazione dell'articolo 2, previsto
in lire 6.000 milioni per l'anno 1994 e in lire 4.000 milioni annui
a decorrere dall'anno 1995, grava sul capitolo 64300 del bilancio
di previsione della Regione per il 1994 e sui corrispondenti
capitoli dei bilanci futuri.
2. L'onere derivante dall'applicazione dell'articolo 3, previsto
in annue lire 500 milioni a decorrere dall'anno 1994, grava
sull'istituendo capitolo 64301 del bilancio di previsione della
Regione per il 1994 e sui corrispondenti capitoli dei bilanci
futuri.
3. Alla copertura dell'onere di cui al comma 1, si provvede come
segue:
a) quanto a lire 4.000 milioni, mediante i fondi già stanziati
sul cap. 64300 del bilancio di previsione per l'anno in corso e del
bilancio pluriennale 1994/1996;
b) quanto a lire 835 milioni, mediante riduzione di pari somma
dal cap. 66555 del bilancio di previsione dell'anno in corso:
c) quanto a lire 765 milioni, mediante accertamento di maggiore
entrata sul cap. 1720 del bilancio di previsione per l'anno in
corso;
d) quanto a lire 400 milioni, mediante riduzione di pari somma
dal cap. 66560 del bilancio di previsione per l'anno in corso.
4. Alla copertura dell'onere di cui al comma 2, si provvede
mediante riduzione di lire 500 milioni dal cap. 64320 del bilancio
di previsione della Regione per l'anno in corso e del bilancio
pluriennale 1994/1996.
5. A decorrere dall'esercizio 1995 i medesimi oneri potranno
essere rideterminati con legge finanziaria.
Presenti, votanti e favorevoli: 31
Presidente -
Passiamo alla votazione dell'articolo
5 nel testo così emendato:
Articolo 5 - (Disposizioni finanziarie)
1. L'onere derivante dall'applicazione dell'articolo 2, previsto
in lire 6.000 milioni per l'anno 1994 e in lire 4.000 milioni annui
a decorrere dall'anno 1995, grava sul capitolo 64300 del bilancio
di previsione della Regione per il 1994 e sui corrispondenti
capitoli dei bilanci futuri.
2. L'onere derivante dall'applicazione dell'articolo 3, previsto
in annue lire 500 milioni a decorrere dall'anno 1994, grava
sull'istituendo capitolo 64301 del bilancio di previsione della
Regione per il 1994 e sui corrispondenti capitoli dei bilanci
futuri.
3. Alla copertura dell'onere di cui al comma 1, si provvede come
segue:
a) quanto a lire 4.000 milioni, mediante i fondi già stanziati
sul cap. 64300 del bilancio di previsione per l'anno in corso e del
bilancio pluriennale 1994/1996;
b) quanto a lire 835 milioni, mediante riduzione di pari somma
dal cap. 66555 del bilancio di previsione dell'anno in corso:
c) quanto a lire 765 milioni, mediante accertamento di maggiore
entrata sul cap. 1720 del bilancio di previsione per l'anno in
corso;
d) quanto a lire 400 milioni, mediante riduzione di pari somma
dal cap. 66560 del bilancio di previsione per l'anno in corso.
4. Alla copertura dell'onere di cui al comma 2, si provvede
mediante riduzione di lire 500 milioni dal cap. 64320 del bilancio
di previsione della Regione per l'anno in corso e del bilancio
pluriennale 1994/1996.
5. A decorrere dall'esercizio 1995 i medesimi oneri potranno
essere rideterminati con legge finanziaria.
Presenti, votanti e favorevoli: 31
Presidente -
Passiamo alla votazione dell'articolo
6 con l'emendamento presentato dall'Assessore Agnesod, di cui do
lettura:
Emendamento - L'articolo 6 del disegno di legge regionale n. 53
concernente: "Finanziamenti alle aziende di promozione turistica
(APT) e alle associazioni pro-loco della Regione" è sostituito dal
seguente:
Articolo 6 (Variazioni di bilancio)
1. Alla parte entrata del bilancio di previsione della Regione
per l'anno 1994 è apportata la seguente variazione in termini di
competenza e di cassa:
a) in aumento:
programma regionale 1.02.
codificazione 1.2.07.
cap. 1720 (di nuova istituzione) "Entrate sostitutive
dell'imposta di soggiorno - quote esercizi precedenti"
lire 765.000.000.
2. Alla parte spesa del bilancio di previsione della Regione per
l'anno 1994, sono apportate le seguenti variazioni in termini di
competenza e di cassa:
a) in diminuzione:
cap. 64320
"Contributi e sussidi a istituzioni e organismi vari per
attività nel settore del turismo e del tempo libero"
lire 500.000.000;
cap. 66555
"Spese per la manutenzione straordinaria delle piscine di
proprietà"
lire 835.000.000;
cap. 66560 "Spese per la gestione delle piscine di
proprietà"
lire 400.000.000;
b) in aumento:
cap. 64300
"Fondo di finanziamento per le APT "
lire 2.000.000.000;
programma regionale 2.2.2.12.
codificazione 1.1.1.5.8.2.10.24.9.32.
cap. 64301 (di nuova istituzione) "Fondo per il finanziamento
delle pro-loco"
lire 500.000.000.
3. La denominazione del cap. 64300 del bilancio di previsione
della Regione per l'anno 1994 è sostituita dalla seguente:
"Fondo per il finanziamento delle APT".
Presenti, votanti e favorevoli: 31
Presidente -
Passiamo alla votazione dell'articolo
6 nel testo così emendato:
Articolo 6 - (Variazioni di bilancio)
1. Alla parte entrata del bilancio di previsione della Regione
per l'anno 1994 è apportata la seguente variazione in termini di
competenza e di cassa:
a) in aumento:
programma regionale 1.02.
codificazione 1.2.07.
cap. 1720 (di nuova istituzione) "Entrate sostitutive
dell'imposta di soggiorno - quote esercizi precedenti"
lire 765.000.000.
2. Alla parte spesa del bilancio di previsione della Regione per
l'anno 1994, sono apportate le seguenti variazioni in termini di
competenza e di cassa:
a) in diminuzione:
cap. 64320
"Contributi e sussidi a istituzioni e organismi vari per
attività nel settore del turismo e del tempo libero"
lire 500.000.000;
cap. 66555
"Spese per la manutenzione straordinaria delle piscine di
proprietà"
lire 835.000.000;
cap. 66560 "Spese per la gestione delle piscine di
proprietà"
lire 400.000.000;
b) in aumento:
cap. 64300
"Fondo di finanziamento per le APT "
lire 2.000.000.000;
programma regionale 2.2.2.12.
codificazione 1.1.1.5.8.2.10.24.9.32.
cap. 64301 (di nuova istituzione) "Fondo per il finanziamento
delle pro-loco"
lire 500.000.000.
3. La denominazione del cap. 64300 del bilancio di previsione
della Regione per l'anno 1994 è sostituita dalla seguente:
"Fondo per il finanziamento delle APT".
Presenti, votanti e favorevoli: 31
Presidente -
Votiamo l'articolo 7.
Presenti, votanti e favorevoli: 31
Presidente -
Votiamo l'articolo 8.
Presenti, votanti e favorevoli: 31
Presidente -
Se non ci sono dichiarazioni di voto
possiamo passare alla votazione del disegno di legge nel suo
complesso.
Presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK