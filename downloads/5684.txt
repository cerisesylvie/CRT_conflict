Consiglio Regionale della Valle d'Aosta - Oggetto del Consiglio n. 107 del 26 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 107 del 26 ottobre 1983 - Resoconto
OGGETTO N. 107/VIII - NOTIZIE DI UNA DISTRIBUZIONE
STRAORDINARIA DI CARBURANTE IN ESENZIONE FISCALE.
(Interpellanza).
PRESIDENTE:
Do lettura dell'interpellanza presentata dal
Consigliere Aloisi:
INTERPELLANZA
VENUTO A CONOSCENZA di una distribuzione atipica di 10.000
litri di carburante in esenzione fiscale a 4 persone, e ciò in
contrasto con quanto disposto dal regolamento sull'assegnazione dei
generi contingentati;
RAVVISATA la discriminazione posta in essere nei confronti
degli altri cittadini aventi diritto, ai quali viene limitata la
distribuzione, mentre per altro verso, in concomitanza con le
elezioni regionali, si sono verificate elargizioni che prefigurano
per testimonianze e prove, l'eventualità di un illecito
penale;
INTERPELLA
la Giunta regionale e l'Assessore competente per
sapere:
1°) se risulta agli atti d'ufficio una assegnazione
straordinaria di 10.000 litri di carburante in esenzione fiscale
avvenuta nel giugno 1983, e come essa, è stata motivata e
contabilizzata;
2°) se ritengono di dover avviare una motivata indagine anche
sulla base delle testimonianze di cittadini disposti a dichiarare
l'accaduto in tutti i suoi aspetti di violazione e di
discriminazione;
3°) quali provvedimenti intendesi adottare per un severo
controllo sulla gestione del servizio erogante i buoni; 4°) se si
ritiene opportuno investire, dopo le indagini del caso, l'autorità
giudiziaria competente, per i suoi successivi
provvedimenti.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Chiedo se possibile il rinvio di
questa interrogazione in presenza del Presidente della Giunta;
siccome ho da porre delle domande ci terrei a che egli fosse
presente.
PRESIDENTE:
Se nelle richieste del Consigliere Aloisi
verranno fuori delle domande per le quali l'Assessore non sarà
capace a rispondere, rinvieremo a domani l'interpellanza.
Do nuovamente la parola al Consigliere Aloisi.
ALOISI - (M.S.I.):
Visto che si vuole evitare di
discutere il problema in presenza del maggior rappresentante di
questo Consiglio, ne prendiamo atto e discuteremo adesso.
Ho presentato un'interpellanza su un fatto avvenuto nel mese di
giugno, cioè prima delle ultime elezioni regionali, relativo ad una
distribuzione atipica di 10.000 litri di carburante. Questa
distribuzione è stata fatta a quattro tassisti che l'hanno
richiesta; l'Assessore responsabile ha accettato di concedere
10.000 litri. I nomi di questi tassisti li posso anche fare visto
che sono di dominio pubblico: sono il Sig. Giovannini, il Sig.
Gallucci, il Sig. Guido e il Sig. Picca.
La prima domanda che voglio fare è questa: con quale sistema e
con quale tipo di discrezionalità è stato dato da parte
dell'Assessore un quantitativo di 10.000 litri e perché, visto che
i tassisti sono 14, a quattro si e a dieci no. Sono poi a
conoscenza di altri fatti, per esempio di casi in cui dei cittadini
hanno fatto richiesta di buoni di benzina ed ai quali è stato
consigliato di fare domanda per iscritto, dicendo che avevano
smarrito il loro quantitativo; in questo modo veniva loro dato lo
stesso quantitativo in modo corretto. A questo punto il problema
diventa duplice: ci sono dei cittadini furbi e ci sono dei
cittadini fessi.
Successivamente per i buoni di benzina c'è stato l'accordo e
sono stati ripristinati, però nel momento della mia interpellanza
questi buoni si prevedeva che non li dessero più.
Un altro problema è questo: i buoni di benzina vengono dati ad
altre categorie quale ad esempio i giornalisti. Premetto che non ce
l'ho con questa categoria - anche se fino adesso non mi citavano,
probabilmente non mi citeranno più da ora in avanti - comunque
vorrei sapere perché questi ricevono un quantitativo del 50%
superiore al quantitativo di loro spettanza, quando, durante la
trasferta, sono già ampiamente rimborsati delle spese che
affrontano per questi loro servizi. Quindi questo quantitativo mi
pare una cosa superflua.
Anche alla categoria dei medici, con quale criterio si dà un
quantitativo superiore, quando il medico non ha certo lo stipendio
di un lavoratore della Cogne o dell'Ilssa-Viola? Ma oltre a queste
categorie ci sono i carabinieri, la guardia di finanza, i
magistrati che usufruiscono di questi buoni.
Allora il punto sarebbe questo: visto che all'art. 30 si dice
che l'Amministrazione regionale, su proposta dell'Assessore
all'Industria e Commercio, può concedere, in relazione alla
disponibilità dei contingenti annui, assegnazioni straordinarie di
generi contingentati, qual'è il criterio di questa assegnazione?
Qual'è la discrezionalità dell'Assessore nella distribuzione di
questi buoni?
Questa interpellanza non vuole mettere sotto accusa un Assessore
piuttosto che un'altro: se queste fossero state le mie intenzioni,
non sarei venuto qui, ma sarei andato direttamente dal Procuratore
portando documentazioni. L'obiettivo era quello di cercare di
chiarire una certa situazione anomala all'interno del Consiglio in
modo che non succedano più questi fatti, e si sappia che i
cittadini di fronte a queste situazioni sono tutti uguali.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
Ad alcune domande
dell'interpellanza abbiamo già risposto nella precedente riunione
di Consiglio: per ciò che riguarda le categorie che hanno
assegnazioni supplementari, quindi medici, giornalisti ecc.
l'abbiamo fatto in occasione della discussione sulla legge per
l'aumento dei generi contingentati.
Per quanto riguarda il problema specifico dei 10.000 litri, va
fatta una precisazione: esiste una specifica domanda delle persone
interessate - tassisti - i quali chiedono l'aumento del contingente
dagli attuali 6000 litri a 10.000 per le loro autovetture a
gasolio. Sappiamo, lo ha citato anche il Consigliere Aloisi, che
l'art. 30 consente questa assegnazione supplementare a condizione
che vi sia una disponibilità di contingenti, cioè ci sia una
esuberanza rispetto alle esigenze. Se il discorso fosse stato
legato alla benzina, questa disponibilità non ci sarebbe stata e
non sarebbe stato possibile darla. Poiché si tratta invece di
gasolio, il quale è in quantitativo esuberante rispetto alle
necessità, l'erogazione straordinaria rientra nell'art. 30 per cui
vi era discrezionalità dell'Assessore, per cui, in via del tutto
eccezionale, si è proceduto all'assegnazione di questi 10.000
litri, per cui mi pare che siamo in regola.
Per quanto riguarda il dover avviare una motivata indagine sulla
base di testimonianze di cittadini sull'accaduto, non ritengo che
vi siano motivi di indagine perché mi pare estremamente chiara la
posizione; circa i provvedimenti da adottare per un severo
controllo della gestione del servizio di erogazione dei buoni, mi
pare che il servizio di erogazione come tale non abbia sollevato
lamentele da nessuna parte, tolte le code che si verificano agli
sportelli per ritirare i buoni, ma a questo proposito posso dire
che non più tardi della settimana scorsa abbiamo preso contatto con
una ditta specializzata per vedere se è possibile meccanizzare la
produzione e rendere più rapida questa operazione.
Per quanto riguarda il discorso di investire l'autorità
giudiziaria competente, non ve n'è anche in questo caso motivo,
proprio perché l'atteggiamento dell'Assessore rientra nella
discrezionalità che la norma gli consente. Il fatto può avere
sollevato scalpore perché la data è del 17 giugno ed è proprio il
periodo a cavallo delle elezioni, però non vi sono motivi per
ritenere illegittimo il comportamento dell'Assessore.
PRESIDENTE:
Ha chiesto di parlare l'ex-Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Devo pur difendermi, visto che il
Consigliere Aloisi ha sollevato un polverone per questa faccenda
dei 4000 litri di gasolio, litri in più che sono stati dati al
Consorzio dei tassisti (il Consigliere Aloisi ha in mano una
lettera che gli ho dato proprio adesso).
Gli altri tassisti prendono già la benzina, loro come tutti gli
altri, quindi non è vero che si dà solo a questi quattro e non agli
altri.
Vorrei informare anche la stampa di queste cose, perché è stata
fatta tanta confusione senza che io abbia capito il perché. E'
stato detto che abbiamo fatto una speculazione elettorale sui
buoni: l'ho dati anche ai Sindacati e pensate un po' se i Sindacati
mi hanno votato!
Se poi il
Consigliere Aloisi vuole rivolgersi alla
Procura della Repubblica, sono contento se lo farà, almeno si
chiarisce la faccenda.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Le risposte non sono esatte, nè quelle
dell'Assessore Pollicini nè quelle dell'Assessore Chabod, perché mi
risulta che è stato aumentato il quantitativo da 6000 a 10000
litri. Mi scusi Assessore, i tassisti hanno già un quantitativo
annuo di 6000 litri, quindi quello lo avevano già percepito; è
stato loro concesso un supplemento di 10000 litri che si sono
divisi in quattro tassisti e cioè 2500 litri a testa. La richiesta
è stata fatta da quattro tassisti e non dal Consorzio. Leggo: "I
sottofirmatari tassisti di Aosta che svolgono il loro servizio
pubblico da piazza con auto a gasolio, penalizzati dal continuo
aumento del prezzo del gasolio e del superbollo, chiedono
cortesemente un aumento dei buoni gasolio dagli attuali litri 6000
ad almeno litri 10000, con la speranza che la suddetta richiesta
venga benevolmente accolta. "La lettera è indirizzata ai tassisti
consorziati, però c'è da fare una precisazione e cioè che non tutti
i tassisti fanno parte del Consorzio, solo quattro ne fanno parte,
e in questa si dice: "Con riferimento richiesta in data 27.5.1983,
comunico che è stata disposta a vostro favore in via del tutto
eccezionale un'assegnazione straordinaria di gasolio in esenzione
fiscale di litri 10000".
A me risulta che loro i 6000 litri li percepivano già e li hanno
percepiti, è stato concesso un surplus di 10000 litri; in più
questi 10000 litri se li sono divisi in quattro anziché fra tutta
la categoria. Di questo non ne faccio una colpa all'Assessore, il
quale giustamente l'ha indirizzata al Consorzio non sapendo che
all'interno di questo ci sono due tipi di categorie.
Il problema che volevo sollevare con questa interpellanza - al
quale purtroppo non è stata data risposta e quindi mi ritengo
insoddisfatto sotto questo aspetto - era quello di chiarire qual'è
la discrezionalità da parte dell'Assessore nel distribuire questi
buoni.
L'obiettivo di questa interpellanza è di andare ad una
regolamentazione di questa distribuzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK