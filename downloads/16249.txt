Consiglio Regionale della Valle d'Aosta - Oggetto del Consiglio n. 2599 del 11 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 2599 del 11 giugno 1997 - Resoconto
SEDUTA ANTIMERIDIANA DELL'11 GIUGNO 1997
OGGETTO N. 2599/X Interventi per i danni subiti dall'agricoltura
a causa della siccità. (Interrogazione)
Interrogazione Vista la situazione di difficoltà in cui si trova
l'agricoltura valdostana a seguito della siccità;
Preso atto della volontà dell'Assessorato all'Agricoltura di
intervenire al più presto al fine di ridurre i danni subiti dalle
aziende agricole;
Tenuto conto del perdurare della stasi del mercato bovino;
il sottoscritto Consigliere regionale
Interroga
l'Assessore all'Agricoltura per sapere se ritiene opportuno
aumentare la percentuale dell'abbattimento dei capi bovini
improduttivi e/o a fine carriera, portandola per la campagna
1997-98 almeno al 20% al fine di ridurre in parte i gravi danni
subiti dagli allevatori valdostani.
F.to: Lanièce
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Prima di rispondere alla domanda vorrei fare alcune
puntualizzazioni e una breve premessa per fare il punto della
situazione rispetto ai dati che avevo avuto occasione di illustrare
nelle scorse sedute del Consiglio, rispondendo ad interrogazioni
sull'argomento.
La Giunta ha deliberato la richiesta di declaratoria di
eccezionalità dell'evento calamitoso; questo consente di attivare
le procedure per accedere al fondo di solidarietà nazionale e
consente anche di attivare quanto previsto dall'articolo 41 della
legge 30/84, che consente di indennizzare i mancati raccolti nel
caso del presentarsi di calamità naturali o di eventi
eccezionali.
Detto questo, credo che l'accostamento che è stato fatto con
quest'interrogazione fra le difficoltà e quindi i danni derivanti
dal gelo e dalla siccità, in particolare per quanto riguarda la
foraggicoltura e quindi il settore zootecnico, e la richiesta di
aumento della percentuale di capi improduttivi e a fine carriera
indennizzabili, mi pare poco congruo. Poco congruo, nel senso che è
vero che anche le organizzazioni professionali hanno chiesto -
giocando anche al rialzo rispetto a quanto chiesto dal Consigliere
Lanièce - di aumentare del 10 percento questa percentuale, ponendo
però la richiesta in alternativa alla corresponsione dei mancati
raccolti, accostando anche la necessità o l'opportunità di
aumentare questa percentuale in base all'aumento registrato
nell'ultima campagna di produzione dei conferimenti di Fontina e
dimenticando forse che per risolvere questi problemi è più
opportuno attivare altre soluzioni, che non passino attraverso
l'abbattimento delle vacche. In tutta onestà l'unica cosa che non
mi sento di dire o di proporre ai nostri allevatori è quella di
eliminare le loro vacche, di diminuire la produzione di latte per
risolvere i problemi del settore.
Credo che le soluzioni ci siano e queste, a mio avviso, passano
attraverso l'utilizzo compiuto delle strutture di cui disponiamo,
passano attraverso la definizione di accordi, che devono portare a
una gestione complessiva della produzione di latte che consenta di
definire un tetto di produzione di formaggio Fontina, di fare un
programma di produzione, diversificando l'utilizzo del latte che
non viene destinato alla produzione di Fontina.
Questo per dire che si rischia di fare un po' di confusione, se
si mette tutto nello stesso calderone: la siccità, la Fontina e chi
più ne ha più ne metta. Se poi ci si mette anche qualche
giornalista della RAI che, intervistando la Presidente della
Consulta femminile, mette in relazione le misure strutturali
proposte con l'obiettivo 5b alla soluzione dei danni della siccità
e delle gelate, la confusione rischia di diventare totale con il
risultato che il centralino dell'Assessorato è da giorni tempestato
per sapere se è vero che il 13 giugno c'è la scadenza per la
presentazione della domanda per il rimborso dei danni dovuti alla
siccità e al gelo. Credo che in questa Regione se ognuno si
occupasse delle cose che gli competono, tutti noi ci guadagneremmo
in chiarezza. Mi perdoni il Consigliere questa parentesi, ma credo
che fosse doverosa.
Quindi inviterei il Consigliere Lanièce a riflettere
sull'opportunità di distinguere bene le cose. Da una parte ci sono
i danni provocati dal gelo e dalla siccità, per i quali ho già dato
ampie assicurazioni e concretamente ci siamo mossi per arrivare
all'indennizzo del mancato raccolto, per quanto riguarda la
foraggicoltura gli uffici competenti hanno finora svolto i
campionamenti su tutto il fondovalle da Pont-Saint-Martin a
Pré-Saint-Didier e nelle valli laterali fino all'altezza di 800
metri. In questa settimana e nella settimana prossima verranno
fatti i campionamenti nelle zone ad altitudine superiore agli 800
metri e potremmo disporre del dato complessivo dei danni subiti dal
settore della foraggicoltura.
Posso anticipare che, per quanto riguarda il fondovalle, pur
essendoci situazioni diversificate e zone in cui la percentuale è
maggiore, altre in cui la percentuale di danno e di mancato
raccolto è minore, il dato medio è che per i prati asciutti e per i
pascoli fino a 800 metri c'è stata una perdita calcolabile intorno
al 30 percento della produzione. Per quanto riguarda invece i prati
irrigui andiamo da zone in cui siamo intorno ad una perdita stimata
del 15 percento ad altre, in cui si arriva anche al 25 percento.
L'impegno che prendo è quello di riuscire a definire delle
procedure di presentazione di domanda e quindi di rimborso dei
danni che siano le più semplici possibili; non appena avremo
valutato la situazione complessiva, quando disporremo quindi dei
dati completi, daremo ampia diffusione delle modalità per la
presentazione delle domande.
Un altro discorso invece è l'aumento di percentuale per quanto
riguarda l'abbattimento di bovine improduttive o a fine carriera.
Voglio ricordare al Consigliere Lanièce che non più tardi di 8 mesi
fa, nel mese di agosto del ?96, abbiamo modificato il Regolamento
applicativo della legge portando la percentuale, che era del 10
percento, al 15 percento con inizio nella campagna ?96-?97.
Ora la campagna è in corso e terminerà il 30 settembre; i dati
di cui dispongo al momento mi fanno dire che su 2093 aziende aventi
diritto, 688 hanno utilizzato solo parzialmente questa percentuale
massima ammissibile, 694 non l'hanno utilizzata per niente, quindi
più del 60 percento delle aziende hanno ancora a disposizione una
certa percentuale di capi eliminabili e quindi contribuibili.
Quindi è presto per fare una valutazione che sia compiuta e per
dare un giudizio definitivo. Vero anche è che nelle ultime
settimane abbiamo verificato sui listini una certa, seppure debole,
ripresa dei prezzi della carne.
Detto questo, esprimo un giudizio molto positivo sui criteri e
sui massimali e sull'equilibrio che siamo riusciti a trovare negli
ultimi 3-4 anni per quanto riguarda gli interventi nel settore
zootecnico.
Abbiamo constatato lo strettissimo rapporto di causa-effetto che
c'è fra un aiuto e gli atteggiamenti e quindi le azioni conseguenti
prodotte dagli allevatori.
Paradossalmente aumentare la percentuale di capi improduttivi
indennizzabili potrebbe dare come risultato l'aumento della
percentuale di capi in rimonta. Noi constatiamo che nelle nostre
aziende c'è una rimonta superiore a quella che dovrebbe essere la
percentuale di rimonta corretta, quindi se non valutato a fondo
quest'aumento potrebbe generare anche effetti non graditi e quindi
in contrasto con quella che è una corretta gestione degli
allevamenti.
In conclusione, per rispondere in modo sintetico alla domanda,
esprimo fortissime perplessità in questo momento sull'opportunità
di aderire alla proposta di aumento di questa percentuale, certo è
che mi riservo un giudizio definitivo dopo aver analizzato
compiutamente i dati e i risultati inerenti la campagna
?96-?97.
Presidente Ha chiesto la parola il Consigliere Lanièce, ne ha
facoltà.
Lanièce (GA) Prendo atto della risposta datami dall'Assessore
Vallet.
Quest'interrogazione voleva sottoporre al Consiglio e quindi
anche alla Giunta la proposta che è venuta dal mondo degli
allevatori valdostani a seguito della situazione che si è creata
quest'anno, dovuta al clima che si è avuto nei primi mesi di
quest'anno, cioè siccità e gelo, che hanno danneggiato notevolmente
l'agricoltura valdostana.
Perché questa richiesta? Perché bisogna tenere conto che non
tutte le ditte hanno la possibilità di avere del foraggio per cui
chi ne è in possesso in questa situazione di crisi è parzialmente
remunerato perché automaticamente, nel momento in cui scarseggia il
foraggio, il prezzo aumenta quindi, ovviamente, è una limitazione
del proprio danno, è dovuta al fatto che chi ha foraggio può
venderlo ad un prezzo più elevato del precedente e può in parte far
fronte ai gravi problemi che ha avuto.
Il punto è che non tutte le ditte hanno il foraggio, quindi mi
rivolgevo in particolare a quegli agricoltori che, non
usufruendone, si trovano a far fronte a una situazione in cui
devono acquistare il foraggio a un prezzo notevolmente
aumentato.
Di conseguenza la richiesta fatta da questi allevatori era
quella di verificare solo per la campagna ?97-?98 la possibilità di
aumentare leggermente la percentuale per quanto riguarda
l'abbattimento dei capi bovini improduttivi e/o a fine
carriera.
D'altronde questa stessa mia richiesta è stata poi sostenuta
anche da un comunicato congiunto delle associazioni di categoria,
le quali hanno ribadito la necessità di intervenire nell'ambito
dell'agricoltura valdostana sia prevedendo la possibilità di
aumentare di nuovo la percentuale dei capi da macellare, sia
prevedendo indennizzi per i danni foraggieri.
Reputo importante quanto ha detto l'Assessore in conclusione del
suo intervento e cioè che non ritiene opportuno intervenire adesso,
ma che si riserva di verificare, in base ai dati che avrà alla fine
della campagna ?96-'97, la possibilità di intervenire.
Lo invito a prestare particolare attenzione a questo problema
che riguarda l'agricoltura valdostana, la quale essendo
un'agricoltura di montagna è penalizzata già di per sé, quindi
penso sia opportuno verificare, alla luce degli eventi calamitosi
che si sono succeduti quest'anno, la possibilità di intervenire per
limitare al massimo i danni che hanno dovuto sopportare i nostri
agricoltori.
Reputo che la proposta che ha fatto sia una proposta da
valutare, quindi invito l'Assessore a tenerne conto anche in vista
dei dati che avrà al termine della campagna.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK