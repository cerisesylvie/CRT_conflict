Consiglio Regionale della Valle d'Aosta - Oggetto del Consiglio n. 2033 del 17 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2033 del 17 novembre 2022 - Resoconto
OGGETTO N. 2033/XVI - Approvazione di risoluzione: "Impegno a
presentare le strategie del nuovo programma attuativo delle liste
di attesa".
Bertin (Presidente)
-
Riprendiamo i lavori dopo la
sospensione per arieggiare i locali. Siamo al punto n. 20
dell'ordine del giorno. Per illustrare la risoluzione, si è
prenotato il consigliere Baccega, ne ha facoltà.
Baccega (FI) -
Questa risoluzione sulle liste d'attesa
prende corpo da un'interrogazione a risposta immediata del
Consiglio scorso, dove si parlava di programmazione di azioni volte
a riportare alla normalità le liste d'attesa, un obiettivo
sicuramente interessante sul quale avevamo già approfondito la
volta scorsa. C'erano 2055 interventi chirurgici ancora da fare,
visite dermatologiche a 247 giorni, gastroenterologia a 230 giorni
e poi quant'altro, perché ci sono liste sature, visite ortopediche,
eccetera; diciamo che c'era davvero un percorso su cui è necessario
tutti insieme intervenire.
Abbiamo tenuto conto che salgono ancora i ricoveri all'Ospedale
Parini di cittadini contagiati da Covid-19 - tenuto conto che
questa è una risoluzione che era stata presentata ben un mese fa, è
anche possibile che qualcosa sia cambiato nell'arco del mese,
auspichiamo in meglio - quindi queste persone vengono distribuite
nei vari reparti con giustamente un adeguato isolamento. Abbiamo
preso atto che i pazienti a cui si riscontrano sintomi più
significativi dettati dal Covid-19 vengono ricoverati nei reparti
di malattie infettive e in pneumologia, la struttura di Variney
accoglie solo dieci persone e il fenomeno delle liste d'attesa si
sta acuendo, provocando forte disagio nella popolazione il più
delle volte costretto a curarsi a pagamento, ma per chi non può
diventa davvero complicato.
Abbiamo anche sottolineato, come in altri provvedimenti che si
sono discussi quest'oggi, del graduale impoverimento delle
famiglie, perché molti non sono in grado di curarsi a pagamento, e
abbiamo anche rilevato che comunque la USL ha adottato delle misure
su indicazioni dell'Assessorato che al momento non sono ancora
sufficienti, soprattutto per recuperare il pregresso, e quindi
ridurre soprattutto le liste d'attesa chirurgiche, e del recupero
di prestazioni di ricovero, di specialistica ambulatoriale, di
diagnostica e di
screening
.
Abbiamo richiamato una serie di delibere della Giunta regionale
che non sto a citare adesso, ma ci interessa citare la delibera n.
435 del 5 settembre 2022 del direttore generale dell'azienda USL,
che approva il nuovo programma attuativo aziendale di governo delle
liste d'attesa. Sappiamo anche che all'interno della USL è
costituita un'apposita cabina di regia, che si è riunita il 15
giugno 2022 e che la stessa ha esaminato quegli obiettivi che non
sono ancora stati raggiunti, sappiamo perché. C'è questo nuovo
programma attuativo aziendale del governo delle liste di attesa,
che è stato redatto a cura del direttore della struttura complessa
coordinamento amministrativo delle aree di prevenzione territoriale
ospedaliera e che è stato inoltrato per le vie brevi a questa
cabina di regia dell'azienda il 3 agosto 2022.
Abbiamo la necessità di valutare tutti insieme quali passi
avanti sono stati effettuati nel quadro delle riduzioni delle
lunghe liste d'attesa in sanità in Valle d'Aosta, come nel resto
d'Italia, va detto, in considerazione del fatto che il
cronoprogramma delle prestazioni arretrate e sospese prevedevano il
recupero del 30 percento di tutte le prestazioni arretrate e
sospese entro il 30 giugno 2022, il 40 percento entro il 31 ottobre
del 2022 e il 30 percento entro il prossimo dicembre. Crediamo che
si debba sicuramente intervenire con tempestività e adeguare un
controllo anche per i consiglieri regionali, in quanto siamo spesso
sollecitati in quest'ottica.
Abbiamo audito l'INVA la settimana scorsa, la quale
evidentemente ha un ruolo nel gruppo di lavoro interaziendale,
laddove nella delibera della USL si cita che l'azienda e la società
INVA inizieranno a breve ad apportare le modifiche al nuovo
software
per la gestione delle agende, noi ci chiediamo
quando saranno maturi i tempi per arrivare a questa definizione,
intanto della nuova piattaforma ma soprattutto per agire e andare
nella direzione della riduzione delle liste d'attesa.
Semplicemente, chiediamo di presentare in V Commissione le
strategie del nuovo programma attuativo aziendale di governo delle
liste d'attesa per averne coscienza.
Presidente -
Per il Governo l'assessore Barmasse ne ha
facoltà.
Barmasse (UV) -
Così come ha ricordato il consigliere
Baccega, in occasione di un'interrogazione a risposta immediata nel
Consiglio del 25 e 26 ottobre, avevo dato le percentuali di
recupero sulle liste d'attesa: c'è stato un buon recupero per
quanto riguarda la specialistica e lo
screening
, ma non per
quanto riguarda i ricoveri. Effettivamente abbiamo ancora un numero
di interventi arretrati piuttosto elevato, questo legato
soprattutto alla scarsa disponibilità dei posti letto, soprattutto
nelle chirurgie. Come avevo già ricordato, abbiamo fatto degli
accordi anche con l'ISAV per poter abbattere le liste d'attesa,
stiamo cercando di aumentare il numero di interventi che vengono
eseguiti in questa sede. Sicuramente un impulso importante
all'abbattimento delle liste d'attesa chirurgiche potrebbe darlo il
fatto di poter avere più personale infermieristico, perché in
questo momento il collo di bottiglia continua a rimanere il
personale infermieristico e l'impossibilità di aprire ulteriori
posti letto.
Stiamo portando avanti anche una convenzione con Sallanches: non
è così immediata e ci stiamo lavorando da mesi, perché essendo una
convenzione che riguarda due nazioni ci sono delle difficoltà
burocratiche, ma pare che queste siano in fase di superamento.
Riguardo all'impegnativa di questa risoluzione, non posso che
essere d'accordo, era un impegno che, come Assessore, mi ero già
preso in precedenti mozioni; adesso non mi ricordo più quale fosse
ma, al di là dell'impegno della mozione, ritengo opportuno,
giustamente, per condividere quella che è una grossa difficoltà
della nostra sanità. Come giustamente ha ricordato lei, è un
problema dell'Italia ma non solo: se guardate i quotidiani della
Spagna, della Francia, della Svizzera, vedrete che purtroppo questo
tipo di problema è estremamente diffuso ed è critico.
E proprio perché la situazione è così critica in sanità, penso
che sia opportuno condividere quelle che sono le problematiche.
Anzi, io sono sempre stato un sostenitore non tanto di
interpellanze in Consiglio quanto di incontri - chiamiamoli così -
di audizioni in Commissione, perché ritengo che quella sede sia
forse il luogo ideale per poter trovare delle soluzioni condivise e
cercare di portare un aiuto alla nostra sanità, che ne ha
sicuramente bisogno e che stiamo cercando di gestire al meglio, ma
con delle grosse difficoltà. Le difficoltà non sono solo nostre,
sono un po' dappertutto e questa è la situazione.
Quindi, non posso che essere favorevole a questa risoluzione e
propongo alla maggioranza di votare favorevolmente.
Presidente -
Ci sono altri interventi? Consigliere
Baccega, a lei la parola.
Baccega (FI) -
Credo che le parole dell'Assessore siano
sicuramente rassicuranti e quindi siamo sicuramente soddisfatti
dell'atteggiamento e della volontà di condividere le problematiche
della sanità in Commissione, che non sono solo le liste d'attesa,
ma possono variare anche in una serie di ulteriori e altri ambiti
della sanità. Il percorso del piano salute e benessere sociale
sicuramente ci vedrà attenti alle diverse dinamiche e alle
tematiche: ospedale, territorio, strutture sul territorio.
Ci dichiariamo sicuramente soddisfatti e speriamo che il
presidente della V Commissione, che ovviamente ha non pochi atti da
portare avanti nell'ordine del giorno, possa inserire anche una
riunione rispetto all'abbattimento delle liste d'attesa.
Presidente -
Non vedo richieste, se non vi sono altri
interventi, mettiamo in votazione. La votazione è aperta.
Esito della votazione:
Presenti, votanti e favorevoli: 33
La risoluzione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK