Consiglio Regionale della Valle d'Aosta - Oggetto del Consiglio n. 560 del 20 maggio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 560 del 20 maggio 2009 - Resoconto
OGGETTO N. 560/XIII - Interpellanza: "Intendimenti in merito
allo snellimento del traffico sulla strada regionale n.
20".
Interpellanza
Premesso che circa due anni fa era emerso presso la
cittadinanza di Gressan l'idea della costruzione di una
circonvallazione che permettesse agli automobilisti che
usufruiscono della strada regionale n. 20 una deviazione del
percorso al fine di evitare il passaggio attraverso il centro
abitato del Comune;
Considerato che il traffico automobilistico sulla strada
regionale n. 20 è notevolmente aumentato negli ultimi anni, in
virtù di un aumento delle attività artigianali e commerciali,
nonché della popolazione residente nella zona in questione e in
quella limitrofa;
i sottoscritti Consiglieri regionali
Interpellano
l'Assessore competente per sapere:
1) se l'Assessorato in questi anni ha preso in considerazione
l'ipotesi di costruire una variante alla strada regionale n. 20 in
prossimità dell'abitato di Gressan;
2) quali sono gli intendimenti della Giunta in merito allo
snellimento della densità del traffico nella zona sopra
richiamata.
F.to: Zucchi - Lattanzi - Benin - Tibaldi
Presidente
- La parola al Consigliere Zucchi.
Zucchi (PdL)
- Tutti o almeno quelli che sono
aosta-centrici e quindi sono tanti in questa regione, che si devono
spostare con l'autovettura nei dintorni di Aosta, sanno quanto la
strada che è denominata "la strada di Gressan" sia molto, ma molto
trafficata e utilizzata dagli automobilisti per recarsi non
solamente nelle sempre più maggiori abitazioni, centri artigianali,
commerciali e quant'altro, ma anche per quanto riguarda il traffico
di coloro che conoscono quella strada, coloro che la utilizzano per
recarsi nella località di Pila, soprattutto nei mesi invernali, ma
anche quelli estivi, quindi non è un caso che circa due anni fa
l'Amministrazione comunale di Gressan abbia fatto una valutazione,
insieme alla cittadinanza, in merito all'opportunità di costruire
una circonvallazione che permettesse un maggiore deflusso del
traffico in quella zona. Era un'idea tutto sommato che era stata
posta all'attenzione non dico con unanimità, ma con una grande
partecipazione dei cittadini, che andava in questa direzione; si
trattava in buona sostanza di pensare ad una piccola
circonvallazione che insistesse soltanto nel comune di Gressan per
evitare che nel centro abitato vi fosse tutta questa congestione
del traffico, questo passaggio e quindi da allora non se n'è più
saputo nulla.
Tale interpellanza ha lo scopo di interrogare l'Assessore
competente per sapere quali sono state e se ci sono nel frattempo
delle modifiche diciamo delle intenzioni, anche a seguito delle
annunciate soluzioni al possibile utilizzo dell'autostrada dal
punto di vista della tangenziale, che però mi permetto di definire
sicuramente importanti, ma forse non decisive allo scopo di
decongestionare questa parte della nostra strada, che è molto
utilizzata. È quindi con lo scopo conoscitivo di capire a due anni
di distanza qual è l'intendimento del Governo regionale in merito a
questa opportunità, per capire quali sono i tempi, quali sono le
decisioni che riguardano tale opportunità, che interessa non
soltanto i numerosi abitanti della zona (che, come dicevo prima,
sono sicuramente aumentati, perché il centro di Gressan è diventato
un centro importante), ma riguarda anche i numerosi automobilisti
che comunque hanno preso (secondo me, giustamente) anche
l'abitudine di compiere questo percorso alternativo per percorrere
quella parte della nostra regione. Attendo dall'Assessore Viérin
quali sono i suoi intendimenti in merito.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente. Grazie anche
agli interpellanti perché ci danno l'occasione di affrontare un
tema che non è solo quello di Gressan, ma è più generalizzato
perché richieste come questa ce ne sono tantissime e noi dobbiamo
fare delle scelte che siano propedeutiche ad evitare di creare dei
precedenti da una parte, ma creare soprattutto dei costi di
gestione che siano anche qui, come sulle strutture o i fabbricati,
da sostenere nel futuro, perché ogni chilometro di strada crea
altre problematiche anche dal punto di vista dei costi di gestione.
Su questo tratto è bene precisare che la strada regionale n. 20,
quella a cui faceva riferimento il collega Zucchi, parte dalla
rotonda di Pont Suaz e arriva fino a Aymavilles, questo è
importante ricordarselo. È importante ricordarsi che negli ultimi
anni si sono fatti tantissimi investimenti, perché si è provveduto
con finanziamenti proprio previsti dalla legge n. 66/1991,
finanziamento dei lavori di ammodernamento e sistemazione della
cosiddetta "strada dell'Envers", ad adeguare la strada fra Pont
Suaz e la rotonda in corrispondenza del Municipio di Gressan,
quindi è stato già fatto rispetto anche ad altre realtà comunali un
intervento importante. Per l'attuazione degli interventi previsti
da questa legge: la n. 66, l'intera strada dell'Envers da Châtillon
a Aymavilles, questo è un attimo di cronistoria, e da Montjovet a
Hône è stata sottoposta nel 1993 alla valutazione di impatto
ambientale, che risultò negativa rispetto alle ipotesi di creazione
di un'arteria stradale di veloce percorrenza, alternativa a quella
che poteva essere la statale n. 26. Sul discorso delle lunghe
varianti quindi già allora ci fu una valutazione da parte delle
strutture negativa in senso generale su tutto l'asse dell'Envers,
da Hône fino a Aymavilles.
Nel 1999 poi la Giunta regionale, visto il considerevole aumento
di traffico, come diceva bene il collega Zucchi, e la richiesta
delle Amministrazioni comunali, affidava l'incarico per un nuovo
studio di impatto ambientale per l'allargamento e la
riqualificazione dell'attuale strada regionale da Gressan a
Aymavilles. Nel 2006 è quindi stato conferito l'incarico di
progettazione dell'allargamento e sistemazione della strada
regionale fra il Municipio di Gressan e la frazione Pompiod di
Jovençan e nel corso dello sviluppo della progettazione con nota
del maggio del 2007 è stata trasmessa dal Sindaco
all'Amministrazione regionale la deliberazione del Consiglio
comunale, la n. 25/2007, con cui il Consiglio comunale di Gressan,
proprio come accennava sempre il collega, approvava a maggioranza e
non in senso plebiscitario una risoluzione per una viabilità
alternativa all'abitato di Gressan. In effetti, anche nella
risoluzione stessa, speditaci e inviata, e approvata a maggioranza
dal Comune di Gressan, si confermava che (esplicito le parole della
risoluzione approvata):
"l'allargamento del tratto rimanente
della strada regionale n. 20 da Charvensod a Aymavilles, compreso
fra la rotonda di fronte al Municipio di Gressan e la frazione
Pompiod di Jovençan, sia un processo irreversibile che deve essere
portato a termine"
. Quella risoluzione quindi sosteneva nelle
premesse una cosa e chiedeva anche l'altra cosa, proponeva che
l'Amministrazione comunale e l'Amministrazione regionale
procedessero comunque di concerto alla redazione di uno studio di
fattibilità per l'individuazione di un nuovo tracciato della strada
regionale n. 20, esterno alle zone residenziali. Da una prima
ipotesi di nuovo percorso collocato nella fascia compresa fra il
limite nord dell'abitato e la Dora Baltea, avrebbe collegato
l'attuale rotonda posta a confine con il comune di Jovençan e la
frazione Chevrot, quindi era solo per quel tratto che si poneva
questa variante; una stima però prevedeva un investimento per la
realizzazione di quell'opera di oltre 10 milioni di euro, già
allora nel 2007. Nel giro del 2007 si comunicava
all'Amministrazione comunale che le richieste contenute nella
risoluzione potevano essere esaminate solo in relazione a quegli
sviluppi complessivi della ripartizione dei flussi di traffico
delle varie arterie, ad ovest della città di Aosta, tenendo
comunque conto delle indicazioni negative fornite in sede di
valutazione di impatto ambientale, quello richiamato del 1993, e
delle disponibilità finanziarie raffrontate con le esigenze di
adeguamento della viabilità regionale. Al momento quindi non è
stato avviato alcun specifico studio di fattibilità per le ragioni
sopracitate. Nel dicembre 2007 è stato invece approvato il progetto
preliminare di allargamento e adeguamento dell'attuale tracciato,
quello che andava dalla rotonda del comune di Gressan al confine
con Jovençan, e che lo stesso Consigliere ha sollecitato comunque
di mantenere; ebbene, dicevo, i professionisti incaricati hanno
recentemente da quella data consegnato agli uffici competenti il
progetto definitivo del primo tratto tra la rotonda in
corrispondenza del Municipio di Gressan e il confine di Jovençan e
abbiamo anche ricevuto in questi giorni le famose deduzioni
previste dalla legge per gli espropri dei terreni interessati.
Oltretutto posso dire che entro l'anno si affronterà la
progettazione definitiva anche del tratto fra il confine di Gressan
e Jovençan fino a Pompiod e Aymavilles.
Per quanto riguarda il punto n. 2 (che è quello che alla fine
interessa di più il Consigliere Zucchi), la Giunta, confermando la
linea intrapresa dalle precedenti Amministrazioni, intende portare
a termine l'adeguamento e il miglioramento dell'arteria denominata
"strada dell'Envers". Anche in coerenza con le indicazioni fornite
in sede di valutazione di impatto ambientale, non sono previsti
infatti nuovi tracciati di circonvallazione degli abitati, che
determinerebbero peraltro l'aggiunta di nuovi assi viari, paralleli
a quelli già esistenti, con nuove occupazioni non solo di suoli, ma
anche di moltiplicazione dei costi di gestione e manutenzione
(quello a cui facevo riferimento all'inizio). Si ritiene quindi
preferibile ammodernare i tracciati esistenti, risolvendo eventuali
puntuali strozzature o tratti particolarmente problematici con
specifiche deviazioni e nel contempo ottimizzare l'utilizzo delle
infrastrutture esistenti. Per quanto riguarda in particolare il
contesto viabile ad ovest della città di Aosta, proprio con il fine
di favorire una migliore distribuzione dei flussi e fluidificare in
particolare il traffico di attraversamento, essendo questo peraltro
un obiettivo programmatico di tale maggioranza, la Regione ha
recentemente definito con le concessionarie SAV e RAV un'ipotesi di
protocollo d'intesa che prevede di rendere non soggetti a pedaggi i
tragitti con utilizzo
telepass
fra Aosta est e Aosta ovest e
questa ipotesi è attualmente di protocollo in attesa di
autorizzazione da parte dell'ANAS.
Presidente
- La parola al Consigliere Zucchi.
Zucchi (PdL)
- Prendo atto delle risposte e degli
intendimenti della Giunta, che mi sembrano molto chiari. Del resto
l'interpellanza non aveva certamente lo scopo di perorare una
determinata soluzione, quindi abbiamo appreso anche quali sono
state le motivazioni tecniche; noi non siamo certamente degli
urbanisti esperti nel settore della circolazione, era soltanto allo
scopo di comprendere. Non credo peraltro che nella fattispecie la
richiesta formulata due anni or sono prevedesse una costruzione di
una specie di autodromo di Monza nella parte diciamo da Chevrot
fino al ponte di Pompiod, anche perché per chi conosce quella zona,
come io in effetti la conosco, mi sembrava di aver capito che si
trattasse sì certamente di una parallela che contribuisse allo
snellimento del traffico... quanto meno ad un possibile
decongestionamento del flusso del traffico, mi è sembrato invece di
comprendere che si tratta di un miglioramento nell'intendimento
della Giunta dell'asse esistente. Migliorare quindi dando comunque
luogo, soprattutto dall'abitato di Gressan nel centro, dal comune
verso Jovençan, a delle procedure di esproprio, perché lì la strada
è stretta e presupporrà sicuramente degli espropri da una parte e
dall'altra della carreggiata, con tutte le lungaggini e i tempi
anche in questo caso e i costi che ne conseguono, perché ci saranno
sicuramente dei costi. Ora prendiamo atto che la costruzione di un
asse del genere può essere stata valutata due anni fa intorno a 10
milioni di euro, si trattava comunque di un'opera che andava a
confluire su un asse già esistente dalla parte del campo sportivo
sotto la chiesa e fino alla rotonda, al limitare del confine del
comune di Jovençan. Prendiamo atto comunque che una decisione è
stata presa in merito al miglioramento se non altro di questo asse,
che sicuramente favorirà le difficoltà soprattutto dal centro di
Gressan degli automobilisti con i rischi di incidente, non credo
che migliorerà la situazione della congestione del traffico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK