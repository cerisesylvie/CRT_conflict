Consiglio Regionale della Valle d'Aosta - Oggetto del Consiglio n. 2684 del 23 luglio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 2684 del 23 luglio 1997 - Resoconto
SEDUTA ANTIMERIDIANA DEL 23 LUGLIO 1997
OGGETTO N. 2684/X Commercializzazione su mercati esterni alla
Valle d'Aosta di prodotti fabbricati con zucchero della nostra
Regione. (Interrogazione)
Interrogazione Vista la legge 3 agosto 1949, n. 623, modificata
con legge 5 maggio 1956, n. 525;
Visto il regolamento regionale del 22 giugno 1956 recante "Norme
per l'applicazione della legge 3 agosto 1949, n. 623, modificata
con legge 5 maggio 1956, n. 525, concernente l'immissione al
consumo in Valle d'Aosta di determinati contingenti annui di generi
e merci in esenzione fiscale;
Richiamato l'articolo 15 del predetto regolamento;
Appreso come in punti vendita estranei alla Valle d'Aosta
vengano regolarmente posti in commercio prodotti fabbricati con
zucchero nella nostra Regione;
Ribadito l'obbligo previsto dal regolamento sopra citato di
consumare tali prodotti entro i confini regionali;
Rilevata la possibilità per le ditte interessate di poter
immettere sul mercato extra valdostano prodotti fabbricati con
zucchero acquistato a prezzi correnti e non in esenzione
fiscale;
il sottoscritto Consigliere regionale
Interroga
l'Assessore competente per conoscere:
1) se è a conoscenza del fatto che alcune aziende valdostane
immettono su mercati estranei alla Valle d'Aosta prodotti
fabbricati con zucchero nella nostra Regione;
2) se tali prodotti sono fabbricati con zucchero acquistato in
esenzione fiscale oppure a prezzi correnti;
3) quali sono le aziende che fabbricano prodotti derivanti dallo
zucchero in Valle d'Aosta e li commerciano anche su mercati non
valdostani;
4) se tutte le aziende interessate dalla presente interrogazione
dispongono dei giustificativi di acquisto dello zucchero a prezzi
correnti relativamente alla quantità di prodotti immessi sul
mercato extra valdostano.
F.to: Linty
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) L'interpellanza fa riferimento ad una
possibile concorrenza delle imprese valdostane che utilizzano
zucchero in esenzione fiscale che non sia legittimata.
Voglio ricordare che i generi in esenzione fiscale vengono dalla
legge 623/49, che all'articolo 1 recita: "In attesa che sia attuato
il regime di zona franca previsto per il territorio della Valle
d'Aosta dall'articolo 14 dello Statuto, è consentita l'immissione
in consumo in detto territorio per il fabbisogno locale dei
sottoindicati prodotti, nei limiti dei contingenti annui a fianco
di ciascuno di essi specificati".
Quindi i generi contingentati sono concessi, a condizione che
vengano consumati in Valle d'Aosta e che siano indirizzati al
fabbisogno locale, il quale - come risulta anche da alcuni generi
che si riferiscono ad attrezzature per l'industria o ad altri
generi per l'agricoltura - non è solo fabbisogno della popolazione,
ma anche fabbisogno dell'economia e delle imprese.
Per la gestione di questi generi il compito è affidato al
Consiglio regionale, all'articolo 4 infatti si dice che: "Le
esenzioni di cui ai precedenti articoli 1 e 2 saranno concesse su
richiesta del Consiglio della Valle, il quale amministra e gestisce
i contingenti avvalendosi degli organi competenti previsti dalla
vigente legislazione".
Per ciò che riguarda lo zucchero devo far presente che il
consumo in questi anni è in calo, che è di oltre 1 milione di chili
la parte non ritirata negli ultimi due anni e che, per quanto
riguarda la sua gestione, quando viene assegnato ad un'impresa un
quantitativo, la stessa deve compilare un registro di carico e di
scarico, numerato, bollato, firmato dall'Assessore, in cui devono
essere registrati in ordine cronologico i quantitativi di materia
prima introdotti in Valle, i prodotti ottenuti e le vendite
effettuate.
Dal controllo di tali registri, effettuato all'inizio di
quest'anno, emerge che la sola ditta che risulta commercializzare
fuori della Valle d'Aosta prodotti fabbricati utilizzando zucchero
in esenzione fiscale, è la ditta Mont Blanc Dolciaria con sede in
Arnad.
Per quanto attiene invece al controllo su prodotti fabbricati
con zucchero non in esenzione fiscale, che poi vengono posti in
vendita a prezzi correnti, la Regione non ha competenza alcuna.
In merito ai prodotti fabbricati con lo zucchero in esenzione
fiscale ed immessi sul mercato extra valdostano, si rammenta che
l'articolo 15 del Regolamento regionale 29 gennaio 1973 stabilisce
fra l'altro che l'assegnazione e la distribuzione al consumo dei
contingenti annui di zucchero debbano essere effettuate alla
popolazione e anche alle imprese industriali e artigiane che
utilizzano detta merce nei processi produttivi.
In applicazione della vigente normativa le imprese assegnatarie
di quantitativi di zucchero in esenzione fiscale li hanno
legittimamente consumati, utilizzandoli nei processi produttivi.
Qui c'è un punto importante, che sottopongo all'attenzione del
Consigliere Linty: la Regione ha sempre ritenuto, come risulta
dalla relazione di accompagnamento all'interpretazione autentica
del Regolamento regionale 29 gennaio 1973, l'interpretazione
adottata il 14 marzo 1994, ai sensi del quale l'utilizzazione nei
processi produttivi dei generi e merci in esenzione fiscale deve
essere considerata a tutti gli effetti consumo nel territorio
regionale. Credo che anche il Consigliere Linty abbia a suo tempo
votato quest'interpretazione autentica.
E poi continua la relazione a quest'interpretazione autentica
dicendo che il termine consumo può essere riferito sia ai beni
consumati dai privati, che a quelli consumati dalle imprese, per
alimentare il processo produttivo, per cui i generi contingentati
utilizzati sul territorio regionale per fabbricare altri prodotti
sono da considerare consumati nella Regione indipendentemente
dall'eventualità che tali prodotti vengano successivamente
commercializzati fuori dal territorio regionale.
Quindi, i generi in esenzione utilizzati in Valle d'Aosta e
trasformati sono considerati consumati indipendentemente dalla loro
commercializzazione successiva.
A sostegno di quest'indirizzo interpretativo, che è del ?94
perché allora si erano presentati problemi analoghi a quelli
sollevati dall'interrogazione, si segnala inoltre l'emendamento
alla legge finanziaria per il ?95, presentato al Senato
dall'Onorevole Dujany, tendente a confermare l'interpretazione
della Regione. In merito a tale emendamento il Governo non si è
dichiarato pregiudizialmente contrario in termini politici e si è
impegnato a riesaminare successivamente la questione.
Va ricordato per completezza che la citata interpretazione si
pone in analogia con quanto succede con la zona franca di Gorizia:
nella legge 1226, che riguarda quel territorio, si afferma
testualmente che i prodotti ottenuti dalle industrie operanti di
cui all'articolo 1 della legge 1 dicembre 1948 n. 1438, con la
lavorazione e trasformazione diretta delle materie prime, incluse
nella tabella dei contingenti agevolati, sono considerati a tutti
gli effetti fiscali prodotti nazionali. Gorizia ha addirittura una
legge - e non un'interpretazione - che stabilisce che i prodotti
possono essere tranquillamente venduti fuori dal territorio.
Non meno rilevante risulta il provvedimento di archiviazione
adottato in data 13 ottobre 1994 dal Giudice delle indagini
preliminari di Aosta nei confronti dei rappresentanti di un'azienda
con sede nella Regione in merito all'evasione dell'imposta di
fabbricazione dei diritti di confine; provvedimento motivato dal
fatto che lo zucchero contenuto nel prodotto finale a seguito di
trasformazione, in quanto diverso rispetto allo zucchero quale
materia prima, può essere commercializzato anche fuori dalla Valle
d'Aosta.
Si evidenzia infine che il ricorso presentato al TAR dalla
Società Bonomi e dalla società Vicenzi Biscotti contro la Regione
nei confronti della Mont Blanc Dolciaria, per l'annullamento della
deliberazione di Giunta n. 5186 del 23 giugno 1995, avente ad
oggetto: "Approvazione dei criteri per la ripartizione del
contingente di zucchero in esenzione fiscale ai soggetti
beneficiari", è stato abbandonato ritenendo insussistenti le
motivazioni di origine.
Per concludere direi che le aziende che ottengono zucchero in
esenzione fiscale sono una quindicina, sono tutte molto piccole,
solo una ha un quantitativo superiore ai 10mila chilogrammi e
sicuramente non sono in grado di far turbare il mercato esterno
alla Valle d'Aosta. Questo fatto è riconosciuto dagli stessi
industriali che hanno ritirato il ricorso.
Dal punto di vista dell'interpretazione di norme che hanno
carattere autonomistico particolare per la Valle d'Aosta,
l'interpretazione della Regione è che quando la trasformazione
avviene in Valle d'Aosta, lo zucchero è consumato e quindi ha
adempiuto alla normativa della legge 623.
Faccio solo una piccolissima considerazione: mi sono un po'
stupito che il Consigliere Linty, che la volta scorsa si
preoccupava della possibile interferenza di una ditta esterna
rispetto ad aziende della nostra Regione, questa volta si preoccupi
della possibile concorrenza di aziende locali rispetto ad aziende
padane. Credo che le cose vadano ricondotte nella loro giusta
dimensione: in Valle d'Aosta c'è un'utilizzazione sempre più
ridotta di questi quantitativi, quindi sicuramente non ci sono
perturbazioni nel mercato. Dal punto di vista normativo, quando lo
zucchero è trasformato in Valle d'Aosta secondo l'interpretazione
autentica di questo Consiglio il consumo previsto dalla legge è
avvenuto.
Presidente Ha chiesto la parola il Consigliere Linty.
Linty (LNPIAP) L'Assessore Mafrica mi stupisce sempre per le
interpretazioni del mio pensiero. Gli chiedo dove ha letto le
aziende padane in quest'interrogazione, dove viene espressa la mia
preoccupazione per l'interferenza di mercato. Veramente gli chiedo
se mi sa dare una risposta anche su questo.
Visto che il mio pensiero viene interpretato, vorrei soffermarmi
su un paio di questioni. La prima riguarda il fatto di poter
produrre prodotti derivati dallo zucchero con zucchero in esenzione
fiscale, quindi pagato grosso modo 900 lire al chilogrammo e di
immettere questi prodotti sul mercato; faccio un esempio, una
bottiglia di 1 litro di sciroppo alla menta è composta per il 65
percento di zucchero, quindi i costi della materia prima incidono
notevolmente sul prodotto finito.
Ora se è vero il concetto di difesa, il concetto autonomistico
delle industrie valdostane che ho sottoscritto in passato e
sottoscrivo ancora adesso, è altrettanto vero che esistono delle
regole economiche di mercato che vanno a rafforzare questi
principi, fra queste ce n'è una che si chiama libera concorrenza.
L'Assessore mi può dire che queste imprese non sono in grado di
perturbare il mercato esterno della Valle d'Aosta, probabilmente
perché l'Assessore non produce zucchero o meglio: derivati dello
zucchero magari a Prato, vicino a Firenze, e non si trova una
concorrenza di prodotti valdostani che come costo di produzione
hanno circa il 40 percento in meno dello stesso prodotto fatto in
quella zona.
Quindi per quanto riguarda l'anomalia, se vogliamo chiamarla
così, pur considerando l'importanza di ossigeno per le nostre
imprese valdostane, su questa non credo che ci siano discussioni
possibili.
Con quest'interrogazione in sostanza si voleva porre l'accento
sul fatto che queste imprese possono produrre con zucchero in
esenzione fiscale ed esportare in territorio extra valdostano.
Volevo far notare che, come in occasione della scorsa
interrogazione - e questo sta a dimostrare che non esiste una
figura o una ditta nel mirino della mia attività consiliare, anzi,
sta a dimostrare l'imparzialità con cui si porta avanti un mandato
consiliare - rimarcai il fatto che i criteri che dovevano possedere
le varie ditte che facevano richiesta di assegnazione erano
stabiliti con circolare assessorile, oggi abbiamo sentito parlare
di interpretazione.
Se abbiamo un esempio così lampante ed importante come quello
della Provincia di Gorizia, sarebbe il caso di procedere ad una
modifica del Regolamento regionale - modifica che chiedo
all'Assessore di portare in quest'aula al più presto - in modo che
non si debba più ricorrere ad interpretazioni postume per poter
dirimere i dubbi circa l'assegnazione di zucchero o di qualunque
altro genere contingentato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK