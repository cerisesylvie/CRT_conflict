Consiglio Regionale della Valle d'Aosta - Oggetto del Consiglio n. 1085 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1085 del 25 marzo 2015 - Resoconto
OGGETTO N. 1085/XIV - Interrogazione: "Problematiche per
l'accesso al nuovo Poliambulatorio dell'USL di Aosta da parte delle
persone con mobilità ridotta".
Presidente
- La parola all'Assessore Fosson.
Fosson (UV)
- Sì, grazie Presidente.
Ringrazio particolarmente per questa interpellanza, perché mi dà
la possibilità di rispondere su questo argomento facendo una
premessa: che è grande la nostra sensibilità verso l'eliminazione
delle barriere architettoniche; associazioni come l'Associazione
valdostana paraplegici in Valle d'Aosta, che da sempre si batte
contro le barriere architettoniche e che ci vede sempre partecipi,
ne sono la dimostrazione. Questo è un fatto spiacevole che è
successo.
Ma che cosa è avvenuto in particolare? Perché è una modalità su
cui dovremo tornare sicuramente a riflettere. Intanto il progetto
iniziale presentato dall'ASL al Comune e alla Sovrintendenza dei
beni architettonici prevedeva la rampa di accesso per i disabili e
tale progetto ha ricevuto un parere favorevole dalla Sovrintendenza
con una nota del 10 dicembre 2012. Il permesso di costruire viene
invece negato dai competenti uffici comunali una prima volta il 3
gennaio 2013 con la seguente motivazione:
"Si denota nel
complesso una scarsa attenzione all'approccio progettuale in
riferimento alla tipicità architettonica dell'edificio, prospetti
esterni e distribuzioni interne (atrio e scalone), e inoltre il
dimensionamento e lo sviluppo di ogni singola rampa non è a norma
poiché maggiore di dieci metri"
. L'azienda ASL ha ripresentato
allora un progetto tenendo conto delle osservazioni sulla rampa ed
in alcuni casi precisando anche le scelte progettuali, ma ha
ricevuto nuovamente un parere negativo con una nota del 23 agosto
2013 e con la seguente motivazione:
"La CEU riconferma il parere
contrario espresso nella seduta del 20 dicembre 2012, ritenendo
necessaria l'esecuzione di una progettazione più rispettosa dei
fronti esistenti"
. A questo punto l'azienda USL, avendo un
finanziamento nazionale e dovendo chiudere improcrastinabilmente i
lavori entro il 31/12/2014, pena la perdita del finanziamento
statale, considerava la possibilità di garantire comunque l'accesso
ai disabili utilizzando l'ascensore.
Che cosa fare adesso? Sicuramente due cose. La prima: riproporre
una richiesta di rampa di accesso secondo le modalità previste
dalla legge, insistendo, perché questo è un poliambulatorio a cui
accedono le persone con problemi di salute, per cui non è una
normale casa e non è possibile che non ci sia una deroga su questo,
proprio in relazione all'utenza. La seconda cosa: siccome è stata
presentata la difficoltà che l'elevatore può non funzionare bene
creando anche delle code in attesa si è ipotizzato di costruire,
comunque un altro elevatore. Io mi impegno per la prima soluzione,
ovvero di ripresentare un nuovo progetto per la rampa, che sia
portata a termine, perché, come dice giustamente il primo
firmatario, sono state fatte delle deroghe a rampe e accessi per
disabili in altre parti delle città e in zone molto più
caratteristiche dal punto di vista architettonico, e penso che
anche questo debba essere concesso. Grazie. Allego la
documentazione tecnica che illustra le azioni intraprese
dall'Azienda USL. Grazie.
Presidente -
Grazie. La parola al Consigliere Bertin.
Bertin (ALPE)
- Grazie Presidente. Evidentemente il
contenuto dell'interrogazione era un po' provocatorio, ma neanche
tanto; visto il disastro che avete fatto alla Porta Pretoria, non
mi stupirei che riteniate più interessante la palazzina dell'USL di
via Guido Rey.
La notizia che non sarà realizzata una rampa per permettere un
accesso facilitato alle persone con disabilità motoria in ragione
di "presunti impatti estetici" che la passerella avrebbe provocato
all'edificio dell'USL è semplicemente ridicola, tra lo scandaloso e
il ridicolo. La passerella deturperebbe l'immobile dell'USL? Con
tutto quello che avete fatto alla Porta Pretoria, un monumento
storico dal valore inestimabile, che è assediata da passerelle e
rampe di ogni tipo...ma in questo caso nessuno si è posto il
problema, né il Comune di Aosta, né nessun altro! Quello della
Porta Pretoria è un intervento costato diversi milioni e non ha
raggiunto il risultato della valorizzazione del monumento, come
peraltro si poteva ben immaginare, uno spreco tra l'altro anche
agli effetti della Fiera di Sant'Orso che in quel punto aveva il
suo centro, ma nessuno si è posto dei problemi, mentre l'intervento
riguardante una passerella all'USL sembra preoccupare tutti,
bisogna assolutamente salvaguardare l'integrità estetica di quel
capolavoro architettonico rappresentato dall'immobile dell'USL!
Meglio lasciare le persone sotto la pioggia o pagare la
manutenzione di un montacarichi piuttosto che realizzare una
semplice rampa che potrebbe risolvere il problema...ma deturpare
questo capolavoro rappresentato dall'USL...vorrei tanto sapere chi
l'ha progettata, chi è questo "famoso" architetto che ha progettato
questa palazzina, in che epoca e quali sono queste straordinarie
"caratteristiche architettoniche" che impediscono secondo il Comune
un intervento per realizzare una pedana d'accesso! Vorrei proprio
sapere il Comune di Aosta quale giustificazione ha dato a questa
mancata autorizzazione!
A parte queste ridicole ragioni, che fanno ridere per non
piangere, il problema dell'accessibilità è un problema serio, in
modo più semplice il migliore, il meno costoso, il più sicuro per
facilitare l'accesso agli immobili alle persone con disabilità
motoria è una rampa ed è forse questo il problema: costa poco, si
realizza in poco tempo, non ha bisogno di manutenzione, funziona
sempre ed è più sicura, perché appunto non ha bisogno né di
manutenzione, né di corrente elettrica e di nient'altro per
funzionare. Le altre soluzioni devono essere immaginate soltanto
quando una rampa è oggettivamente impossibile da realizzare e ci
sono casi evidentemente nei quali è proprio impossibile farlo. In
quel caso l'ascensore e in seguito un montacarichi qualsiasi può
essere preso in considerazione, ricordandosi però che questi hanno
dei costi molto più elevati, sia di realizzazione che di gestione,
mentre la rampa resta comunque prioritaria per risolvere questo
problema. Mi auguro che questa ridicola storia si risolva al più
presto e si trovi un modo per realizzare questa rampa di accesso.
Se si vuole si può, se c'è la volontà politica si può fare, avete
fatto di tutto in questi anni! Quando volete non vi ponete problemi
se si tratta di un monumento come la Porta Pretoria o se si va a
deturpare dei siti ambientali e paesaggistici particolari e unici
(faccio l'esempio di Comboé o altri luoghi del genere); quando
volete lo fate e basta e non vi ponete problemi. Trovo ridicola
adesso questa storia dell'USL, è contro la logica e il buonsenso, e
il buonsenso e la logica stanno con le associazioni che si sono
lamentate e con la realizzazione della rampa. La decenza impone un
intervento, che si faccia, e al più presto possibile, e che casi
simili e giustificazioni simili non si sentano più. Grazie.
Presidente -
Punto 7 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK