Consiglio Regionale della Valle d'Aosta - Oggetto del Consiglio n. 1297 del 14 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1297 del 14 luglio 2010 - Resoconto
OGGETTO N. 1297/XIII - Interpellanza: "Interventi per la
detariffazione definitiva della tratta autostradale tra Aosta est
ed Aosta ovest".
Interpellanza
Considerato che con il 1° di luglio sono aumentate le tariffe
autostradali relative alle tratte del territorio valdostano con
punte che superano il 10 % di incremento rispetto alle tariffe
precedenti;
Tenuto conto che il 1° luglio probabilmente è terminata la
sperimentazione della detariffazione della tratta autostradale
Aosta Est - Aosta Ovest, almeno relativamente alle autovetture
provviste di Telepass;
Evidenziato che la scarsa offerta di trasporto pubblico nella
nostra regione obbliga molti cittadini e molte imprese ad
utilizzare il mezzo privato per spostamenti intraregionali;
Sottolineato inoltre che, a fronte di una tratta autostradale
che fa da tangenziale di Aosta praticamente deserta, le vie del
capoluogo regionale sono intasate di traffico per molte ore al
giorno, con un netto incremento delle emissioni nocive per
l'ambiente;
i sottoscritti Consiglieri regionali
Interpellano
la Giunta regionale per conoscere se intenda:
1) attivarsi per proseguire e rendere definitiva la
detariffazione sperimentale dell'autostrada compresa tra i caselli
di Aosta Est e Aosta Ovest;
2) quantificare il numero dei pendolari per ragioni di studio
e di lavoro che non possono usufruire di servizio pubblico e
valutare la possibilità di rimborsi o contributi alle spese di
viaggio;
3) verificare che gli aumenti operati dalle concessionarie
autostradali siano corretti, anche attraverso la ricostruzione
storica dell'evoluzione tariffaria dall'apertura delle autostrade
valdostane ad oggi;
4) far valutare a Finaosta la possibilità di acquisire la
maggioranza delle concessionarie SAV e RAV, attualmente detenute
dai gruppi Gavio e Benetton, al fine di porre sotto il controllo
diretto della nostra comunità una delle più importanti
infrastrutture della Valle d'Aosta, specie per le ricadute
economiche.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. Con questa
interpellanza volevamo evidenziare che con il 1° di luglio sono
aumentate le tariffe autostradali relative alle tratte del
territorio valdostano con punte che superano il 10 per cento di
incremento rispetto alle tariffe precedenti, che dal 1° luglio
probabilmente è terminata la sperimentazione della detariffazione
della tratta autostradale Aosta est-Aosta ovest, almeno
relativamente alle autovetture provviste di Telepass. La scarsa
offerta di trasporto pubblico nella nostra regione obbliga molti
cittadini e molte imprese ad utilizzare il mezzo privato per
spostamenti intraregionali; inoltre, a fronte di una tratta
autostradale che fa da tangenziale di Aosta praticamente deserta,
le vie del capoluogo regionale sono intasate di traffico per molte
ore al giorno, con un netto incremento delle emissioni nocive per
l'ambiente.
Volevamo sapere dalla Giunta regionale se intende:
"attivarsi
per proseguire e rendere definitiva la detariffazione sperimentale
dell'autostrada compresa tra i caselli di Aosta Est e Aosta Ovest;
quantificare il numero dei pendolari per ragioni di studio e di
lavoro che non possono usufruire di servizio pubblico e valutare la
possibilità di rimborsi o contributi alle spese di viaggio;
verificare che gli aumenti operati dalle concessionarie
autostradali siano corretti, anche attraverso la ricostruzione
storica dell'evoluzione tariffaria dall'apertura delle autostrade
valdostane ad oggi; far valutare a Finaosta la possibilità di
acquisire la maggioranza delle concessionarie SAV e RAV,
attualmente detenute dai gruppi Gavio e Benetton, al fine di porre
sotto il controllo diretto della nostra comunità una delle più
importanti infrastrutture della Valle d'Aosta, specie per le
ricadute economiche"
. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. Per quanto riguarda
le richieste di chiarimento della collega Fontana, che ringrazio,
risponderò nel modo più puntuale.
Per la prima domanda:
"attivarsi per proseguire e rendere
definitiva la detariffazione sperimentale dell'autostrada compresa
tra i caselli di Aosta Est e Aosta Ovest"
, come ha ricordato la
collega, la procedura sperimentale in questione relativa al tratto
ricordato ha avuto avvio il 27 luglio 2009 e andrà a scadenza il 31
luglio prossimo. L'iniziativa ha portato a risultati apprezzabili,
in quanto dall'avvio della procedura a tutto il mese di maggio
2010, 190.778 veicoli sono stati sottratti alla viabilità ordinaria
di attraversamento del comprensorio di La Plaine per una media
giornaliera di 617 veicoli, di cui 174.000 auto e 16.000 veicoli
pesanti. In data 14 giugno abbiamo sottolineato sia alla SAV, sia
alla RAV l'opportunità di protrarre l'iniziativa per un congruo
periodo di tempo, quantificabile in almeno 3 anni ciò considerato
che le motivazioni alla base di questa richiesta di utilizzo di
telepass e quindi passaggio gratuito sono legate alla
razionalizzazione dei flussi di traffico che interessano la città
di Aosta e i Comuni de La Plaine, con una maggiore fluidità e
sicurezza e il contenimento delle connesse ricadute ambientali.
Saranno ulteriormente rafforzate nel prossimo futuro in ragione
dell'avvio dei lavori della parte ospedale, università, quindi ci
sono motivazioni aggiuntive per chiedere la proroga di almeno 3
anni. Questo è stato fatto gradualmente, perché alla base del
ragionamento sta il discorso del traffico e non solo quello
economico. Il 28 giugno 2010 sia SAV, sia RAV hanno chiesto
all'ANAS la necessaria autorizzazione per la proroga del
protocollo, dovrebbe arrivare a giorni l'autorizzazione di ANAS che
permetterà di proseguire con il beneficio per i prossimi 3 anni,
quindi in linea con quello auspicato.
Per quanto riguarda la seconda richiesta:
"quantificare il
numero dei pendolari per ragioni di studio e di lavoro che non
possono usufruire di servizio pubblico e valutare la possibilità di
rimborsi o contributi alle spese di viaggio"
, non è così facile
fare una quantificazione oggettiva, perché i cambiamenti sono
continui, comunque per quello che si sta facendo per i pendolari,
la procedura prevede ad oggi non per la tratta di cui abbiamo
parlato, ma per il resto dell'autostrada, una riduzione del 20 per
cento per un percorso ogni 5 effettuati nel mese, ossia 1 su 5 è
gratuito. Purtroppo non ha avuto un grande esito positivo, a tale
riguardo abbiamo fatto una riunione sia con SAV, sia con RAV per i
pendolari per raggiungere un obiettivo diverso, abbiamo fatto la
richiesta di avere almeno il 50 per cento di sconto, ossia 1 su 2
gratuito, in modo da agevolare i pendolari. Il che non vuol dire
che vogliamo favorire l'utilizzo del mezzo, ossia di spostarsi ad
Aosta; come sappiamo, stiamo facendo il processo inverso, vale a
dire decentrare il personale non accentrare, ma ciò non toglie che
vi sia una serie di persone che hanno bisogno. Questa è la proposta
che viene fatta e su cui stanno ragionando le compagnie per vedere
quale sarebbe l'impatto economico, aspettiamo un prossimo incontro
per andare in tale direzione.
Terzo punto:
"verificare che gli aumenti operati dalle
concessionarie autostradali siano corretti, anche attraverso la
ricostruzione storica dell'evoluzione tariffaria dall'apertura
delle autostrade valdostane ad oggi"
, gli aumenti delle tariffe
scattati il 1° luglio non sono stati decisi dalle società
concessionarie, ma derivano dall'applicazione di quanto previsto
dalla manovra correttiva dei conti del triennio 2010-2013, di cui
al decreto n. 78, già in vigore, in pratica la manovra finanziaria.
L'articolo 15 del decreto ha imposto alle concessionarie
autostradali di riscuotere un sovracanone applicato sulla
percorrenza chilometrica pari ad un millesimo di euro a chilometro
per le auto e di tre millesimi a chilometro per ogni veicolo
pesante. Questo sovracanone riguarda anche le tratte autostradali
valdostane e ha comportato aumenti variabili fra 10 e 20 centesimi
di euro per le auto sulla tratta della SAV. Per quanto riguarda la
RAV, l'applicazione alla tariffa dell'arrotondamento dei 10
centesimi di euro fa sì che non vi sia alcun aumento nel pedaggio
per le auto nella tratta Aosta ovest-Courmayeur per effetto di
questo calcolo matematico. Per quanto riguarda la correttezza degli
aumenti applicati, le due società non hanno potuto che applicare
quanto previsto dal decreto. La ricostruzione storica
dell'evoluzione delle tariffe è un'operazione negli anni... adesso
stiamo cercando di farlo per completare... poi, non appena avrò i
dati, li darò alla collega, perché è un fatto abbastanza
complesso... prima per vedere cosa era successo... dall'inizio
legato a quella che era la lira, oggi in euro... comunque lo stanno
facendo e non ne dispongo ancora materialmente.
Per quanto riguarda la quarta richiesta:
"far valutare a
Finaosta la possibilità di acquisire la maggioranza delle
concessionarie SAV e RAV, attualmente detenute dai gruppi Gavio e
Benetton, al fine di porre sotto il controllo diretto della nostra
comunità una delle più importanti infrastrutture della Valle
d'Aosta, specie per le ricadute economiche"
, qui la valutazione
è politica. Primo aspetto: anche se fosse a maggioranza regionale,
il discorso tariffario sarebbe sempre collegato alle tariffe a
livello nazionale, perché i conti sono a quei livelli. Sicuramente
in questo momento non abbiamo l'intenzione di acquisire
partecipazioni, al di là di quelle che sono attualmente detenute
nelle rispettive società in quanto, come la collega sa, non è il
momento favorevole, anzi nella maggioranza c'è la tendenza... vale
per i Comuni, dove c'è per le partecipate addirittura - adesso
vediamo come verrà fuori la manovra definitiva - l'obbligo di
cedere le partecipazioni, quindi si va nella direzione opposta: per
gli enti, che sono le Regioni e le Province, il discorso è quello
di contenimento della partecipazione. Non è quindi pensabile andare
in questa direzione, anche perché gli effetti positivi di questo
controllo in tale ottica di acquisizione da parte del rapporto ANAS
e controllate è tale per cui i margini di beneficio per la Regione
sarebbero molto ridotti. Non ha quindi questa grossa importanza e
ad oggi non è quello per cui propendiamo, pertanto rimaniamo con
quella percentuale, ma senza ulteriori aumenti. Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente per le risposte
che mi ha dato.
Per quanto riguarda la prima risposta, mi ritengo soddisfatta,
questo mi fa molto piacere, ci speravo, anche perché abbiamo visto
che funzionava; anche per la seconda è positivo... per quanto
riguarda la terza domanda, mi dispiace un po', perché si parla da
molto tempo che non si mettono le mani in tasca ai cittadini,
invece ancora una volta il Governo con questo decreto le ha messe.
Stiamo dicendo ai cittadini che non aumentiamo le tasse e ancora
una volta i cittadini si trovano a pagare anche le tasse
dell'autostrada sempre più alte, specialmente quelli che adoperano
l'autostrada per andare anche a lavorare. Alla fine della giornata,
pagando i parcheggi, pagando le autostrade, pagando tutto, non so
cosa rimane di questi piccoli stipendi...
(interruzione del Consigliere Lattanzi, fuori
microfono)
...Lattanzi, a te dispiace, ma ancora una volta il Governo sta
dimostrando che deve recuperare soldi e non viviamo in un'isola
felice, come dicevate fino ad un mese fa, che i cittadini non
pagano niente, questo invece dimostra che i cittadini pagano
sempre. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK