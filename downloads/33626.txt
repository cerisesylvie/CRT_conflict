Consiglio Regionale della Valle d'Aosta - Oggetto del Consiglio n. 1739 del 7 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1739 del 7 aprile 2011 - Resoconto
OGGETTO N. 1739/XIII - Interpellanza: "Rispetto della
normativa in materia di sicurezza nelle strutture ospedaliere e
consultoriali".
Interpellanza
Considerato che gli ospedali e le strutture socio-sanitarie,
in genere, sono ambienti particolarmente delicati sotto il profilo
del decoro, dell'igiene e, soprattutto, della sicurezza
incendio;
Visto il decreto del Ministro degli Interni 18 settembre 2002
che prevede precise indicazioni per il rispetto della normativa di
sicurezza proprio negli ospedali e nelle strutture in cui vengono
erogate prestazioni medico-sanitarie ed ambulatoriali;
Richiamate le precedenti comunicazioni, già discusse in
quest'aula a cura dell'Assessore alla Sanità, relative ad analoghi
argomenti riguardanti, soprattutto, la scarsa prevenzione incendi
nelle strutture ospedaliere, confermata sia da organi di stampa che
dal dibattito in aula dal quale emerse, tra l'altro, la volontà
dell'Assessore medesimo di intervenire personalmente verificando la
situazione per adottare gli opportuni, eventuali,
accorgimenti;
Preso atto, personalmente, del grave stato di abbandono in
cui versa, oggi, parte della struttura denominata "ex-maternità"
sita in Via Saint-Martin de Corléans dove insistono sia reparti con
funzione ospedaliera (Struttura Complessa di Psichiatria), che
attività ambulatoriali-consultoriali e di "formazione" (Corso di
Laurea Infermieristico);
Rilevato che il quarto piano del predetto edificio versa in
stato di completo abbandono e degrado mentre al piano primo si
accolgono attività consultoriali all'interno di un'area che si
invita a visitare per la vetustà strutturale, poco consona con un
servizio al quale accedono migliaia di utenti all'anno e in netto
contrasto, ad esempio, con l'ammirevole ristrutturazione
dell'ex-Scuola Infermieri, oggi Diploma Universitario, posizionata
esattamente al piano superiore del Consultorio citato;
Considerato, in ogni caso, come le disposizioni sulla
sicurezza negli edifici pubblici in generale e nelle strutture a
vocazione socio-sanitaria, in particolare, siano valide sia per i
locali a gradevole impatto che per quelli strutturalmente meno
belli;
Ritenuto di dover richiamare l'attenzione dell'assessorato
competente sul rispetto delle normative vigenti in un campo così
delicato come quello della sicurezza sia in strutture ospedaliere
che consultoriali, ma anche laddove vengono organizzate le
strategie aziendali sanitarie e cioè nelle tre sedi dell'Usl
situate in Via Guido Rey di Aosta;
la sottoscritta Consigliera regionale
Interpella
l'Assessore competente per sapere:
1) quali azioni sono state adottate dall'Azienda Sanitaria
Locale e/o intende adottare l'Assessorato alla Sanità a seguito
delle precedenti interpellanze consiliari che evidenziavano una
carenza di attenzione da parte della struttura USL nel campo della
normativa antincendio;
2) quali azioni vengono messe in atto da parte dell'Azienda
Usl per garantire che tutti gli interventi di ristrutturazione
edilizia interni alle varie strutture sanitarie o distrettuali o
presso le sedi dell'Usl di via Guido Rey rispondano ai criteri
richiesti dalla normativa in materia di sicurezza e, in
particolare, se esistono i prescritti C.P.I. (Certificati di
Prevenzione Incendi);
3) se è a conoscenza del fatto che presso la struttura "ex-
maternità" esiste un intero piano chiuso ed inutilizzato, e per
quale motivo sia tale piano, sia l'area Consultoriale (zona
consultorio Aosta Ovest) non sono stati oggetto di
ristrutturazione, ravvisando, evidentemente, in tale "incuria", uno
sperpero di denaro pubblico davvero incomprensibile visto che,
spesso, agli interpellanti si risponde che non si possono aprire od
allargare nuovi servizi per carenza di spazi.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
La salute è il bene più importante per noi tutti, tant'è vero
che è comune modo di dire "l'importante è che ci sia la salute".
Certamente l'attenzione della popolazione verso le strutture
sanitarie ed i servizi sanitari è molto alta, direi ampiamente
giustificata; per questo motivo occorre sempre prestare molta
attenzione all'efficienza ed alla qualità della nostra sanità.
Penso di poter affermare che il gruppo del Partito Democratico ha
svolto in questa legislatura una continua attività di monitoraggio
e di verifica dell'Azienda sanitaria locale valdostana e delle sue
attività.
Con questa interpellanza torniamo sul problema - già sollevato -
della prevenzione degli incendi, in particolare riguardo alla messa
a norma delle strutture sanitarie. Ci viene segnalato che non è
ancora ben chiaro ed a che punto sia la messa a norma degli
immobili gestiti dall'USL ai sensi della normativa nazionale
antincendio, che peraltro risale al settembre 2002. In particolare
non è ben chiaro se siano disponibili i certificati di prevenzione
incendi, quei certificati che garantiscono gli immobili relativi
che rispondono ai criteri in materia di prevenzione degli
incendi.
L'interpellanza in oggetto affronta anche un secondo importante
tema, strettamente legato all'efficienza ed alla qualità della
nostra sanità. Ci viene segnalato lo stato di abbandono del quarto
piano dello stabile della "ex maternità" e quello di degrado del
primo piano, che ospita attività consultoriali a cui accedono
migliaia di utenti all'anno. Tenuto conto che al secondo piano
dello stesso stabile i locali messi a disposizione nel corso
universitario per infermieri professionali sono stati
ammirevolmente ristrutturati, non si capisce perché gli utenti del
Consultorio devono essere considerati di serie B rispetto ai
docenti ed agli allievi del corso universitario. Inoltre occorre
notare come nella nostra Azienda sanitaria ci si lamenti spesso
della mancanza di spazi, invece qua ci troviamo di fronte a circa
1.300 metri quadrati abbandonati.
Parimenti, ci auguriamo che l'Assessore possa darci delle
spiegazioni convincenti sull'utilizzo e sull'ammodernamento
dell'edificio "ex maternità", in modo che anche quella struttura
possa garantire i livelli di qualità che i cittadini valdostani si
aspettano e che certamente sono loro dovuti. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Per quanto riguarda il primo punto, le "azioni" adottate
dall'USL, con riferimento alle citate interpellanze consiliari si
illustrano le numerose azioni portate avanti recentemente
dall'Azienda USL nel campo della normativa antincendio: assunzione
di 18 operatori tecnici per l'implementazione delle squadre di
manutenzione, cui è affidata anche la sorveglianza antincendio,
monitorata con apposito sistema h 24 nelle ore ospedaliere;
formazione antincendio degli operatori suddetti; approvazione della
procedura di segnalazione e gestione dell'allarme antincendio;
avvio dell'esercitazione antincendio in ambito ospedaliero (3 marzo
2011, esercitazione della struttura complessa di rianimazione,
l'ultima che è stata fatta); redazione di tutti i piani di
emergenza, compreso antincendio, nei quattro distretti; sono in
fase di ultimazione tutti gli interventi strutturali previsti per
l'adeguamento alla normativa antincendio, compresa l'ultima scala
esterna antincendio del Presidio Ospedaliero Parini, quella che è
in corso di costruzione davanti alla struttura ospedaliera.
"Quali azioni vengono messe in atto da parte dell'Azienda
USL"
per garantire tutti gli interventi: nel rispetto della
normativa vigente in materia di sicurezza antincendio, l'Azienda
USL ha presentato ai Vigili del fuoco l'esame del progetto per
l'ottenimento dei pareri di conformità relativi al presidio
ospedaliero Parini; sono in corso degli ampliamenti per le restanti
sedi, secondo ovvi criteri di priorità.
Per quanto riguarda la "ex maternità", proprio tre settimane fa
ho fatto un sopralluogo per vedere la situazione di tutte le
strutture; l'Assessorato della sanità, in collaborazione con
l'Assessorato delle opere pubbliche e l'Azienda USL, ha predisposto
un piano di interventi per mettere in sicurezza l'edifico "ex
maternità" nelle sedi in cui sono erogati i servizi sociosanitari,
ovvero, nello specifico, il reparto di Psichiatria, la Scuola
infermieri ed il Consultorio. Recentemente è stata ultimata la
prima fase dei lavori di rifacimento della facciata e la
demolizione e messa in sicurezza dei balconi interni. A breve verrà
indetta la gara di realizzazione della seconda fase dei lavori che
prevede la realizzazione di due scale antincendio nell'edificio, in
cui una è stata ubicata la Scuola infermieri. Per quanto riguarda
la ristrutturazione del Consultorio, come pianificato, i lavori
verranno ultimati entro l'anno in corso; sono andato a vedere di
persona ed era necessario provvedere in tal senso.
Président
- La parole à la Conseillère Carmela
Fontana.
Fontana (PD)
- Ringrazio l'Assessore, anche se oggi lo
abbiamo fatto lavorare tanto; non è un accanimento, ma è una
soddisfazione per me sentire che c'è questa volontà di
ristrutturare quell'edificio. Mi fa piacere che lei è appena andato
a vedere, perché avevo fatto una verifica ed effettivamente è
indecente. Invece devo dare merito che il piano sopra della Scuola
infermieri è bellissimo; poi ho visto che è stato fatto anche il
tetto, cioè di soldi se ne sono spesi, e a questo punto valeva la
pena usufruire di questo stabile.
Volevo chiederle ancora una cosa: intanto se c'è qualche idea di
cosa si potrebbe usufruire di quei 1.300 metri del sottotetto che è
vuoto...noi non abbiamo spazi per la riabilitazione, nella "ex
maternità" c'è, ma è molto piccola...
(interruzione dell'Assessore Albert Lanièce, fuori
microfono)
...dicevo per quelli del Consultorio, è molto piccolo, magari
finendo sopra si poteva vedere di adibire un pezzo...
Un'altra cosa: dietro lo stabile c'è quella palazzina, e anche
lì si potrebbe vedere di fare una palestra per i malati
psichiatrici che non hanno niente. È molto bella e si potrebbe
anche utilizzare. Altra cosa ancora che mi sta a cuore...mentre
uscivo sulla destra ho visto c'è del verde e che c'erano dei malati
che prendevano il sole; quell'area è veramente squallida...se si
poteva fare qualcosa per attrezzarla e abbellirla un po'...diamo la
possibilità a questi malati, se hanno un momento di tempo per
uscire fuori qualche oretta, di poter stare decentemente! Per
questo magari si prenda l'impegno e vediamo cosa possiamo fare.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK