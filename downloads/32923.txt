Consiglio Regionale della Valle d'Aosta - Oggetto del Consiglio n. 1456 del 3 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1456 del 3 novembre 2010 - Resoconto
OGGETTO N. 1456/XIII - Approvazione del bilancio di
previsione del Consiglio regionale per l'anno 2011.
Il Consiglio
Considerato che l'Ufficio di Presidenza, nella riunione del
13 ottobre 2010, con deliberazione n. 166/10, ha approvato il
progetto del bilancio di previsione del Consiglio regionale per
l'anno 2011, che pareggia su una previsione complessiva di Euro
22.570.000,00 ed ai sensi del vigente Regolamento interno per
l'amministrazione e la contabilità, lo sottopone all'esame e
all'approvazione del Consiglio stesso nel testo allegato,
predisposto secondo i criteri consueti che, per le previsioni, sono
basati sugli accertamenti definitivi dell'anno 2009 e su quelli
della previsione del 2010;
Visti i dati relativi alla previsione 2011 che si desumono
dall'unito elaborato contenente l'analisi delle previsioni di
entrata e di spesa riferite ai singoli capitoli del
bilancio;
Considerato che l'Ufficio di Presidenza ha predisposto un
documento contabile che tiene conto delle reali esigenze di
funzionamento dell'organo consiliare;
Visto il parere favorevole di legittimità sulla presente
proposta di deliberazione rilasciato dal Direttore della Direzione
gestione risorse e patrimonio, ai sensi dell'articolo 3, comma 4,
della legge regionale 23 luglio 2010, n. 22;
Delibera
di approvare il bilancio di previsione del Consiglio
regionale della Valle d'Aosta per l'anno finanziario 2011
risultante dal riepilogo allegato, contenente gli stati di
previsione dell'Entrata e della Spesa.
Allegati
(omissis)
Président
- Le Conseil de la Vallée est appelé à se
prononcer sur le budget 2011 du Conseil avant la discussion et
l'adoption du budget général de la Région. Il m'appartient de vous
présenter un court rapport d'introduction. Je me bornerai à
rappeler uniquement les données fondamentales de ce budget qui a
été élaboré par le Bureau de la Présidence et qui a déjà reçu
l'avis favorable de la II
e
Commission. C'est un budget
qui se chiffre à la hauteur de 22.570.000 euros et pour lequel la
requête a été avancée d'avoir 15.412.000 euros de la part du budget
régional. Il s'agit d'un montant réduit du 2 pour cent par rapport
à l'an 2010 en application des limitations prévues par la loi n°
122/2010. Nous avons prévu un excédent d'administration à la
hauteur de 2.200.000. Dans les prévisions de dépense rentre
également le montant à octroyer à la Conférence régionale pour
l'égalité des chances, les frais du fonctionnement des bureaux soit
du Médiateur que du Comité régional pour les communications. Dans
ce budget, enfin, le montant des frais obligatoires est
particulièrement élevé: il se chiffre à 83,44 pour cent du montant
général du budget qui est soumis à votre attention.
La parole au Conseiller Rigo.
Rigo (PD)
- L'approvazione del bilancio di previsione del
Consiglio regionale per l'anno 2011 mi dà l'opportunità di
riprendere, brevemente, una questione relativa ai lavori della
nostra Assemblea. Ricorderanno i colleghi, certamente lo ricorderà
il Presidente del Consiglio, che lo scorso anno, proprio su questo
punto all'ordine del giorno avevo avanzato la richiesta che
l'Ufficio di Presidenza prendesse in considerazione la possibilità
di dare vita ad una rivista istituzionale. Un periodico in cui sia
dato il giusto spazio ai lavori degli organi del Consiglio
regionale, all'impegno dei gruppi consiliari, alle diverse
iniziative messe in campo attraverso incontri, conferenze; una
pubblicazione nella quale potrebbe trovare spazio anche un dialogo
fra società civile e istituzioni. Insomma un contenitore in cui
sia, con equilibrio e trasparenza, riflessa un'immagine dei lavori
dell'Assemblea più coerente ed aderente alla realtà rispetto a
quanto oggi appare, almeno secondo la mia impressione. Dico questo
perché sono rimasto profondamente deluso da come gli organi di
stampa hanno recentemente dato conto del dibattito svoltosi in
Consiglio regionale sul piano regionale per la salute e il
benessere sociale 2011-2013. Un dibattito apprezzato anche
dall'Assessore Albert Lanièce, un dibattito ricco a mio modo di
vedere, ampio, plurale su un documento molto importante per la vita
dei valdostani. Nei resoconti giornalistici, almeno quelli che ho
potuto vedere io, al di là dell'intervento dell'Assessore
competente, non ho ritrovato le osservazioni, i dubbi, giusti o
sbagliati, oggetto delle riflessioni dei consiglieri intervenuti.
La salute delle persone che vivono in Valle d'Aosta sarà
inevitabilmente uno dei temi cardine del prossimo futuro e mi
aspettavo da parte della stampa un approccio diverso. Spero che
questa mia valutazione non sia vista come quella di un consigliere
incarognito perché il suo intervento non è stato neanche citato.
Credo, in questi anni, di non aver mai importunato i giornalisti
per tale motivo e se per caso l'ho fatto e non me ricordo, me ne
dispiaccio. So bene che i giornali non sono una tribuna elettorale
televisiva o radiofonica, come ha giustamente ricordato il
Responsabile della redazione regionale del quotidiano
La
Stampa
rispondendo ad un lettore; ho voluto però collegarmi a
tale fatto perché personalmente credo necessario trasmettere
un'immagine più completa del confronto consiliare, che dia spazio
ai dibattiti (e non solo) che in quest'aula vengono svolti e a
tutte le posizioni. Certo, il lavoro dell'Ufficio stampa è solerte
e apprezzabile, così come cortesia e premura di chi lavora. Bene le
interviste, i comunicati, il sito, tutte le iniziative già promosse
dall'Ufficio di Presidenza. A me sembra che manchi però una
pubblicazione in cui sia ordinato e raccolto il lavoro di quanti
ogni giorno devono misurarsi con i problemi della nostra regione.
Lo so bene che alcuni sono scettici e i costi per la realizzazione
della rivista sono un buon motivo per non fare nulla. Ricordo bene
la situazione finanziaria, più difficile anche per la nostra
Regione. Ho letto la relazione introduttiva al bilancio, dove viene
evidenziata la sua rigidità, posto che l'83,44 percento circa delle
somme iscritte al bilancio ordinario sono destinate alla copertura
di oneri relativi a spese inderogabili; ricordo che l'anno scorso
nella relazione questa rigidità era segnalata all'80 percento. Ho
visto e personalmente apprezzo la riduzione di alcuni capitoli:
iniziative culturali, spese di rappresentanza, ma lei, Presidente,
sa meglio di me che i soldi, per fortuna, oggi ancora si trovano se
si vogliono trovare. Il vero nodo da sciogliere è quello di credere
o non credere alla centralità del Consiglio regionale e quindi di
rappresentarla. In conclusione, l'anno scorso lei, Presidente, dopo
aver ricordato che su questo tema esiste una legge regionale mai
abrogata, affermava:
"sono pronto ad aprire la discussione
nell'Ufficio di Presidenza, lascio le porte aperte a questa
proposta, potrebbe essere molto interessante"
. È passato un
anno e io sono qui a chiedere notizie.
Presidente
- La ringrazio, collega Rigo, e le dico che
non esiste un rapporto così immediato fra la creazione di un
giornale e credere alla centralità del Consiglio, perché si crede
nella centralità del Consiglio facendo bene il lavoro di
consigliere; dopo le casse di risonanza fanno un percorso che è
diverso.
Effettivamente l'anno scorso lei ha posto il problema di creare
una rivista istituzionale, anzi la sua proposta era quella di
creare una rivista congiunta Giunta e Consiglio. Ho portato la
discussione in sede di Ufficio di Presidenza e abbiamo cercato di
fare alcuni approfondimenti. La questione dei costi, secondo me, è
del tutto marginale, non nel senso che non siano importanti, però è
chiaro che, di fronte ad un certo capitolo di spesa, se si devono
spendere dei soldi per un giornale, evidentemente si riducono per
altre forme di comunicazione, è una scelta evidente. C'è un'altra
considerazione da fare: un giornale di questo tipo porterebbe fuori
delle notizie che hanno sicuramente perso la freschezza, perché
arriverebbero a come minimo 15, 20 giorni, forse un mese e più di
tempo.
Ora, lei lo ha già detto e questo mi fa piacere, si è investito
molto nell'ambito della comunicazione istituzionale, al fine di
dare maggiore visibilità al dibattito politico che avviene in
questa sede. Potrei citare le dirette dell'Assemblea che vanno in
onda sia sulla televisione digitale terrestre, sia sul sito
internet, così come lo sono i comunicati diffusi nel corso di ogni
seduta e che trattano ampiamente sia l'attività ispettiva dei
gruppi, sia le iniziative legislative o attinenti il lavoro delle
commissioni. Ricordo poi che i comunicati sono inviati ad una
mailing-list
di circa 350 persone che si sono iscritte
volontariamente al nostro sito per ricevere notizie sulla nostra
attività, oltre alle redazioni giornalistiche che ricevono
puntualmente ogni nostra notizia pubblicata. Voglio poi ricordare
che sul sito sono state create pagine apposite sotto il nome
"L'ultima adunanza": in un unico contenitore vi sono tutte le
informazioni su una riunione dell'assemblea, la registrazione della
diretta - è possibile riascoltare nel pomeriggio la seduta
antimeridiana, il mattino successivo la seduta pomeridiana del
giorno precedente -, il videocomunicato con le interviste ai
gruppi, la rassegna completa dell'adunanza comprensiva di tutti i
comunicati relativi a quella della riunione che viene peraltro
inviata alla
mailing-list
, ma sul sito, che verrà ridefinito
prossimamente sia dal punto di vista della piattaforma tecnologica,
sia sotto il profilo grafico, sono pubblicati integralmente i
resoconti di ogni seduta nel mese successivo, così come si può
ritrovare tutto il percorso degli atti dal momento della loro
assegnazione a quello della loro approvazione.
Di fronte a tale quadro, il problema che ci siamo posti è
questo: siamo certi che in una regione di 120.000 abitanti, dove vi
è già un'ampia presenza di giornali cartacei... e ricordo i
giornali delle forze politiche che sono almeno 6, tanti quanti i
gruppi consiliari, un giornale quotidiano nazionale con le cronache
della Valle d'Aosta che nei giorni dell'Assemblea dedica due pagine
del Consiglio, riportando ampiamente la discussione di quanto
avviene in aula, senza dimenticare le varie posizioni dei singoli
gruppi, così come dedica ampio spazio alle tematiche discusse nelle
singole commissioni, abbiamo 4 settimanali locali che offrono, chi
più chi meno, al lettore uno spaccato dell'attività politica del
Consiglio, senza contare i siti internet di informazione locale e
l'agenzia ANSA, l'informazione radiotelevisiva della RAI... mi
chiedo quindi: esiste davvero uno spazio per una rivista
istituzionale del Consiglio regionale, oppure si rischia di fare
un'ennesima pubblicazione che serve per accendere la stufa?
Se la proposta viene avanzata perché si vorrebbe che lo spazio
dedicato fosse maggiore, come si dice... per avere più righe
pubblicate in merito alle nostre dichiarazioni, credo che non conti
tanto la quantità e guardate che questo lo potete constatare tutti
voi: non è tanto importante la quantità di quanto si dice in
Consiglio quanto la qualità, un consigliere può parlare tre ore e
mezzo e nessuno prendere in considerazione quello che dice, un
altro parlare per cinque minuti, dire delle cose politicamente
qualificanti e intelligenti e la cassa di risonanza funzionare. Fin
dal mio insediamento ho sempre lavorato affinché vi fosse una
rivalutazione dei compiti che siamo chiamati ad affrontare nella
nostra veste di consiglieri, perché credo che la funzione di
presidio della democrazia che spetta alla nostra Assemblea sia
estremamente importante. Ricordo anche che la politica non si fa
solo sui giornali, ma è fatta di un costante lavoro di ascolto,
dialogo, confronto con i cittadini e con le varie espressioni degli
interessi sociali; se esercitiamo questa missione quotidianamente,
siamo molto più visibili e molto più vicini ai cittadini di quanto
non possiamo esserlo attraverso le pagine di un giornale, che
rischia di finire nel mucchio di una serie di pubblicazioni che
nessuno legge.
La parola al Consigliere Rigo.
Rigo (PD)
- La ringrazio, Presidente, dell'attenzione
posta alla riflessione; la ringrazio per aver voluto valutare,
assieme ai suoi collaboratori, in questi mesi la praticabilità
della proposta avanzata l'anno scorso. Sono una di quelle persone
amanti ancora della carta e, a mio modo di vedere, sfogliare un
libro, aprire una rivista è ancora una delle soddisfazioni della
vita. Non mi interessa molto lo spazio da dedicare alla singola
persona, al singolo intervento, mi piacerebbe raccogliere
l'osservazione che poc'anzi ha fatto l'Assessore Zublena: ogni
tanto c'è la necessità di fare un punto fermo sulla situazione di
questa o l'altra cosa, di questo o dell'altro progetto; non abbiamo
mai la possibilità di rappresentare su carta un confronto che molte
volte manca nelle commissioni e anche in aula. Credo che se una
rivista fosse vista con l'obiettivo di dare la possibilità a noi
stessi di fare delle riflessioni e di far sì che le stesse siano
oggetto di riflessione anche da parte della società civile, sarebbe
un costo ben speso per la collettività: questa è la mia opinione,
la prenda per quella che è, Presidente!
Presidente
- Pongo in votazione il bilancio di previsione
del Consiglio regionale:
Conseillers présents et votants: 31
Pour: 31
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK