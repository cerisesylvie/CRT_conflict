Consiglio Regionale della Valle d'Aosta - Oggetto del Consiglio n. 2752 del 27 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2752 del 27 settembre 2023 - Resoconto
OGGETTO N. 2752/XVI - Reiezione di mozione: "Impegno a
valutare le proposte del Coordinamento Disabilità Valle d'Aosta
relative alla l.r. 20/2022 sul Garante dei diritti delle persone
con disabilità".
Bertin (Presidente) -
Riprendiamo i lavori, siamo al
punto n. 12 dell'ordine del giorno. Si è prenotata per illustrare
la mozione la consigliera Erika Guichardaz a cui passo la
parola.
Guichardaz E. (PCP) -
Il primo agosto 2022 quest'Aula
approvava con 33 voti e l'astensione del nostro gruppo la legge
relativa alle "Disposizioni in materia di garante dei diritti delle
persone con disabilità", un testo approvato in fretta e furia
perché era urgente e volto a creare uno strumento utile, questo si
diceva oltre un anno fa.
A distanza di più di un anno nulla è stato fatto rispetto a
questa legge. L'unica cosa che è avvenuta è che il coordinamento
della disabilità in Valle d'Aosta il 28 marzo aveva a questo punto
presentato con una conferenza stampa delle proposte di modifica e
successivamente una delegazione del CODI VDA era venuta in
audizione, il 27 aprile, per presentarci quelle modifiche. Durante
la discussione in Commissione, era anche stata chiesta l'aggiunta
di altre modifiche da poter apportare al testo, proprio perché
quello che noi evidenziavamo, quindi questa criticità sulla figura
del caregiver, che a un certo punto sembrava quasi mischiare i
diritti delle persone con disabilità, andava ad estenderli con i
caregiver; cosa che aveva fatto notare anche il CODI VDA, quindi,
successivamente all'audizione, il 15 giugno aveva depositato queste
ulteriori proposte di modifica.
Da allora sono di nuovo passati tre mesi e di tutta questa
tematica non si è più saputo nulla.
Noi i primi di luglio avevamo depositato questa mozione per
chiedere di nuovo al Presidente della I Commissione consiliare di
convocare, di affrontare, di valutare entro fine luglio le proposte
migliorative avanzate dal CODI VDA e di dare quindi piena
attuazione a quella legge dell'agosto 2022.
Immagino che, così come è messa, non si possa approvare la
mozione. Chiederemmo in modo retroattivo di fare una cosa che
effettivamente il Presidente della I Commissione non può fare, ma
speriamo che il Presidente avanzi una proposta al fine di arrivare
quindi a una risoluzione di questa tematica e soprattutto alla
piena attuazione di una legge che sembrava, come dicevo, urgente
oltre un anno fa.
Presidente -
La discussione generale è aperta, si è
prenotato il Consigliere e Presidente della I Commissione Lavevaz,
a cui passo la parola.
Lavevaz (UV) -
Intervengo come destinatario
dell'impegnativa di questa mozione, quindi come Presidente della I
Commissione, in quanto giustamente questa mozione, al di là della
tempistica che ormai è passata e scaduta, è un'impegnativa a
intervenire entro fine luglio. Sulla tematica effettivamente ci
siamo mossi all'interno della Commissione insieme anche al
Presidente della V Commissione e anche confrontandosi con il
Presidente del Consiglio, ovviamente organismo a cui il garante fa
riferimento come struttura, per cercare di capire di questa legge
20/2022, rispetto alle richieste di CODI VDA, cosa si potesse
accogliere e cosa potesse essere utile inserire in legge.
La legge 20 ha avuto un iter magari rapido, comunque io ritengo
che sia una buona legge, nata da una proposta di legge che è stata
trasformata in legge con degli obiettivi chiari. Come tutte le
leggi è sicuramente perfettibile dopo qualche tempo di utilizzo,
così è probabilmente anche per questa norma.
Nello specifico CODI VDA richiede di avere delle maggiori
risorse - uso il termine "Risorse" in termini generali - ovviamente
sulla figura del garante delle persone con disabilità.
Personalmente nei ragionamenti - ma non voglio anticipare poi la
discussione che faremo in I Commissione - non ritengo che la
richiesta di CODI VDA di aumentare le risorse per incarichi esterni
sia la soluzione migliore per dare stabilmente le risposte migliori
alle persone con disabilità; probabilmente dobbiamo trovare una
soluzione che sia più stabile, più definitiva, quindi in questo
senso stiamo ragionando, insieme al Presidente di V Commissione, a
un testo di proposta di legge che possa poi modificare la legge 20
in questo senso, quindi dando la possibilità di trovare con la
Giunta qualche risorsa economica che andrà reperita anche nel
bilancio del Consiglio, di trovare una soluzione che dia stabilità
a un problema che oggettivamente c'è.
Abbiamo ascoltato anche nella relazione del garante tutta la
difficoltà che c'è nella gestione di diversi dossier che ha da
gestire, sappiamo essere tanti, quindi sicuramente il fatto di
trovare una soluzione che dia in qualche modo un aiuto stabile, in
primis al garante, è probabilmente una soluzione che va
trovata.
Lascio poi ovviamente al Governo le conclusioni sull'impegnativa
e sulla votazione della mozione, ma credo che l'impegnativa che è
richiesta in questa mozione è ampiamente superata, non tanto nella
tempistica, quanto nel lavoro che è già stato fatto e si sta
facendo per portare nelle prossime settimane in Commissione un
testo di proposta di legge che vada proprio nella direzione voluta
da CODI VDA.
Presidente -
Siamo in discussione generale, consigliera
Erika Guichardaz per secondo intervento ne ha facoltà.
Guichardaz E. (PCP) -
Solo per chiedere se posso
emendare, anche alla luce di quello che ha detto il Presidente,
naturalmente non mettendo "Entro fine luglio" ma "Entro fine
ottobre". Credo che, in questo caso, visto che si sta già
lavorando, potrebbe essere votabile da tutta l'Aula una mozione di
questo tipo.
Presidente -
Consigliera Minelli, ne ha facoltà.
Minelli (PCP) -
Ho ascoltato l'intervento del presidente
di Commissione Lavevaz che ci ha detto che ci si è mossi e si è
cercato di capire che cosa si può inserire nella legge 20 che è
perfettibile, come tutte le leggi. Poi il presidente Lavevaz ha
detto che ha senso modificare una legge dopo qualche tempo dal suo
utilizzo.
Qui io vorrei far notare che quella legge non è mai stata
utilizzata. Quella legge è stata votata ed è rimasta lì, perché non
si è andati avanti. Ciò è avvenuto per tutta una serie di problemi
e di criticità che prima del voto a quella legge erano stati già
abbondantemente segnalati ed evidenziati. Quello che è vero è che
c'è stato un percorso. Noi abbiamo fatto riferimento, anche nelle
premesse della mozione, a marzo del 2023, e oggi siamo a fine
settembre del 2023 - quindi stiamo parlando di nuovo di sei mesi di
tempo in cui quelle proposte che CODI VDA aveva avanzato e che
erano state presentate in quell'occasione potevano essere discusse,
oltre a livello di maggioranza che sta pensando di elaborare
qualche cosa, anche all'interno della Commissione consiliare
competente.
Credo che, pur ammettendo sicuramente il fatto che si è lavorato
in questi mesi, sia necessario darsi un tempo limite che non è fare
la modifica, perché l'impegno della mozione chiede un'altra cosa:
chiede di convocare la Commissione entro la fine di luglio - noi
ora chiediamo entro fine ottobre - per valutare le proposte
migliorative avanzate dal CODI VDA, che qualcuno di voi avrà
esaminato, lo avremo fatto tutti, ma a compartimenti stagni,
diventa importante fare una riflessione comune al fine poi
successivamente di dare piena attuazione alla legge.
Presidente -
Consigliere Manfrin ne ha facoltà.
Manfrin (LEGA VDA) -
Ho sentito delle cose che non
condivido. Si è sostanzialmente detto che questa legge non serve a
niente e questo obiettivamente credo si possa smentire in maniera
secca, anzi, chi si permette di dire una cosa di questo tipo
dovrebbe fare un po' di autocritica, perché se questa legge non
serve a niente, allora non serve a niente neanche modificarla.
Questa è una prima cosa che mi sento di dire nell'immediatezza.
In secondo luogo, a differenza di quello che qualcuno che è
intervenuto poc'anzi voleva evidenziare, non è che i rilievi che
sono stati fatti in quest'aula sono stati recepiti e quindi si
condivide quello che è stato detto, perché non è così.
Io ricordo molto bene il dibattito in quest'aula. Lo ricordo
molto bene, e qualcuno ha cercato in tutte le maniere di dirci che
quella figura non serviva o, se serviva, bisognava nominare un
professionista esterno, a differenza di quello che hanno fatto
praticamente tutte le Regioni, che invece lo hanno incardinato nel
Difensore civico.
Altri - sempre però la provenienza era quella - ci dicevano:
"No, va beh, arriva una legge nazionale per cui non serve a
niente".
Abbiamo visto che la legge nazionale è arrivata e quindi è stato
opportuno andare a normarlo.
Per di più, a chi dice che il garante dei diritti delle persone
con disabilità non ha svolto la sua funzione o che questa legge è
rimasta lettera morta, lo inviterei, perché probabilmente non l'ha
fatto, a leggere la relazione che il garante ha fatto, dove ci sono
una serie di azioni, una serie d'istanze che sono state presentate;
Una serie di azioni che sono state portate avanti, una serie di
valutazioni rispetto alla necessità che le persone con disabilità
hanno evidentemente maturato, per cui rifuggo, respingo in maniera
netta il tentativo di dire che questa legge e il garante non
abbiano avuto alcuna funzione.
Questa non è la base di partenza, nella maniera più
assoluta.
Se la base di partenza invece è dire di dare la possibilità al
garante di lavorare meglio, quindi andare a recepire alcune delle
proposte che sono state fatte da parte del CODI VDA, che non sono
quelle che sono state evidenziate in sede di critica a questa
legge, allora è cosa diversa.
Sono stati fondamentalmente rilevati due aspetti da parte di
questa legge, due criticità, due proposte migliorative, che non
vanno nella direzione di dire "Incardiniamo il garante in un'altra
figura, in un altro ufficio, in un'altra maniera". Lo sappiamo
bene, lo sapete anche voi e quindi non è stato detto questo, ma è
stato detto: siccome c'è bisogno di un lavoro più attento e
puntuale, diamo al garante la possibilità di avere un collaboratore
che, in maniera puntuale, lo possa supportare nella sua azione.
Benissimo, su questo la Lega è assolutamente favorevole. Poi è
stato detto: se dovessero insorgere delle necessità ulteriori
rispetto alle necessità di spesa, mettiamolo così, aumentiamo i
fondi che sono a disposizione.
Questo è un impegno che era già stato preso all'interno di
quest'aula. C'era un ordine del giorno molto preciso che è stato
poi allegato alla legge e non si poteva intervenire diversamente
perché non c'erano fondi a disposizione, ma ricordo che la
previsione dei fondi che erano stati messi su quella legge era
stata una precisa scelta da parte degli uffici, che avevano
evidenziato come i fondi che erano già stati messi a disposizione
del Difensore civico per le altre deleghe che aveva non erano stati
minimamente spesi, quindi non aveva senso andare a stanziare
ulteriori fondi se ancora c'erano quelli da utilizzare, perché poi
al di fuori passa un messaggio diverso, o qualcuno cerca di far
passare un messaggio diverso.
"Hanno messo solo X euro per quella funzione lì, non gli danno
la giusta importanza". Se per quella funzione ci sono già dei soldi
che non sono stati spesi e quindi non c'è necessità di altri, non
se ne mettono altri. Per dire "Abbiamo messo 16 miliardi di euro",
"Sì, ma quanti ne servono, quanti ne spendiamo? ", "Nessuno, però
li abbiamo messi, così per far vedere che siamo importanti". Non è
così, non funziona così.
Se la mozione va nella direzione di andare a condividere e, come
giustamente ha dato la disponibilità il Presidente, di andare a
discutere le impegnative e le proposte migliorative da parte di
CODI VDA, noi siamo assolutamente favorevoli, al netto però delle
critiche che non hanno senso di esistere.
Presidente -
Consigliera Minelli per secondo
intervento.
Minelli (PCP) -
Come il consigliere Manfrin, ricordo
benissimo anche io il dibattito che c'è stato, lo svolgimento, ma
anche le audizioni che abbiamo avuto, compresa quella del Difensore
civico, e non è stato detto in maniera esplicita che non ci fosse
necessità di soldi; è stata fatta una valutazione sulla quantità,
sull'entità del finanziamento che non era stato utilizzato dal
Difensore Civico. É una cosa diversa dal dire che non c'è bisogno
di soldi per esplicitare e fare delle funzioni diverse, ma
soprattutto, visto che poi bisogna dare i messaggi all'esterno
corretti, in quelle audizioni, e invito tutti quanti ad andarsele a
rileggere, è stato esplicitato in maniera molto chiara che c'era
una necessità di risorse, e quando parliamo di risorse, non
parliamo soltanto di risorse finanziarie, parliamo di competenze,
parliamo di preparazione ed è stato evidenziato in maniera molto
netta in quelle occasioni che al momento quelle risorse non
c'erano, quindi che mettere in piedi una legge come quella che è
stata fatta doveva avere una riflessione molto più approfondita su
quello che poi avrebbe significato andare in quella direzione.
Seconda cosa: io non so se lei si riferiva a me quando ha detto:
"Qui è stato detto che quella legge non serve a niente". Io non
l'ho detto, io ho detto semplicemente che quella legge è ferma al
momento in cui è stata promulgata: in sostanza, con tutto quello
che era previsto, e parliamo della questione dei caregiver eccetera
eccetera, non siamo andati avanti. Possono essere state fatte delle
valutazioni dalle associazioni, certamente.
Poi lei dice: "Le proposte che sono venute dal CODI VDA, non
erano consequenziali alle critiche che erano state fatte sul testo
di legge, ma sono state delle proposte diverse".
Io mi permetto di sottolineare che, di fronte a un testo di
legge che è stato approvato, le associazioni che hanno poi a che
fare con questo testo di legge (e sono associazioni che hanno
persone che quotidianamente si devono confrontare con le realtà,
con le istituzioni e anche con il legislatore) mi sembra che
abbiano proposto delle modifiche, mettendo à côté quello che era
stato la parte precedente che non hanno di certo rinnegato, perché
lo hanno detto anche in conferenza stampa, - credo che lei sia
arrivato in ritardo a quella conferenza stampa, noi c'eravamo e
abbiamo ascoltato tutto, non c'eravamo soltanto io e la collega
Guichardaz ma c'erano anche altri Consiglieri - e hanno fatto delle
proposte ragionate sulla base di quel testo, che sono delle
proposte migliorative; le hanno evidenziate a marzo del 2023, siamo
a settembre del 2023!
Si possono sentire queste persone di nuovo, visto che hanno
fatto una conferenza stampa a cui ha partecipato solo qualcuno o si
possono anche contattare senza convocare, cosa che a me sembrerebbe
più logica... ma si possono discutere queste proposte in sede di
Commissione? No, non si può perché già si è fatto, già si sta
andando avanti, già si è non so se in dirittura d'arrivo o come
sulle modifiche di legge.
La mozione chiede una cosa ben precisa, chiede valutare in un
tempo limitato - era luglio ma ovviamente non ha senso quella
scadenza - le proposte migliorative avanzate dal CODI VDA al fine
di dare piena attuazione alla legge. Quando si dice "Piena
attuazione", significa esattamente quello, perché al momento questa
"Piena attuazione" non c'è, checché ne diciate.
Presidente -
Siamo in discussione generale, se non ci
sono altri interventi, chiudo la discussione generale. Non vedo
richieste, chiudiamo la discussione generale. In fase di replica,
per il Governo, l'assessore Marzi.
Marzi (SA) -
Il CoDiVDA ha sin da subito contestato
diversi aspetti sostanziali rispetto al tema di quest'iniziativa.
Ha quindi presentato proposte di emendamenti alle Commissioni
competenti, sia nell'audizione del mese di luglio 2022 che nello
scorso mese di giugno.
I contenuti di tali richieste di adeguamento della proposta di
legge sono stati illustrati dal coordinamento nella conferenza
stampa che è stata richiamata poc'anzi.
Il tema dei diritti è sostanziale e se si vuole quindi
effettivamente attuare promozione e tutela dei diritti stessi 
la norma regionale, così come predisposta, rischia di essere da
riempire, mettiamola così.
Il CoDiVDA stesso ritiene che per affidare seriamente e con
efficacia al Difensore civico anche la figura del Garante regionale
dei diritti delle persone con disabilità, sia necessario
riconoscere l'elevata complessità alle nuove funzioni e l'ampiezza
di ambiti investiti che comportano, tra l'altro, inevitabilmente,
di dover disporre di differenti professionalità a seconda delle
prese in carico che variano rispetto alle diverse e variegate
situazioni di disagio e disabilità.
In tal senso, forse, i fondi messi a disposizione, che vengono
definiti simbolici, lo sono fin troppo.
Anche sul tema che il Garante sarebbe importante possa esprimere
un parere preventivo anche sulle nuove norme in materia di
disabilità è opportuno confrontarsi, così come sull'affidare allo
stesso un ruolo di garanzia, al fine di prevenire le violazioni,
oltre che sulle funzioni di promozione per rafforzare il rispetto
dei diritti attraverso una cultura condivisa, al fine di tutelare
le persone con disabilità che si trovano in particolari
condizioni.
In tal senso, siamo assolutamente solidali con quanto espresso
dal Presidente della I Commissione, il presidente Lavevaz, rispetto
all'impegno di convocare nel minor tempo possibile, o quello
ritenuto opportuno, la Commissione stessa.
È per questo motivo che chiediamo di ritirare l'iniziativa,
altrimenti ci asterremo.
È sicuramente la prima Commissione, con l'impegno preso dal
Presidente Lavevaz, il luogo nel quale, al di là della politica e
dei confronti su temi già affrontati, si potrà di nuovo
confrontarsi su quanto rappresentato e trovare le migliori
soluzioni possibili.
Presidente -
Vi sono dichiarazioni di voto? Consigliera
Erika Guichardaz, ne ha facoltà.
Guichardaz E. (PCP) -
Semplicemente per dire che non
ritiriamo la mozione, perché riteniamo comunque che debba rimanere
agli atti tutto questo e soprattutto perché tante volte sentiamo
dire "Ci stiamo lavorando" e poi i frutti non li vediamo, quindi
per lo meno, sotto questo punto di vista, se di qui a pochi mesi
questa modifica non arriva, la riproporremo.
Presidente -
Consigliere Manfrin ne ha facoltà.
Manfrin (LEGA VDA) -
. Intervengo perché è stata detta una
serie d'inesattezze e ritengo opportuno chiarire.
Per quanto riguarda la necessità di risorse, è bene chiarire un
punto: se una struttura deve spendere 100 in teoria, ha speso 5 e
gli viene aggiunta una funzione che costa 20, ma ha ancora 95, non
ha bisogno di nuove risorse; diverso è il prosieguo del suo
incarico. Questo è stato detto chiaramente e, ripeto, non è
un'invenzione del sottoscritto o di qualcun altro, è stato
evidenziato da parte degli uffici, quindi non ci sono ragionamenti
politici alla base, vorrei che fosse chiaro.
In secondo luogo ci si dice che la legge è ferma al momento in
cui è stata promulgata, quindi significa che non è stato nominato
un garante, non è stato istituito un ufficio, non vi è un servizio
di ascolto e supporto per le persone con disabilità e per i loro
caregiver, non c'è nulla di tutto questo, se fosse così, ma
l'ultima volta che sono passato da Via Festaz per arrivare in Via
Piave, ho visto una targa con scritto "Garante delle persone con
disabilità". Lì dentro, ho guardato, c'è un ufficio, ci sono delle
persone che svolgono quella funzione, quindi non siamo fermi, c'è
un garante. Se invece avessimo ascoltato voi, a oggi staremmo
ancora aspettando, perché forse c'è qualcosa di bello, c'è qualcosa
di meglio, perché c'è sempre qualcosa di meglio da fare, bisogna
aspettare. Invece no, si è fatto.
Infine, alla conferenza stampa, a cui - collega, io la invito
sempre a non fare il passo più lungo della gamba se non sa - sono
arrivato successivamente e ho parlato direttamente con i vertici
dell'associazione; quindi quando dice le cose a una persona che
magari ascolta solo quel momento del dibattito, pensa che qualcuno
non ci sia stato e quindi non abbia parlato con le associazioni.
Invece il confronto con le associazioni c'è stato in quella
giornata ed è stato diretto, neanche sotto forma di conferenza
stampa, ma mi sono confrontato direttamente con le associazioni.
Abbiamo preso un bel fogliettino e abbiamo detto: allora, rispetto
a questa legge, quali sono le migliorie che proponete? Uno, due,
tre, quattro. Mi è stato consegnato il comunicato stampa con
l'elenco delle cose che avevano detto, è decaduta la necessità di
nominare una figura terza, va benissimo quella del garante, si è
semplicemente chiesto di andare nella direzione di avere un
supporto in più per quell'ufficio, cosa che condivido pienamente, e
si è andati nella direzione di dire che se poi quell'ufficio
dovesse avere necessità di maggiori risorse per poter andare
avanti, bene, si mettano maggiori risorse per andare avanti; questo
sinceramente è un qualcosa che abbiamo percepito che viene già
recepito. Le audizioni con il CODI VDA sono già state effettuate, e
peraltro sono già state consegnate le specifiche rispetto alle
necessità evidenziate, proprio per il fatto che quest'impegnativa
valuta di convocare entro fine luglio... la possibilità di
convocare le persone in Commissione è comunque garantita a ogni
collega che voglia farlo, c'è il Presidente della V Commissione se
vuole, quindi si può fare, il gruppo Lega su questa mozione si
asterrà.
Presidente -
Se non vi sono altre dichiarazioni di voto,
mettiamo in votazione la mozione. Non vedo richieste, la votazione
è aperta. La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet e Testolin)
La risoluzione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK