Consiglio Regionale della Valle d'Aosta - Oggetto del Consiglio n. 2760 del 1° aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2760 del 1° aprile 1987 - Resoconto
OGGETTO N. 2760/VIII - RICERCA DI SOLUZIONI ATTE A GARANTIRE
AI PAZIENTI VALDOSTANI IL PIÙ ALTO LIVELLO DI CURE RADIOTERAPICHE.
- Approvazione di mozione.
PRESIDENTE
: Do lettura della mozione presentata dal
Consigliere Sandri:
MOZIONE
RICORDATO che nella nostra Regione non esiste alcun centro
radioterapico per la cura dei tumori né nel Piano Sanitario
Regionale è prevista una Unità Operativa in tale disciplina;
CONSIDERATO che attualmente non esiste un coordinamento nel
reperimento di disponibilità pressa centri nelle Regioni limitrofe
ed in particolare non esiste alcuna possibilità di garantire ai
nostri concittadini bisognosi di tali cure l'utilizzo degli
acceleratori lineari;
APPRESO che il centro radiologico dell'ospedale di Ivrea non
rientra fra i centri individuati dalla regione Piemonte per
interventi di potenziamento e miglioria, mentre è proprio su di
esso che gravita il maggior numero di pazienti valdostani;
il Consiglio regionale della Valle d'Aosta
IMPEGNA
l'Assessore regionale alla Sanità ed Assistenza
Sociale:
- a prendere contatti con la Regione Piemonte per un
coordinamento delle rispettive politiche programmatorie in tale
settore terapeutico;
- a prendere contatti con l'Istituto di radiologia
dell'Università di Torino perché, attraverso un regolare rapporto
di consulenza, fornisca un circostanziato parere sulle differenti
soluzioni atte a garantire ai pazienti valdostani il più alto
livello di cure radioterapiche.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Devo riconoscere di avere qualche
difficoltà a prendere la parola dopo un atteggiamento così "cafone"
della maggioranza nei confronti della minoranza, che spiega un voto
negativo con le parole: "Io sono contrario". Ma tant'è, ne
riparleremo al prossimo Consiglio!
Questa mozione, voleva affrontare un tema...
(...INTERRUZIONE...)
Ma, insomma: almeno spiegate le motivazioni! "Questo è un
atteggiamento maleducato da parte della maggioranza!"
(...INTERRUZIONE...)
Tolgo "cafone" e metto "maleducato".
Allora, per quanto riguarda la mozione...
(...INTERRUZIONE...)
ALOISI (fuori microfono):
Avete paura di parlare?
PRESIDENTE
: Consigliere Aloisi, per cortesia, ha la
parola il Consigliere Sandri e quindi diamogli la possibilità di
parlare, modificando certe parole che, evidentemente...
Consigliere Maquignaz!...
(...concitato scambio di battute tra alcuni Consiglieri...)
PRESIDENTE
: Stiamo discutendo la mozione presentata dal
Consigliere Sandri... Consigliere Aloisi, per cortesia, lasciamo
parlare il Consigliere Sandri!... Consigliere Aloisi! Consigliere
Aloisi, per cortesia!... Consigliere Beneforti!... Consiglieri!
Consiglieri, per cortesia!... Ha la parola il Consigliere
Sandri!... Consiglieri!...
Se non la smettete, sospendo la seduta!
Ha la parola il Consigliere Sandri e gli raccomando di evitare
certe parole!
SANDRI (N.S.):
Mi scuso per lo sfogo, ma forse sono stato
colto impreparato da un momento di emotività.
Tornando a problemi seri e gravi, vorrei illustrare questa
mozione, alla quale tengo in modo particolare, perché negli ultimi
tempi la situazione sanitaria, riferita ai pazienti che necessitano
di cure radioterapiche, è andata peggiorando sempre più, perché la
Regione Piemonte, alla quale ci affidiamo abitualmente per queste
cure, che necessitano di un'organizzazione e di attrezzature
particolarmente complicate e complesse, incontra grandi difficoltà
ad accogliere i nostri pazienti: ha pochi centri importanti
(Biella, Cuneo, Alessandria, Novara e Torino) ed altri minori, come
quello di Ivrea, che però non hanno le attrezzature adeguate ai
tempi.
Voglio fare un breve "excursus". I grandi centri di Biella,
Cuneo, Alessandria, Novara e Torino, dispongono di attrezzature di
buon livello ed in due casi esistono, addirittura, degli
acceleratori lineari che, stando a quando ci viene detto, sono
quanto di meglio esista attualmente in produzione, ed esistono
anche attrezzature di calcolo, perché queste terapie raggiungano
effettivamente i punti che sono lesi dalla malattia tumorale.
Gli altri centri, invece, sono attrezzati con carta e penna,
cioè i piani di trattamento vengono fatti ancora con la penna e con
l'uso della calcolatrice da tavolo. Ne consegue che la precisione
dei loro interventi è piuttosto scadente. I posti letto sono
limitati ed esiste il problema di questi trattamenti radioterapici,
che necessitano di continui colloqui e di ricerche, e che non
sempre possono essere garantiti nei tempi ed ai livelli
necessari.
Cinque o sei anni fa la situazione era abbastanza diversa, nel
senso che c'era una minore richiesta perché la radioterapia era
utilizzata in un minor numero di casi e quindi anche per la nostra
Regione il problema non era così impellente come nei tempi più
recenti.
Diciamo che in Valle d'Aosta esistono più di 200 o 250 persone
all'anno che hanno bisogno di questa terapia in maniera
significativa, mentre per un altro centinaio di pazienti sarebbero
utili anche altre terapie, nel senso che non sarebbero
indispensabili quelle radioterapiche, che invece potrebbero
comunque fungere da terapie di supporto.
Considerando che si tratta di terapie che abitualmente durano
più di un mese, con trattamenti una volta alla settimana, possiamo
renderci conto che, pur non essendoci una grandissima richiesta,
esigono un impegno notevole.
Il problema è che nella nostra Regione, non solo non esiste
nessun centro di radioterapia, ma, nel piano sanitario regionale,
approvato due anni fa quando forse questo problema era meno
sentito, non è stata prevista neanche una unità operativa
specializzata in tale disciplina. Ci auguriamo che nel prossimo
piano sanitario regionale si ponga l'accento su questo problema e
sulla possibilità che venga costituita una unità operativa del
genere.
Il problema è quello di capire se effettivamente in Valle
d'Aosta è possibile costituire un centro analogo o comunque che
tipo di soluzione debba essere prospetta per la nostra Regione,
perché tutti quelli che hanno bisogno di questo trattamento lo
possano ottenere.
In termini organizzativi e di costi si tratta di un problema
abbastanza complesso e per questo, a mio parere, è opportuno un
intervento istituzionale netto e preciso della Regione. Intanto c'è
da dire che le apparecchiature costano molto. L'apparecchiatura
principale costa più di 1,5 o di 2 miliardi, costa più di 1
miliardo il simulatore di trattamento e costa svariate centinaia di
milioni la predisposizione dei locali, perché si tratta di "bunker"
molto complessi.
Anche il problema dell'organizzazione è molto importante, perché
in Valle d'Aosta non esiste personale specializzato in questo
settore: non esistono radio-terapisti e non esistono tecnici di
radiologia con esperienza specifica, per cui occorrerebbe istituire
tutto "ex novo".
A mio parere, questi dati e la necessità di definire una
migliore disponibilità di trattamenti per i nostri concittadini,
fanno sì che si ricorra ad un tecnico di valore (io ho pensato
all'Università di Torino, perché è il centro di studi universitari
più vicino dove esiste una cattedra di radioterapia) per
predisporre, attraverso un regolare rapporto di consulenza, un
piano sulle diverse soluzioni possibili: una convenzione con un
centro specifico per la costituzione di unità operative in Valle
d'Aosta di più o meno elevato livello, secondo le nostre effettive
possibilità; un'altra soluzione potrebbe consistere in contatti con
la Regione Piemonte perché in quella Regione è nuovamente in
discussione il piano per la dislocazione nel territorio di queste
unità di radioterapia, nel cui contesto rimane estremamente dubbia
la posizione di Ivrea. Nel piano sanitario attualmente in vigore è
prevista una posizione di stallo per questo centro, che
praticamente dovrebbe preludere alla sua eliminazione visto che già
attualmente ha un'attrezzatura che forse da più di 15 anni non è
più stata rinnovata. D'altra parte, sempre presso la Giunta
regionale piemontese, fervono alcune idee per prendere in seria
considerazione la riproposizione del centro di Ivrea.
Se la Regione Valle d'Aosta, in questo contesto, prendesse dei
contatti ufficiali con la Regione Piemonte, forse si riuscirebbe a
predisporre un piano coordinato per risolvere i problemi della
Valle d'Aosta e del Canavese, costituendo un bacino ideale per
gravare su di una unità di radioterapia ubicata ad Ivrea.
Penso che in questo settore la Regione abbia fatto notevoli
passi in avanti, nel senso che sono stati quasi avviati i lavori
della medicina nucleare, e ciò dimostra che esiste la volontà di
intervenire in questo settore. A mio parere è solo necessario
compiere un salto di qualità, nel senso che si dovrebbe
intraprendere uno stile di lavoro fondato su contatti
ufficiali.
Io ho l'impressione che si sia verificata tutta una serie di
problemi proprio perché non c'è stato alcun coordinamento con le
iniziative della Regione Piemonte nel merito di queste strutture
che vanno ben al di là della capacità delle nostre dimensioni.
Chiedo pertanto al Consiglio di approvare queste mozione.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il problema sollevato da questa mozione
è indubbiamente molto rilevante e merita una certa
considerazione.
Ricordo che, con una analoga mozione presentata nella passata
legislatura, avevamo sollevato lo stesso problema ed allora ci era
stato detto che non era possibile istituire nella nostra Regione un
centro radioterapico per problemi legati alla consistenza
dell'utenza.
Ci pare che le soluzioni proposte oggi dalla mozione di un
rapporto con la Regione Piemonte siano interessanti, perché lì
esistono delle strutture pubbliche in grado di dare una risposta a
questi problemi, per cui noi voteremo a favore della mozione.
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Alla fine dello scorso mese di febbraio, il
Presidente dell'U.S.L. ed il sottoscritto hanno convocato il
primario dell'unità operativa di radiologia per discutere di un
convegno che si sarebbe poi tenuto a Courmayeur ed in quella
occasione abbiamo parlato proprio di questo problema. Chiedemmo al
primario dell'unità di radiologia di Aosta di prendere contatti con
un esperto capace di presentare un progetto alla Regione Valle
d'Aosta.
Dopo il convegno, svoltosi a Courmayeur il 7 marzo scorso, il
primario di radiologia ci ha fatto sapere che il prof. Sannazzari,
dell'Istituto radiologico di Torino e presidente della Commissione
di radioterapia della Regione Piemonte, anche senza alcun invito
ufficiale, almeno per il momento avrebbe garantito la sua
disponibilità e sarebbe venuto in Valle d'Aosta per visionare i
locali esistenti, dopodichè avrebbe dato una risposta ufficiale
sull'accettazione dell'incarico di consulenza.
Tornando ai rapporti tra la Regione (Valle d'Aosta e la Regione
Piemonte sulla radioterapia, dirò che nel febbraio del 1985 si
svolse qui ad Aosta un incontro tra l'Assessore Baiardi ed il
sottoscritto, nel quale si parlò del problema della radioterapia
nel centro di Ivrea.
In quella occasione si svolse una discussione qui in Consiglio,
sollecitata da una interpellanza del Partito Comunista, in merito
ad una richiesta della Regione Piemonte che, per impegnarsi a
potenziare il centro di Ivrea, chiedeva alla Valle d'Aosta di
precisare in una lettera una rinuncia, almeno per una decina
d'anni, ad istituire in Valle d'Aosta un centro di
radioterapia.
Noi non ce la sentimmo di rinunciare "a priori" e per un lasso
di tempo così lungo alla possibilità di istituire un analogo centro
qui in Vale d'Aosta ed inoltre non avevamo alcuna garanzia sulla
possibilità che il centro di Ivrea sarebbe stato dotato di un
acceleratore lineare, anziché di una apparecchiatura tecnica al
cobalto ("bomba al cobalto") come è quella attualmente esistente.
Inoltre, qui da noi, si stava predisponendo un settore di medicina
nucleare (scintigrafia) e così rifiutammo di inviare quella lettera
e di avallare, con la nostra rinuncia a creare un centro in Valle
d'Aosta, il possibile miglioramento del centro di Ivrea.
Già allora avevamo proposto alla Regione Piemonte e soprattutto
all'U.S.L. di Ivrea l'eventualità di scambi di prestazioni. Noi
avevamo detto che, poiché dei pazienti di Ivrea si riversavano in
Valle d'Aosta, specie per le prestazioni che richiedono la T.A.C.,
avremmo continuato a garantire quelle prestazioni, in cambio della
disponibilità della radioterapia nel centro di Ivrea.
Questo discorso si è arenato e non ha avuto più alcun seguito.
Ci siamo interessati anche presso la Regione Piemonte per avere
chiarimenti sulle sue intenzioni in riferimento al centro di Ivrea,
ma, come ha già anticipato il Consigliere Sandri, non ci è stato
possibile sapere con certezza se quel centro continuerà ad
esistere, se verrà potenziato o se, addirittura, verrà
cancellato.
Corrono, comunque, voci sul potenziamento o sulla possibile
creazione "ex novo" di un centro a Biella, per cui quello di Ivrea
sarebbe verso una definitiva chiusura.
Il fatto di non avere la sicurezza del potenziamento del centro
di Ivrea, accompagnato dall'elevato numero di pazienti (occorre
ricordare che ogni seduta fatta ad Ivrea riunisce 12 valdostani) e
dalla realizzazione di un primo settore di medicina nucleare presso
l'Ospedale di Aosta anche in previsione dell'ampliamento del nostro
ospedale, ci ha consigliato di incaricare il primario di radiologia
di prendere contatti con qualche esperto in grado di effettuare uno
studio sulla fattibilità di un centro radioterapeutico in Valle
d'Aosta.
Questo studio ci dovrà dire se i locali, che sono ancora
disponibili, possono essere idonei ad accogliere un simile centro e
se, con il prevedibile ampliamento del centro, saranno necessari
ulteriori spazi. Ci dovrà dare indicazioni anche sui costi delle
relative strutture, nonché sul personale per il quale occorrerà
prevedere dei corsi preparatori qui in Valle, oppure presso il
centro radiologico di Torino. Non si dovrà sottovalutare una
previsione sull'eventuale costo di una simile gestione.
Solo allora ci sarà possibile prendere dei contatti con la
Regione Piemonte per accertare la sua disponibilità a far gravitare
una parte dei pazienti del bacino di Ivrea sul centro di Aosta,
perché, come il Consigliere Sandri ben conosce, per istituire un
centro di radioterapia che possa essere sfruttato appieno occorre
un bacino d utenza di circa 250.000 persone.
Abbiamo chiesto al Prof. Sannazzari di darci anche delle
indicazioni sui maggiori centri, con i quali prendere contatto, per
curare i valdostani, perché, come è stato giustamente detto, il
centro di Ivrea non offre le stesse prestazioni dei centri di
Torino e Cuneo.
Il primario dell'unità operativa di Aosta ci ha parlato in via
ufficiosa della disponibilità di questo prof. Sannazzari e
pertanto, quando ne avremo una conferma ufficiale gli affideremo un
incarico di consulenza.
Anche se noi abbiamo già intrapreso questa iniziativa,
accettiamo ugualmente la mozione presentata dal Consigliere Sandri,
perché rafforza l'iniziativa assunta dalla Giunta regionale.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Ringrazio l'Assessore per l'impegno
dimostrato nell'accettare la mozione da me presentata.
PRESIDENTE
: Se nessuno chiede la parola, pongo in
votazione la mozione in oggetto:
ESITO DELLA VOTAZIONE
Presenti, votanti e favorevoli: 23.
Il Consiglio approva all'unanimità.
PRESIDENTE
: I lavori terminano ed il Consiglio sarà
riconvocato a domicilio.
La seduta è tolta.
L'adunanza termina alle ore 18,11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK