Consiglio Regionale della Valle d'Aosta - Oggetto del Consiglio n. 3055 del 20 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3055 del 20 dicembre 2023 - Resoconto
OGGETTO N. 3055/XVI - Interrogazioni a risposta immediata:
"Informazioni sulle modalità di pagamento del nuovo sistema di
bigliettazione del trasporto pubblico locale" e "Azioni messe in
campo per risolvere le problematiche emerse con il nuovo sistema di
bigliettazione del trasporto pubblico locale".
Bertin (Presidente) -
Il punto 5.1 è trattato
congiuntamente al punto 5.02. Per l'illustrazione, ha chiesto la
parola il consigliere Aggravi, ne ha facoltà.
Aggravi (RV) -
La nostra interrogazione a risposta
immediata è molto semplice, a fronte della presentazione delle
novità relative al trasporto pubblico locale, abbiamo letto tutti
anche sui giornali titoli dove si diceva che il TPL entrava nel
terzo millennio, abbiamo riscontrato, e per questo chiediamo
spiegazioni o comunque ulteriori informazioni al vice presidente
assessore dei trasporti Bertschy, che per i pagamenti con carta di
credito o carta di debito a bordo degli autobus servirà ancora
qualche tempo rispetto alle novità introdotte. Abbiamo voluto
chiedere per l'appunto quali fossero le motivazioni di questa
impossibilità attuale.
Presidente
- Ha chiesto la parola per l'illustrazione il
consigliere Manfrin, ne ha facoltà.
Manfrin (LEGA VDA) -
Solo in merito all'innovazione che
questo sistema doveva introdurre leggo solo una piccola nota che è
stata scritta rispetto al servizio proprio il giorno di entrata in
vigore.
Oggi doveva ripartire il servizio di pagamento degli autobus,
prendo la linea alle ore... installo preventivamente l'applicazione
apposita, la ricarico e sono pronta a effettuare il primo
pagamento, salgo sul bus e, rivolgendomi all'autista, chiedo come
funzioni non avendolo mai usato prima, la persona che era in
servizio risponde che non funziona. Faccio per tirare fuori 20
euro, l'unico contante che avevo e sempre con un tono un po' sopra
le righe viene risposto: "Sì, ma io non ho il resto, vai a sederti,
se mi arrivate tutti con banconote, io non ve lo posso dare il
resto". Diciamo che il commento della persona in questione è:
"Ringrazio VdA Transport per avermi fatto perdere 5 euro della
ricarica visto che il bus l'ho utilizzato oggi in via eccezionale.
Ringrazio l'autista. Ringrazio la Regione per questo bel viaggetto
fatto a gratis, perdendo comunque 5 euro. Ringrazio la Regione per
aver creato l'ennesima..." e qui sospendo il giudizio che è stato
formulato. Questo è solo uno dei tanti commenti che abbiamo
ricevuto rispetto a questo tipo di servizio: ecco perché abbiamo
voluto elencare tutta una serie di criticità sulla nostra
interrogazione, tra cui l'impossibilità di utilizzare le nuove
tessere sugli autobus di linea, in cui il sistema era già in
funzione, la non restituzione della caparra versata per la vecchia
tessera, l'impossibilità di caricare il credito residuo nella
vecchia tessera e la geolocalizzazione dell'autobus non
funzionante. Tutta una serie di criticità che hanno colpito
purtroppo gli utilizzatori del sistema e di certo questo sistema
non si è fatto trovare preparato; per questo motivo chiediamo quali
siano le azioni messe in campo per risolvere le problematiche
emerse con il nuovo sistema di bigliettazione automatica.
Presidente
- Risponde l'assessore Bertschy.
Bertschy (AV-VdA Unie) -
Grazie ai colleghi. Io credo che
proprio sulla spinta di molti interventi che sono stati fatti in
Consiglio regionale da entrambi i colleghi, si sta andando in una
direzione molto importante: quella di innovare il sistema, renderlo
più attuale, sia sulla modalità di pagamento, ma in generale sulla
velocità di percorrenza, per avere tutti i dati che ci servono poi
per migliorare i nostri viaggi.
Come tutti i sistemi una rivoluzione così importante... ricordo
che ci sono più di tre anni di lavoro alle spalle di questo
progetto e ci sono Regioni, che non cito per educazione, che lo
inseguono da anni e che non sono ancora riusciti a farlo partire...
e siamo riusciti a partire con un'iniziativa che non si pone
l'obiettivo dal mattino di aver risolto qualsiasi problema e, come
tutti i grandi sistemi, avrà bisogno di un periodo di rodaggio e le
cose si stanno valutando ed è stato detto in maniera molto chiara
nella fase di presentazione del progetto sia alle persone che sono
state presenti in piazza, sia ai giornalisti. Il sistema è pronto,
va adesso portato alla sua efficienza e, come abbiamo detto
all'inizio delle comunicazioni, con una certa gradualità anche per
permettere a tutti di familiarizzare con le grandi novità e facendo
tutta l'attenzione possibile per cercare di aiutare gli utenti,
quelli meno avvezzi in questo momento all'innovazione, a non
rimanere indietro con le informazioni e con il servizio.
Colgo in maniera critica e costruttiva quello che sottolineate,
c'è una continua attenzione da parte dell'azienda che ha fornito il
progetto, che ha vinto l'appalto e che ha realizzato il progetto e
delle aziende a cercare di dare tutte le informazioni e risposte
possibili. Ripeto: ci sono delle cose che stanno avvenendo come per
qualsiasi lavoro, ma su ogni segnalazione si interviene. Per quanto
riguarda il pagamento, si paga già attraverso le carte di credito,
l'abbonamento
online
e nei prossimi giorni c'è una questione
anche di autorizzazioni bancarie, si arriverà al pagamento del
biglietto direttamente sul mezzo; ci sono una serie di premesse del
question time
che avete posto, io, se volete, le leggo
velocemente, ma, per esempio, sulla geolocalizzazione l'azienda
risponde che non gli risulta di servizio, quindi io gli chiederò se
è possibile il nominativo in modo da poter fare una valutazione.
Sulla questione delle ricariche, della vecchia carta di credito, il
credito che c'è verrà restituito o passato a una nuova carta. È
un'informazione da parte di tutte le aziende, quindi probabilmente
bisogna continuare a comunicarlo, ma il vecchio sistema rimarrà in
campo proprio per fare questo passaggio dalle carte valori.
Rispetto alla questione delle caparre, anche su questo c'è
un'attenzione da parte delle aziende, perché c'è chi ha una nuova
carta, c'è chi è passato dalla vecchia carta, ci sono le persone
alle quali è stata passata la carta direttamente: per esempio, agli
anziani dai Comuni, quindi ogni segnalazione va valutata per il
problema che puntualmente dovrà essere approfondito, perché ci sono
più utenti con situazioni differenziate, i nuovi utenti e i vecchi
utenti vanno valutati in base alla diversa situazione; non si
trattava comunque di caparre in precedenza, ma questione di
biglietto, del costo della carta.
Tutte le azioni che stiamo mettendo in campo sono azioni che
servono a portare nei prossimi giorni al massimo funzionamento del
sistema, anche perché l'obiettivo è quello di creare le condizioni
alla ripresa della scuola, per un'efficienza di tutte le
disponibilità che l'innovazione ha portato, soprattutto per non
farci trovare con l'altro problema che stiamo gestendo, l'enorme
problema di questo periodo: quello della gestione del servizio
sostitutivo, è per questo che ci si è posti l'obiettivo di
anticipare il più possibile l'entrata in funzione del nuovo
sistema.
Nei prossimi giorni, tra l'altro, concluderemo - visto che nel
bilancio lo abbiamo detto, abbiamo posto le risorse per intervenire
anche sugli abbonamenti tariffari - l'iter amministrativo per
approvare le nuove tariffe e anche delle modalità di pagamento
nuove che andremo a sperimentare grazie anche alla legge che
abbiamo proposto. Raccogliamo tutte le segnalazioni che stanno
pervenendo alle aziende e su ogni segnalazione si cerca di andare a
dare una puntuale risposta per rendere il servizio performante come
quello che ci si auspica di avere nel più breve tempo
possibile.
Presidente
- Ha chiesto la parola per la replica il
consigliere Aggravi, ne ha facoltà.
Aggravi (RV) -
Non le nego, Assessore, che per la replica
volevo fare la battuta dicendo cose turche, ma questa la metto più
per battuta che altro. Da quello che abbiamo capito,
sostanzialmente, almeno per la parte del nostro
question
time
, è una questione di tempo e di autorizzazioni. Noi abbiamo
posto questa domanda, al di là delle segnalazioni, anche perché ci
sembrava ovviamente un po' strano che, considerato il fatto che
dopo tutto comunque il lavoro che è stato fatto e quant'altro, nel
momento di lancio ci fosse un impedimento legato a un passaggio,
tra virgolette, "digitale" o comunque ancorché di autorizzazione,
ma molto semplice, per rendere più semplice e più pratico il
pagamento e quindi volevamo fare chiarezza.
Ovvio che, come anche altri colleghi, le segnalazioni saranno
poi - da qui in avanti ci auguriamo che siano sempre meno, però
sappiamo come va il mondo - utili da parte nostra a sperare
comunque di migliorare il servizio, di renderlo sempre più
efficiente.
Presidente
- Ha chiesto la parola il consigliere Manfrin,
ne ha facoltà.
Manfrin (LEGA VDA) -
Anch'io voglio cogliere uno spunto
che ha dato l'assessore Bertschy, che ha esordito dicendo che non
fa i nomi delle Regioni in cui magari ci sono cose che non
funzionano, li dovrebbe fare invece, così magari poi potremmo fare
il pari con altre Regioni che sono amministrate, poche per fortuna,
da colori politici diversi; ci sono mezzi dell'ATAC che prendono
fuoco e su cui potremmo fare un confronto a Roma. Lei giustamente
dice che è un sistema che è appena entrato in funzione dopo tre
anni di lavoro, correttissimo, è altrettanto vero che se un sistema
entra in funzione, dovrebbe essere pronto; se ci sono queste
criticità, probabilmente c'era ancora qualcosa da rivedere.
Detto questo, prendiamo con spirito positivo la risposta che ha
fornito, le forniremo ovviamente i dati che ci hanno trasmesso e
quindi vedremo se la possibilità di creare una sinergia e quindi
risolvere i problemi andrà poi a beneficio di tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK