Consiglio Regionale della Valle d'Aosta - Oggetto del Consiglio n. 2629 del 3 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2629 del 3 ottobre 2012 - Resoconto
OGGETTO N. 2629/XIII - Interpellanza: "Stato della
concertazione con i Comuni valdostani coinvolti nel progetto di
razionalizzazione della rete elettrica della regione, proposto
dalla società Terna".
Interpellanza
Ricordato il progetto di razionalizzazione della rete a 220
KV e 132 KV della Valle d'Aosta proposto da TERNA S.p.A.;
Preso atto che la realizzazione del nuovo elettrodotto in
classe 380 KV e i tracciati delle linee interessano diversi comuni
valdostani ed alcuni di essi hanno manifestato contrarietà, dubbi e
perplessità;
Rilevato che, in particolare, la questione più delicata
concerne la costruzione delle nuove stazioni elettriche previste
dal progetto;
Evidenziato che l'obiettivo di produrre energia pulita, nel
più rigoroso rispetto e con la massima attenzione alla salvaguardia
delle persone e dell'ambiente, non può confliggere con interventi
che potrebbero determinare criticità territoriali;
Appreso che la situazione finanziaria di TERNA S.p.A. non è
negativa e che la remunerazione degli azionisti, vista la
situazione generale della società, è stata in questi anni
soddisfacente e, in questo quadro, maggiori investimenti, rispetto
a quelli programmati, potrebbero rispondere positivamente ai
problemi posti dai comuni sul progetto del nuovo
elettrodotto;
tutto ciò premesso, il sottoscritto Consigliere
regionale
Interpella
il Presidente della Regione per conoscere:
1) lo stato della concertazione con i comuni
interessati;
2) gli intendimenti ed il ruolo che la Regione intende
svolgere in quanto garante del protocollo d'intesa firmato con
TERNA S.p.A..
F.to: Rigo
Président -
La parole au Conseiller Secrétaire Rigo.
Rigo (PD)
- Grazie Presidente.
Pochi giorni dopo la presentazione dell'interpellanza,
La
Stampa
di mercoledì 26 settembre scorso ha dedicato a questo
impianto un titolo a tre colonne: "La grande fuga
dall'elettrodotto", riassumendo lo stato di fatto della
concertazione fra la società Terna S.p.A. e i Comuni valdostani
interessati dal progetto. Il progetto riguarda la realizzazione del
nuovo elettrodotto Avise-Villeneuve-Châtillon con la
razionalizzazione delle attuali linee di alta tensione. Progetto
importante per poter ridurre l'impatto globale delle attuali linee
elettriche, per il notevole intervento finanziario in un periodo
come questo di crisi economica e di investimenti, per la sicurezza
e l'affidabilità del servizio elettrico nella regione. Progetto che
però non può non considerare l'impatto territoriale e ambientale
così come quello elettromagnetico.
Da tempo è stato avviato dalla Regione il tentativo di
coinvolgimento dei Comuni interessati nel tentativo di ricercare
insieme soluzioni progettuali in sintonia con le necessità espresse
dagli enti locali. Ci sono stati confronti di natura tecnica e di
tracciato, ma, anche alla luce dell'articolo citato, non mi sembra
sia stata raggiunta una condivisione fra la Società e le
Amministrazioni. E infatti ad agosto scorso il Presidente di Terna,
commentando le prese di posizione di alcuni Consigli comunali
disse:
"Come Azienda abbiamo il dovere forte di investire sui
servizi e vorremmo che i nostri sforzi fossero compresi; con la
Regione abbiamo sempre collaborato in ottima armonia, ma è chiaro
che se a livello di Comuni si hanno atteggiamenti non condivisi,
tutto diventa in salita"
. Non entro nel merito delle ragioni
poste dai Comuni e di quelle sostenute da Terna S.p.A., ma la
Regione, firmando il protocollo di intesa con la Società, si è
assunta il compito di garante di quel percorso di concertazione e
condivisione con gli enti locali interessati, per trovare insieme
le soluzioni capaci di salvaguardare le esigenze di sviluppo delle
infrastrutture elettriche e quelle delle comunità locali.
Il vasto territorio per una regione piccola come la nostra e i
Comuni interessati dal progetto fanno ritenere che anche il
Consiglio regionale sia luogo deputato a conoscere con maggiori
dettagli questa opera di sviluppo delle infrastrutture di
trasmissione e quanto si sta facendo per ricercare soluzioni
condivise con le istituzioni locali. Ecco il senso
dell'interpellanza. E forse alcune proposte avanzate dai Comuni e
non condivise, per il momento, da Terna potrebbero essere
ridiscusse alla luce della situazione finanziaria della società
stessa. L'investimento iniziale di 100.000.000 di euro potrebbe
essere riprogrammato, là dove possibile tecnicamente, aumentandolo,
in modo da rispondere positivamente ad alcune obiezioni espresse
dai Consigli comunali. Dico questo perché, guardando i bilanci di
questi ultimi anni di Terna S.p.A., ho visto che sono molto
positivi. Lo voglio dire con le parole del suo Presidente
all'Assemblea degli azionisti del 6 maggio 2012:
"prosegue
dunque la sequenza di risultati positivi per Terna",
"prosegue"
dico io perché nell'anno precedente agli azionisti è stato
confermato un dividendo in crescita del 4 percento netto;
continua il Presidente
: "...in termini di ricavi, di
margini, di dividendi, ma soprattutto in termini di investimenti
che hanno segnato un ulteriore aumento rispetto all'anno
scorso"
. Allora - mi rivolgo al Governo regionale - possiamo
chiedere alla Società uno sforzo ulteriore in linea con la volontà
espressa proprio dal Presidente Roth nel corso di quella assemblea,
quando disse:
"faremo sempre di tutto come società per ricercare
soluzioni condivise con le istituzioni del territorio"
. Un
bell'impegno assunto davanti agli azionisti.
Credo che, quando vuole metterle in campo, la Giunta regionale
ha capacità persuasive fuori dal comune, e quindi, invitandola a
promuovere, come Governo, un incontro fra i diversi attori, siamo
certi che in quella occasione non dimenticherete di ricordare al
Presidente quanto promesso in un'assemblea di pochi mesi fa, e di
ricordare una situazione finanziaria della società, molto positiva,
come ha detto lo stesso Presidente di Terna.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Merci Mme la Présidente.
Per quanto concerne il primo punto:
"lo stato della
concertazione con i Comuni"
, relativamente all'elettrodotto
Villeneuve-Châtillon, le osservazioni formulate a suo tempo dai
Comuni territorialmente interessati furono trasmesse a Terna a
novembre 2010: ad eccezione del Comune di Jovençan che manifestò la
sua contrarietà all'intervento, gli altri Comuni manifestarono un
accordo di massima sulla realizzazione di una nuova linea, che ha
l'obiettivo principale di allontanare dai centri urbanizzati
l'attuale direttrice elettrica. È vero che oggi c'è una certa
accettazione rispetto ai tracciati esistenti, ma ci sono evidenti
situazioni di criticità per l'esposizione a campi elettromagnetici
alla popolazione, problematica recente e che non era presente
quando l'abitato si sviluppò avvolgendo queste strutture. I Comuni
di Brissogne, Fénis e Pontey all'epoca interessati hanno proposto
una variante al tracciato che è stata oggetto di valutazione da
parte di Terna e che potrà in futuro essere oggetto di alternative
anche in sede di valutazione di impatto ambientale.
Dopo questa prima fase di consultazione, Terna ha sviluppato
delle proposte tecniche alternative che tengono conto di tutti i
suggerimenti e una particolare attenzione è stata posta alla
necessità di individuare tre aree per la realizzazione di tre nuove
stazioni elettriche. Ricordo che la realizzazione di queste
stazioni si rende necessaria per razionalizzare con l'interramento
la linea a 132 kV attualmente esistente che, se rimane aerea, non
richiede le stazioni elettriche. È stata avviata una nuova fase di
concertazione per cercare di individuare le aree per queste tre
stazioni fra settembre e novembre 2011 e Terna ha presentato
diverse ipotesi progettuali. La struttura VIA dell'Assessorato ha
promosso sopralluoghi sul territorio, incontri con i tecnici e gli
amministratori comunali con l'obiettivo di verificare la
compatibilità delle diverse soluzioni con tutti gli indirizzi della
pianificazione territoriale ed urbanistica. In esito a queste
valutazioni sono infine state individuate tre aree che paiono
idonee ad ospitare queste nuove stazioni elettriche e che sono
quelle che meglio rappresentano una mediazione fra le esigenze
tecniche che Terna esprime e la compatibilità con l'esistente
pianificazione territoriale, con l'attuale situazione urbanistica e
in particolare con tutti i vincoli ambientali presenti. Le tre aree
site nel territorio dei comuni di Aymavilles, Pollein e Nus sono
necessarie per permettere la demolizione e l'interramento della
linea aerea a 132 kV. Il 3 maggio 2012 si è svolto un incontro con
i rappresentanti dei Comuni di Aymavilles, Pollein e Nus per
condividere l'analisi di questi risultati e, a seguito
dell'incontro, il Comune di Pollein ha espresso parere negativo.
Analogamente il Comune di Nus ha ritenuto troppo impattante la
soluzione individuata da Terna chiedendo di riconsiderare con
maggiore attenzione un'altra proposta che lo stesso Comune aveva
presentato, ma che Terna aveva già scartato per una serie di
motivazioni principalmente tecniche. Il Comune di Aymavilles ha
preso atto che la localizzazione proposta coincide con un'area già
individuata per la realizzazione di una stazione di Deval, quindi
ha espresso un parere favorevole.
In relazione alla seconda domanda, va precisato che il
protocollo di intesa, siglato nel 2009, riguarda l'applicazione
della valutazione ambientale e strategica alla pianificazione
elettrica per il territorio regionale. L'Amministrazione, in
attuazione del protocollo, ha svolto un ruolo di raccordo e di
promozione della concertazione con gli enti locali, finalizzata a
condividere le soluzioni mediando fra esigenze tecniche e tutte le
varie esigenze di pianificazione territoriale e dei vincoli
presenti. Le problematiche, da quanto emerso dalle valutazioni che
mi hanno espresso i servizi, sono principalmente di natura tecnica
prima che di ordine finanziario, oggi si è ancora in una fase di
individuazione della migliore soluzione tecnica.
Vorrei ricordare che, benché si sia in un contesto di stretta
competenza di Terna, perché si tratta di un intervento che riguarda
un'infrastruttura facente parte della rete elettrica di
trasmissione nazionale, l'Amministrazione ha inteso e anche potuto
operare affinché ci fosse la massima attenzione da parte di Terna
alla situazione locale, a definire dei correttivi migliorativi
rispetto alle previsioni progettuali per minimizzare l'impatto
sulla popolazione. È un ruolo che l'Amministrazione regionale
continuerà a svolgere, anche ricordando che l'intervento in
questione sarà oggetto di procedura di VIA nazionale, quindi anche
in quella sede sarà possibile ribadire tutta una serie di
esigenze.
Infine voglio dire che, come in tutti gli interventi
infrastrutturali, non è possibile e sarebbe assurdo pensare
all'impatto zero. Si tratta invece di trovare una soluzione che
minimizzi gli impatti ambientali e paesaggistici, ma con
l'imperativo di evitare i potenziali effetti negativi sulla
popolazione. Sicuramente ci potranno essere delle situazioni
localizzate e puntuali che susciteranno degli impatti non
considerati positivamente sia per quanto riguarda il nuovo
tracciato dell'elettrodotto, sia per quanto riguarda le tre nuove
stazioni elettriche. A fronte di ciò però bisogna guardare al
beneficio complessivo prodotto dall'intervento, che permetterà di
conseguire un miglioramento generale della situazione di
esposizione della popolazione. Bisogna considerare che nel
complesso fra linee dismesse, interrate e da realizzare
scompariranno dal nostro territorio circa 44 chilometri di linee
elettriche e questo permetterà di risolvere molte criticità
territoriali, perché la nuova linea elettrica verrà allontanata dai
centri abitati. Tengo a sottolineare come l'attenzione vada proprio
posta al fatto che si elimineranno tutte quelle situazioni, oggi
presenti, di criticità per la qualità della vita, perché generate
dalla presenza di campi elettromagnetici cui la popolazione è
attualmente esposta e che sono considerate non più compatibili e da
eliminare.
Président -
La parole au Conseiller Secrétaire Rigo.
Rigo (PD)
- Grazie Presidente.
Penso che in una regione piccola come la nostra, delicata dal
punto di vista morfologico la Regione gioca un ruolo importante in
tutti gli interventi che vengono fatti nella nostra realtà e per
questo ci siamo permessi di richiamare in Consiglio questo
progetto. Progetto che non lo coinvolge direttamente ma, visto il
vasto territorio compreso dal tracciato e i numerosi Comuni
interessati, credo che anche il Consiglio regionale abbia il dovere
di conoscere le ragioni dei Comuni e della Regione. Non voglio
entrare - ripeto - nel merito delle questioni poste dai Comuni; ha
detto molto bene l'Assessore che ci sono delle risposte positive
che vengono date con il progetto in termini di sicurezza, di
impatto e ovviamente tutti questi interventi non possono avere
impatto zero.
Ringrazio l'Assessore per la relazione fatta al Consiglio, che
informa e precisa quelle che abbiamo potuto reperire dai contatti
avuti in queste settimane con i Comuni. Non ci ha detto però il
domani, quali saranno le prospettive secondo l'Amministrazione.
Sappiamo bene che il protocollo d'intesa firmato nel 2009 tra la
Regione e Terna valuta gli impatti e la sburocratizzazione, del
rapporto fra Terna e l'Amministrazione regionale affinché la
valutazione di impatto sia ottenuta con la dovuta attenzione da
parte di tutti, ma, proprio per quello che rappresenta
l'Amministrazione regionale, ha tutta l'autorità nel far valere
attorno ad un tavolo la sua parola. Forse dovrebbe operare con
maggiore energia nei confronti della Società, vista la situazione
finanziaria di Terna, facendo proprie tecnicamente le proposte e le
modifiche richieste dalle amministrazioni comunali. La Regione deve
pretendere da Terna una valutazione tecnica e non meramente
economica delle diverse proposte avanzate. Questo è l'appello
rivolto alla Regione: utilizzi con maggiore forza la sua capacità e
il suo diritto di
governance
. Mi affido all'Assessore perché
nel prosieguo di questa trattativa sia fatta presente a Terna la
necessità di dare peso alle parole che il Presidente Roth ha detto
all'Assemblea degli azionisti, ovvero
"tecnicamente adotteremo
tutte le soluzioni più innovative per avere minori impatti sul
territorio"
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK