Consiglio Regionale della Valle d'Aosta - Oggetto del Consiglio n. 714 del 24 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula
Oggetto del Consiglio n. 714 del 24 giugno 1999 - Resoconto
SÉANCE DU 24 JUIN 1999 (MATIN)
OGGETTO N. 714/XI Correlazioni tra la presenza di articoli sul
quotidiano "La Stampa" relativamente all'Assessorato al turismo,
sport, commercio e trasporti e il conferimento dell'incarico di
Capo servizio formazione e relazioni esterne del Dipartimento
turismo. (Interpellanza)
Interpellanza Premesso:
- che, con deliberazione n. 171 del 25 gennaio 1999, la Giunta
regionale ha conferito un incarico di capo servizio formazione e
relazioni esterne del dipartimento Turismo, Sport, Commercio e
Trasporti per un impegno di spesa annuo superiore a 110 milioni di
lire;
- che, dal mese di febbraio scorso, è rilevabile una
significativa presenza di articoli inerenti i settori del turismo,
sport, commercio e trasporti sulle pagine locali del quotidiano di
cui sopra, con ampio risalto dell'immagine dell'assessore, e per
citare quelli più evidenti apparsi sul quotidiano La Stampa,
segnaliamo:
4 febbraio All'aeroporto debutta il Gps
19 febbraio Turismo, un prodotto col marchio di qualità
5 marzo Ferrovia, l'elettrificazione non è accantonata
17 marzo Turismo, una promozione da 4,5 miliardi
11 aprile Fondazione per il turismo, due ipotesi per un ente
26 aprile Negozi, rivoluzione a metà
28 aprile Commercio, al via una nuova riforma
12 maggio Terme, la Regione cerca un promotore
20 maggio Fondazione turismo da commissariare
27 maggio Treni, quattro fermate cancellate
Tutto ciò premesso i sottoscritti Consiglieri regionali
Interpellano
la Giunta regionale per conoscere se l'intensificazione della
propaganda sul quotidiano La Stampa relativamente all'Assessorato
in questione sia correlabile all'incarico di cui in premessa e se
tale iniziativa sarà adottata anche per altri assessorati.
F.to: Lattanzi - Tibaldi - Frassy
Président La parole au Conseiller Lattanzi.
Lattanzi (FI) Intanto una piccola premessa va fatta in
presentazione di questa interpellanza, anche perché la
presentazione sarà molto sintetica, in quanto credo che il
contenuto sia sufficientemente chiaro.
Dicevo però che la premessa è doverosa, nel senso che in questo
ultimo Consiglio il nostro gruppo si è impegnato, contrariamente a
quello che ha fatto in questo ultimo anno, su una serie
d'interpellanze che non andavano nella direzione solita dello
stimolo, della proposta, del confronto dialettico, ma sono
interpellanze particolari, diciamo così "di costume", che vanno
nella direzione della chiarezza, della ricerca della comprensione
di certi fatti e di certe deliberazioni.
E sotto l'aspetto umano infastidiscono anche noi che le
presentiamo, non crediate che sia facile fare il passo di procedere
in questa direzione, però abbiamo ritenuto che sia un costo emotivo
da pagare, proprio nell'ottica del mandato che ci è stato dato, per
poter aiutare i cittadini a comprendere come certe decisioni e
certe deliberazioni in indirizzo di certi incarichi vengono prese e
con quali criteri dalla maggioranza e da questa Giunta.
L'interpellanza in questo caso chiede, in funzione di una
delibera, la n. 171 del 25 gennaio 1999, e della successiva per
effetto di quel tipo di delibera, cioè dell'incarico di dirigente,
Capo servizio della formazione e delle relazioni esterne
dell'Assessorato al turismo, chiede se c'è correlazione da questo
incarico ad una serie di articoli che per effetto dell'attività
precedente di questa persona, a cui è stato affidato l'incarico, si
sono poi succeduti immediatamente dopo la deliberazione, e noi
abbiamo fatto un elenco di quelli più eclatanti.
L'interpellanza chiede se questa intensificazione di propaganda
dell'attività dell'Assessorato è correlata all'incarico dato e
soprattutto, ancora più importante per quanto ci riguarda, proprio
perché non è un aspetto soggettivo ma è un aspetto di criteri
oggettivi della Giunta, se l'incarico dato con questa deliberazione
in questo Assessorato può essere un'iniziativa percorsa anche da
altri assessorati.
Ricordiamo che qualche anno fa ogni Assessorato aveva il suo
responsabile alle "pubbliche relazioni" e avevamo visto con
piacere, all'epoca, una certa eliminazione di portavoce degli
Assessori che, sistematicamente, per farsi promozione, pubblicavano
tonnellate di comunicati stampa a costi della comunità, con una
corsa a chi aveva le pagine più grandi, le fotografie più
interessanti. Qualche anno fa questo tipo di politica venne
eliminata eliminando tutti gli incarichi di relazioni esterne degli
assessorati, e accentrando le pubbliche relazioni al Presidente
della Giunta e al Presidente del Consiglio.
Chiediamo se questo nuovo incarico rimette in discussione questa
scelta politica, se anche gli altri assessorati hanno intenzione di
dotarsi di addetti alle pubbliche relazioni.
Questo perché mette in gioco due aspetti: il primo, quello della
comunicazione, il secondo non irrilevante, quello dei costi, perché
questa delibera è di 110 milioni l'anno per tre anni - quindi la
bellezza di 300 milioni - che diventano 120 milioni al terzo anno,
per cui si tratta di una scelta non solo politica, ma anche
economica e finanziaria.
Chiediamo all'Assessore di illuminarci ma soprattutto di
rassicurarci per quanto riguarda le scelte di questa Giunta.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Che l'interpellanza sia particolarmente chiara a me
non sembra, intanto nei contenuti, per non entrare poi nel discorso
della formulazione; probabilmente riformulandola è scappato un
refuso o un qualcosa. Mi riferisco al riferimento che viene fatto
là dove si dice: "che, dal mese di febbraio scorso, è rilevabile
una significativa presenza di articoli inerenti i settori del
turismo, sport, commercio e trasporti sulle pagine locali del
quotidiano di cui sopra…", ma io il
quotidiano di cui sopra non lo leggo, probabilmente è sfuggito
nella riformulazione.
Comunque, al di là di questi aspetti, bisogna chiarire in primo
luogo che l'incaricato in oggetto non è incaricato di una
consulenza, ma ha l'incarico di andare a coprire un posto nella
pianta organica dei dirigenti previsto dalla legge n. 45; di
conseguenza, l'incarico in questione di Capo servizio, è stato
conferito in base alla legge n. 45 del 23 ottobre 1995.
Rispetto all'allusione all'impegno finanziario, che potrebbe far
stupire, qua non c'è nessun incaricato per tre anni a 110 milioni,
ma è stata ricoperta una casella prevista nell'organigramma
dell'organizzazione dirigenziale all'interno dell'Amministrazione
regionale. Il riferimento all'impegno finanziario è perlomeno
singolare in quanto qualsiasi incaricato avrebbe percepito il
compenso previsto dalla legge; quindi non è un compenso
assolutamente discrezionale. A questo punto o aboliamo i servizi,
ma se i servizi ci sono, nell'organizzazione della pianta organica
normalmente vengono costruiti affinché ci siano dei dirigenti che
poi vanno ad occupare quei ruoli.
In base ai requisiti previsti dal Servizio formazione e
relazioni esterne e a quelli della legge, iscrizione all'albo
professionale da almeno cinque anni e possesso del titolo di studio
di laurea, nel caso in specie, visto che le caratteristiche
richieste all'interno di questo servizio sono: capacità di
relazioni, di mediazione e di negoziazione, esperienza nel campo
dell'informazione e della comunicazione, oltre ad altri requisiti,
si è pensato all'interno dell'albo professionale nel quale andare
eventualmente ad identificare la figura, di pescare all'interno
dell'albo dei giornalisti e pubblicisti.
Questa è la scelta prioritaria, che dà la rispondenza a quelli
che sono i requisiti che dovrebbe avere quel tipo di dirigente.
È stata fatta un'attenta analisi dell'elenco dei professionisti
iscritti a tale albo, e per scelta, volendo rimanere nell'ambito
regionale - immaginatevi le polemiche se la scelta fosse caduta su
un professionista non residente nella nostra regione - la rosa dei
nominativi in possesso dei requisiti era veramente ristretta, per
non dire che portava ad una scelta quasi obbligata. A meno che non
vi fosse - ma io non ho verificato - la disponibilità di alcuni
giornalisti RAI a dare le dimissioni per ricoprire il ruolo il cui
stipendio è assai meno appetibile. Come peraltro - e questo lo dico
anche per sdrammatizzare - non ho verificato la disponibilità di
noti personaggi politici che hanno i requisiti previsti dalla
legge, vedi i Consiglieri Tibaldi o Frassy, laureati e iscritti
all'albo da più di 5 anni, convinto così com'ero che gli stessi non
avrebbero dato le dimissioni da Consiglieri regionali per andare a
ricoprire un ruolo di direzione di terzo livello, anche se
prestigioso. Questo per sdrammatizzare, ripeto!
Fatta la scelta che maggiormente garantiva gli interessi della
pubblica amministrazione in base alla professionalità e alla
competenza del soggetto prescelto, non penso - per arrivare ai
contenuti dell'interpellanza che non sono assolutamente chiari,
anche se ho cercato di capire - che faccia parte dei compiti
istituzionali verificare quali rapporti personali - che a me
comunque risultano tutti legittimi e non lesivi della competenza e
della moralità dell'incaricata - la stessa ha attualmente o possa
avere in futuro con persone che possono svolgere la loro
professione con testate giornalistiche. Anche perché vorrei evitare
di scendere a "querelles" che ci costringerebbero ad infilarci in
un piano inclinato, che porterebbe il confronto e la dialettica
politica su un livello che non mi appartiene e che non sarebbe
neanche degno di questo Consiglio. Quindi ribadisco che le persone
vanno valutate e giudicate per quelle che sono, rispettando la loro
singola dignità.
Quindi a me pare che qui si vogliano far valere delle ragioni,
sulla legittimità e fondatezza delle quali non entro nel merito,
utilizzando una sede sbagliata, a mio avviso, e colpendo
l'obiettivo sbagliato, altrimenti anche impegnandomi fatico a
capire il fine istituzionale dell'iniziativa del gruppo di Forza
Italia. E comunque quella casella andava ricoperta.
Per quanto mi riguarda, nell'interesse esclusivo dell'efficienza
della pubblica amministrazione e in questo caso anche dell'azione
amministrativa dell'Assessore, essendo l'incarico anche fiduciario,
gli unici requisiti oltre a quelli previsti dalla "45", che hanno
fatto propendere per la scelta in oggetto sono: la professionalità,
la correttezza, la serietà dell'incaricata, che penso non possano
essere né siano mai stati messi in discussione da nessuno. La
conferma di una scelta corretta è poi venuta sin dai primi mesi di
attività della dipendente; la stessa sta operando con efficienza e
serietà, in modo eticamente corretto e quindi non posso che
confermare che in questo caso è stata fatta una buona scelta per la
pubblica amministrazione, anzi direi ottima! Sinora l'impegno
dimostrato nell'assolvere al proprio compito è in completa e totale
sintonia con quanto previsto dalla "45", che basa i suoi fondamenti
sulla managerialità dei dirigenti.
Fatte queste premesse, mi diventa veramente difficile entrare
nel merito dell'interpellanza, come diventa difficile rispondere ad
un quesito pieno di sottintesi, tendenzioso, che prefigura scenari
e correlazioni che fanno parte di ragionamenti che normalmente non
mi appartengono e che non costituiscono parte del mio modo di
operare e del mio bagaglio culturale. Quindi faccio fatica ad
individuare quali possano essere eventuali comportamenti o azioni
del mio dirigente, che non siano sempre stati improntati ad un
comportamento etico corretto e rigoroso, oltre che
professionalmente qualificato. L'impressione che se ne ricava è che
l'iniziativa del gruppo di Forza Italia non sia finalizzata a
chiarire il ruolo del dirigente in questione, ma abbia altre
finalità.
In ogni caso ribadisco che l'incarico tende a completare i ruoli
dirigenziali previsti nell'organizzazione della pubblica
amministrazione all'interno dell'Assessorato al turismo, commercio
e trasporti. Figura che è stata prevista dalla delibera della
Giunta regionale anche per colmare una lacuna preesistente
nell'Assessorato, la cui necessità è stata più volte sottolineata
anche dai Consiglieri regionali di opposizione, in un'azione di
stimolo che loro hanno portato avanti, con la quale hanno posto
l'esigenza all'interno dell'Assessorato al turismo di avere una
figura che si occupasse di questi problemi.
Non mi risulta, infine, che tale figura dirigenziale - per
rispondere alla seconda parte del quesito - sia presente in altre
strutture di altri assessorati, quindi a me pare impossibile che
incarichi di dirigenti, simili a quello in discussione che è
previsto come figura solo all'interno dell'Assessorato al turismo,
non siano possibili in altri assessorati. Voglio anche sottolineare
che tale incarico non è un incarico né di portaborse né di
portavoce, ma va a riempire una casella prevista nell'organigramma
della Giunta regionale.
Non posso che concludere facendo mio il pensiero di un noto
filosofo che diceva: "L'azione che tende a colpire nella sua
dignità l'individuo non manca mai di ragioni, ma raramente ne ha
una buona".
Président La parole au Conseiller Lattanzi.
Lattanzi (FI) Sarò un po' meno filosofico e sulla relazione
dell'Assessore per quanto mi riguarda non ci sono dubbi, non ha
capito l'interpellanza. Perché è probabile che non fosse esplicita
e chiara, anche perché lei sa meglio di noi che quell'interpellanza
ha dovuto essere ritagliata per poter essere ammissibile al
dibattito di oggi. È probabile che nella struttura tecnica
dell'interpellanza fosse rimasto qualche refuso, legato ad una più
esplicita chiarezza sul dibattito che quest'interpellanza
muove.
E allora saremo chiari. Questa interpellanza non parla di
Alessandra Bovo e neanche di Enrico Martinet; parla dell'Assessore
al commercio e al turismo che, unico fra la Giunta, ha una
casellina che gli altri non hanno, che è quella del dirigente alla
formazione e alle pubbliche relazioni esterne; gli altri non ne
hanno bisogno!
Nel mondo della comunicazione, dove la politica è consenso per
immagini e per comunicazione, gli altri non ne hanno bisogno, lui
sì, gli è concesso dal Presidente della Giunta di avere questo
"orticello" tutto personale, oltre alla "suite" di albergo che ha
come ufficio…
(ilarità dell'assemblea)
… la necessità di questa
interpellanza parte da un presupposto: questa interpellanza vuole
fare chiarezza non sulla professionalità della professionista, che
per quanto riguarda le pubbliche relazioni non è messa in
discussione, Assessore; il curriculum di Alessandra Bovo per quanto
riguarda la comunicazione e la professione giornalistica non è in
discussione!
Qui sono in discussione: l'opportunità di avere un dirigente
alla formazione e alle pubbliche relazioni per quanto riguarda
l'Assessorato, semmai i requisiti della candidata per quanto
riguarda la formazione, e ne parliamo, perché se c'è necessità per
questo Assessorato di avere un addetto alla formazione e alle
pubbliche relazioni, perché questa è la casellina vuota, ci
chiediamo perché gli altri assessorati non hanno questa
necessità.
Non era nella pianta organica; ma chi le fa le piante organiche,
noi? Non lo so! E allora la collaboratrice de "La Stampa", della
rivista "Notus", della "Photographie" e di tante altre testate
giornalistiche, ha sicuramente i requisiti per fare le pubbliche
relazioni, ma noi ci chiediamo: l'incarico responsabile della
formazione per formare chi, quando e in funzione di che cosa? Quali
sono gli obiettivi dell'Assessorato in termini di formazione credo
interna, perché non penso vada a fare la formazione ai giornalisti
esterni, a chi e con quali obiettivi? Quali sono le esperienze di
formazione della candidata? Non abbiamo capito niente! Meno male
c'è qualcuno che capisce qualcosa…
(interruzione dell'Assessore Lavoyer, fuori microfono)
… mi faccia finire, Assessore, lei
ha parlato e io sono stato zitto, poi ce ne andiamo al bar e
parliamo!
Poi c'è un altro aspetto. Questo incarico attribuisce una
funzione direttiva, amministrativa e dirigenziale a questa
professionista della comunicazione; ci chiediamo qual è il
curriculum di attività dirigenziale e amministrativa di questa
persona, perché per questo viene giustificata la retribuzione. Cioè
lei deve essere preparata sotto l'aspetto delle pubbliche
relazioni, e forse qui non c'è discussione, perché come lei dice la
scelta era quasi obbligata; ma per quanto riguarda l'incarico di
dirigente alla formazione e la direzione amministrativa del suo
ufficio, ci chiediamo dove sono le competenze. Ma questo è un
incarico politico, e lei lo sa meglio di me, Assessore.
Ieri il mio collega Tibaldi parlava di delibere per parenti di
nome e di fatto, e allora quando, sotto l'aspetto della tecnicità e
della professionalità… non si prepari,
Presidente, non c'è bisogno che stia già con la mano a suonare, si
rilassi…
Presidente … non sto suonando, ma
credo che lei stesso sia cosciente che sta debordando
leggermente…
Lattanzi (FI) … non attacchiamo
nessuno…
Quando ieri il mio collega diceva che ci sono delibere per
parenti di nome e di fatto, il dubbio sorge spontaneo, perché
quando i requisiti tecnici e professionali non sono coerenti con il
mandato per il quale paghiamo i dirigenti a nomina politica, sorge
la perplessità nella gente, non in Massimo Lattanzi, Enrico Tibaldi
o Dario Frassy, ma nella gente che si chiede e che ci chiede il
perché di certe delibere.
Le abbiamo viste ieri, le vediamo oggi, ne vedremo ancora,
glielo anticipo a lei e a tutta la Giunta, ne vedremo ancora di
interpellanze per chiarire i ruoli delle persone in funzione delle
loro competenze professionali e degli incarichi retribuiti che
percepiscono, perché crediamo che sia ora di cominciare a sollevare
una coperta, sotto la quale ci sono centinaia di milioni di
incarichi, per non dire di miliardi, che sono veramente poco
giustificati sotto l'aspetto della tecnicità e della
professionalità. E se sono giustificati sotto l'aspetto della
vicinanza politica e della fiducia politica, sotto l'aspetto
dell'efficienza professionale lasciano qualche perplessità, e
allora il pensiero a: ma che cosa va a coprire questa delibera,
quali erano gli accordi preelettorali e postelettorali, viene
fuori. E lei oggi non ci ha aiutato a far chiarezza, perché ha
pensato che l'attacco fosse alla signora Alessandra Bovo. No, non
c'è nessun attacco né ad Alessandra Bovo né a lei, c'è voglia di
chiarezza!
Qualcuno ci deve spiegare questo incarico professionalmente da
cosa è giustificato, visto che le pubbliche relazioni sono una
parte, un terzo, dell'attività che questo dirigente dovrebbe saper
fare, perché noi creiamo una casella dirigente formativo con
capacità di direzione amministrativa e questi requisiti
professionali non ci sono.
Se non si tratta di una delibera per parenti di nome, in questo
caso possiamo pensare che si tratti di una delibera per parenti di
fatto. E allora crediamo che lei oggi non abbia aiutato in questo
Consiglio a fare chiarezza su una metodologia di distribuzione
degli incarichi.
E allora, pur con malumore perché non è bello, e lei su questo
ha ragione, non è bello occuparsi di fatti di questo tipo, però
crediamo che proprio per un malcostume e una spregiudicata
abitudine di dare incarichi per reazioni che esulano dal compito di
cui semmai l'Amministrazione ha bisogno, queste siano delibere che
devono essere portate alla conoscenza del Consiglio, devono essere
portate all'evidenza dell'opinione pubblica perché mentre noi
parliamo l'opinione pubblica si chiede: "Come mai questa signorina
che lavora e che lavorava lì, oggi è di là e successivamente a
quella delibera l'Assessore al turismo più di chiunque altro ha una
rassegna stampa da far invidia persino a Berlusconi"?
(ilarità dell'assemblea)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK