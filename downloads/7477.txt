Consiglio Regionale della Valle d'Aosta - Oggetto del Consiglio n. 1980 del 7 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1980 del 7 maggio 1986 - Resoconto
OGGETTO N. 1980/VIII - ACCERTAMENTO DEI REQUISITI PER LA
CLASSIFICAZIONE DEGLI ESERCIZI ALBERGHIERI DELLA REGIONE.
(Interrogazione)
PRESIDENTE:
Do lettura dell'interrogazione presentata dal
Consigliere Pascale:
INTERROGAZIONE
Uno dei problemi da risolvere per migliorare qualitativamente
l'offerta turistica valdostana e porla su un piano più competitivo
rispetto alle altre regioni alpine è senza dubbio quello della
corrispondenza del prezzo al servizio prestato. Ciò vale in
particolare per il servizio alberghiero, rispetto al quale si sono
registrate in passato le maggiori lamentele dei turisti che hanno
avuto modo di comparare tale servizio ed il corrispondente prezzo
con quelli di altre regioni.
Un primo passo per ristabilire ordine e chiarezza di prestazioni
in questo ambito era stato effettuato con l'approvazione della
legge 6 luglio 1984, n. 33, che prevedeva la classificazione delle
aziende alberghiere sulla base di una serie di requisiti, da
accertare tramite gli organi di vigilanza dell'Assessorato al
Turismo. Sembra tuttavia che, ancora oggi, ad avvenuta
classificazione con decreto dell'Assessore regionale al Turismo,
non tutti gli alberghi garantiscano una prestazione conforme ai
requisiti previsti dalla legge, in particolare di quelli ai punti
1° e 2° dell'art. 6 e punto 4° dell'art. 14.
Resta poi il delicato problema di quegli alberghi che
difettavano di alcuni requisiti obbligatori e che, in base all'art.
14 della sopracitata legge, hanno ottenuto provvisoriamente la
nuova classifica, purché provvedano entro la fine di quest'anno a
dotarsi di tali requisiti, sotto pena di gravi sanzioni, quali la
revoca della licenza di esercizio.
Ciò posto, il sottoscritto Consigliere regionale
INTERROGA
l'Assessore regionale al Turismo, Urbanistica e Beni
Culturali, al fine di conoscere:
a) se il personale dell'Assessorato ha effettuato, prima
della classificazione, un controllo di requisiti denunciati dalle
aziende alberghiere esistenti ai fini della classificazione
medesima;
b) in caso affermativo, se la successiva classificazione ha
tenuto rigorosamente conto di tali accertamenti;
c) se la
capacità ricettiva autorizzata corrisponde alla
reale situazione di fatto così come stabilito dagli artt. 6 e 14
sopracitati e, in caso contrario, quali sono stati i motivi che
hanno determinato la manata applicazione della legge;
d) quali provvedimenti pensa di assumere nei confronti degli
esercizi alberghieri che alla scadenza del 31.12.1986 non abbiano
provveduto a dotarsi dei requisiti obbligatori mancanti.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Al primo punto dell'interrogazione posso
rispondere dicendo che il personale della Regione ha sempre
effettuato dei controlli a campione, ma, dopo l'approvazione della
nuova normativa sulla classificazione alberghiera, questi controlli
sono stati effettuati "a tappeto" su tutti gli esercizi alberghieri
che
sono più di 500.
Il secondo punto dell'interrogazione chiede se la successiva
classificazione ha tenuto rigorosamente conto di tali accertamenti.
Stando al punto 1 dell'articolo 14, gli esercizi alberghieri
esistenti mancanti di 2 requisiti obbligatori sono stati
classificati al livello di categoria posseduto, mentre quelli
mancanti di più di 2 requisiti sono stati declassati. Per tutti
rimane l'obbligo di dotarsi dei requisiti mancanti entro il 31
dicembre 1986.
Rispondendo al punto 3 dell'interrogazione, che chiede se la
capacità ricettiva autorizzata, corrisponde alla reale situazione
di fatto così come stabilito dagli artt. 6 e 14, dichiaro che la
capacità ricettiva attualmente autorizzata non corrisponde a quella
prevista dal punto 4 dell'articolo 14 della legge. L'applicazione
automatica di quanto previsto avrebbe comportato, per alcuni
esercizi, una notevole riduzione della capacità ricettiva. Al fine
di evitare situazioni traumatiche sono state previste alcune fasi
di intervento.
Nella prima fase sono già stati eliminati circa 170 posti. Nella
seconda fase si dovrebbe verificare l'eliminazione di circa 200
posti letto concernenti le camere considerate doppie e aventi
superficie inferiore agli 11 metri quadrati e le camere singole
aventi superficie inferiore ai 7 metri quadrati. Nella terza fase è
prevista l'eliminazione di tutti i posti letto situati in camere
aventi superficie inferiore ai 12 metri quadrati.
Poiché non sapevamo queste cose prima della classificazione
alberghiera, visto che non avevamo a disposizione tutti i dati
riferiti alle superfici delle camere di tutti gli alberghi e molte
delle dichiarazioni fatte non corrispondevano alla situazione
reale, abbiamo anche effettuato delle valutazioni sbagliate.
Comunque, per evitare drastiche perdite di capacità ricettiva, è
allo studio un disegno di legge che, per i soli esercizi esistenti,
prevede alcune modificazioni alla disciplina prevista dall'attuale
legge di classifica. Nell'effettuare la ricerca a tappeto ci siamo
accorti, infatti, che le camere dagli 11,5 ai 12 metri quadrati
sono 203, quelle dagli 11 agli 11,5 metri quadrati sono 183 e le
camere sotto gli 11 metri sono 309. Si tratterebbe quindi di una
perdita secca di più di 500 posti letto. Conosciuti tutti questi
dati, la Giunta regionale sta valutando l'opportunità di una
variazione al disegno di legge che sarà portata in Consiglio per
vedere, specie per le camere a 2 letti e stante la situazione
attuale, a quale limite sarebbe giusto portare la superficie minima
di queste camere.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Io avevo presentato questa
interrogazione sulla base di sporadiche lamentele raccolte
nell'ambiente alberghiero, perché qualche azienda fuori legge
creava del malcontento nei turisti che facevano la comparazione con
la situazione di altre Regioni.
Dalla risposta dell'Assessore, però, mi sembra di aver tratto la
convinzione che il fenomeno sia ben più ampio di quanto io
pensassi. Egli ha citato dei numeri che confermano l'ampia portata
del fenomeno delle irregolarità, rispetto alla legge che noi
abbiamo approvato in Consiglio Regionale. Se questo è vero potrei
dire che forse sarebbe stato opportuno fare dei controlli sulla
situazione esistente prima dell'approvazione della legge e quindi,
magari, adeguare la legge alla situazione di fatto, così non
avremmo approvato una legge per poi accorgerci che la sua
applicazione comporta una riduzione eccessiva della capacità
ricettiva.
Ora ho sentito parlare di un disegno di legge che tenderebbe a
modificare la legge che noi abbiamo votato e quasi a sanare le
situazioni esistenti, anche se ci riserviamo di valutare quali
modifiche possono essere apportate alla legge. Diciamo subito,
però, che saremmo contrari ad una specie di sanatoria della
situazione di fatto, perché essa non solo andrebbe a scapito del
servizio, che era poi l'oggetto principale della nostra
interrogazione che aveva appunto lo scopo di qualificare il nostro
servizio alberghiero, ma porrebbe poi anche delle discriminazioni
verso quelle aziende alberghiere che, con grande sforzo
finanziario, si sono adeguate ai requisiti previsti dalla legge. Ci
riserviamo quindi di esprimere una nostra valutazione nel momento
in cui sarà presentato questo disegno di legge.
Si dà atto che alle ore 12,40 riassume la Presidenza il
Presidente BONDAZ.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK