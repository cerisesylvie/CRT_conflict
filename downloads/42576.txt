Consiglio Regionale della Valle d'Aosta - Oggetto del Consiglio n. 123 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 123 del 2 dicembre 2020 - Resoconto
OGGETTO N. 123/XVI - Interrogazione: "Accordi organizzativi
tra Assessorato Istruzione e Assessorato Sanità per la gestione
delle situazioni di quarantena scolastica".
Marguerettaz (Presidente) -
Punto n. 10 all'ordine del
giorno. La parola all'assessore Caveri.
Caveri (VdA Unie) -
Riprendendo nell'inizio di questa
risposta la questione di Ponzio Pilato, figura che non mi
appartiene, " è giusto non governare a furor di popolo altrimenti
c'è il rischio di scegliere Barabba al posto di Gesù", tuttavia è
nostro compito in certe occasioni capire qual è il furor di popolo.
In questo caso il furor di popolo si è manifestato alle ore otto
del mattino del 20 novembre, quando improvvisamente il mio telefono
è esploso, perché noi viviamo in un periodo in cui la politica non
è più l'incontro del martedì ma sono i
WhatsApp
a qualunque
ora del giorno e della notte, e lo avete vissuto anche voi quando
eravate al Governo e a tutti noi oramai le persone si rivolgono
ad personam
. Cos'è successo quel giorno? È successo
semplicemente che tutti gli alunni e i docenti della scuola San
Francesco si sono trovati di fronte a una difficoltà che nasce però
qualche giorno prima. Sarò esatto nella risposta e spiegherò anche
perché poi l'Amministrazione regionale è stata costretta a
presentare un esposto firmato dall'Avvocatura regionale presso il
Tribunale di Aosta per lo svolgimento degli opportuni accertamenti,
anche perché ha dovuto affidare alla Sovrintendente agli Studi un
incarico ispettivo rispetto agli avvenimenti che sono capitati,
quindi un'indagine amministrativa da una parte e, dall'altra,
invece un esposto, che non è una denuncia, per capire che cos'è
successo.
Allora, facendo un passo indietro, in data 10 novembre 2020
tutti gli alunni e i docenti della Scuola primaria San Francesco di
Aosta sono stati posti in quarantena a seguito di comunicazione da
parte del Dipartimento di prevenzione dell'USL in quanto erano
entrati in contatto stretto con un caso di Covid-19 che si era
verificato all'interno della scuola. La circolare del Ministro
della salute del 12 ottobre 2020 prevede che i contatti stretti
asintomatici di un caso di Coronavirus devono osservare un periodo
di quarantena di 14 giorni dall'ultima esposizione al caso oppure
un periodo di quarantena di 10 giorni dall'ultima esposizione con
un test antigenico o molecolare negativo effettuato in decima
giornata. Queste due opzioni sembrerebbero - uso il condizionale -
dare la possibilità di scelta al lavoratore per una soluzione o per
l'altra. Peraltro la
ratio
della circolare era di rispettare
le indicazioni del Comitato scientifico sulla riduzione dei tempi
di quarantena e nel contempo prevedere l'eventualità, in caso di
particolare diffusività della pandemia, che le strutture sanitarie
non fossero in grado di offrire in decima giornata e nemmeno nei
giorni successivi tamponi a tutti i contatti stretti da liberare
dalla quarantena.
In considerazione dell'importanza che riveste la didattica in
presenza, che è disposta da tutta la normativa attuale che prevede
che l'attività didattica ed educativa per la scuola dell'infanzia,
per il primo ciclo d'istruzione, quelle che noi chiamavamo le
elementari, e per i servizi educativi per l'infanzia continui a
svolgersi in presenza, il Dipartimento di Prevenzione dell'Azienda
sanitaria ha comunicato in data 18 novembre, con una
mail
delle ore 17:12, che alunni e docenti delle istituzioni scolastiche
coinvolte, fra le quali anche appunto l'Istituzione scolastica San
Francesco avrebbero potuto effettuare il test antigenico rapido in
modalità
drive-in
il giorno 19 novembre fornendo gli orari
di convocazione. La Dirigente scolastica ha conseguentemente
informato, mediante il registro elettronico, le famiglie degli
alunni e gli insegnanti che erano stati posti in quarantena. È
stato detto loro che avrebbero potuto svolgere questo tampone
rapido e che, a fronte dell'esito negativo dei tamponi, gli alunni
avrebbero potuto usufruire nuovamente della didattica in presenza
da venerdì 20 novembre.
Da quanto segnalato, come ho già detto nella mattina del 20,
sono risultati essersi sottoposti a tampone solo 6 docenti su 27 e,
di conseguenza, solo alcune classi, che erano la I A e B, la II B e
la IV A e B, seppure con un contingente minimo di insegnanti, hanno
potuto accogliere i rispettivi alunni. Per i restanti 21 docenti
non si è verificata la condizione per il rientro il 20 novembre,
vale a dire il tampone in decima giornata con esito negativo e i
docenti non si sono presentati a scuola. Conseguentemente agli
alunni delle classi cui tali docenti sono assegnati non è stato
erogato il servizio didattico in presenza pur essendo una parte
degli alunni stessi presentatasi regolarmente a scuola, di qui
l'arrabbiatura ovviamente dei parenti che avevano accompagnato i
bambini e se li sono dovuti riportare a casa. La maggior parte dei
docenti ha comunicato alla scuola la propria assenza dal servizio
per la giornata del 20 inviando nel pomeriggio del 19 novembre una
mail
alla Segreteria della scuola, come risulta dalle mail
di cui abbiamo conoscenza che riportano gli orari di queste
comunicazioni.
A tal proposito la Dirigente scolastica ha precisato che le
stesse sono transitate sulla segreteria digitale molto dopo
l'orario riportato, cioè quando la Segreteria della scuola non era
più presidiata. Non è stato pertanto possibile chiamare il numero
di sostituti di docenti che potevano sostituire questi 21
insegnanti che non c'erano. In ogni caso anche quand'anche si
ritenesse che la scelta fra la quarantena breve senza tampone e la
quarantena di 14 giorni sia esclusivamente in capo al lavoratore,
il lavoratore non è esentato da darne tempestiva comunicazione al
datore di lavoro trattandosi di obbligo che discende dal generale
dovere di correttezza e buona fede nell'esecuzione del contratto di
lavoro.
Nella seconda domanda si diceva quali siano state le
comunicazioni effettuate dalla scuola alle famiglie e se queste
fossero concordate con l'Assessorato. Le comunicazioni sono state
effettuate dalla Dirigente alle famiglie secondo le modalità che
sono stabilite fra il Dipartimento di Prevenzione dell'Azienda USL
e le scuole.
Terza domanda: per quanto attiene agli accordi organizzativi fra
Assessorati e Aziende USL, si precisa che seguono le disposizioni
fornite dal rapporto dell'Istituto Superiore di Sanità che è stato
pubblicato in Gazzetta Ufficiale il 21 agosto del 2020 e che
vengono riportate anche nella precedente interrogazione, delibera
di Giunta regionale del 31 agosto 2020.
Vorrei concludere però con un'osservazione interessante spero
per chi ha posto la domanda, cioè noi avremo nelle prossime ore
un'apposita riunione con le Autorità sanitarie per chiarirci un
dubbio definitivo, cioè, nel momento in cui i docenti vengono
chiamati a effettuare il tampone, esiste effettivamente una libera
scelta di non andarci, come dicono, ad esempio, le organizzazioni
sindacali nella lettera che ci hanno inviato? Oppure l'altra
soluzione, cioè quella di far trascorrere il tempo, com'è avvenuto
nel caso dei 21 insegnanti, è una situazione diversa da quella
ordinaria di svolgere il tampone? Io non sono in grado di
sciogliere la questione, la scioglieranno per noi le Autorità
sanitarie e l'Avvocatura della Regione, perché è chiaro che prima o
poi bisognerà capirlo perché casi come questi comunque non si
ripetono, è vero che c'è stata la didattica a distanza quel giorno,
ma quel giorno la scuola è stata largamente chiusa.
Un'ultima osservazione riguarda invece l'atteggiamento che hanno
avuto i genitori che è stato un atteggiamento di autentica rabbia
nei confronti del mondo della scuola di incomprensione. Noi non
abbiamo fatto l'esposto per reagire all'arrabbiatura dei genitori:
abbiamo fatto l'esposto perché riteniamo che l'inchiesta
amministrativa non sia in grado di farci capire, di farci
comprendere esattamente quel giorno che cos'è successo. Noi non
abbiamo parlato dell'esistenza di reati in un esposto molto
equilibrato, abbiamo semplicemente dato atto che esistono
difformità di interpretazione sugli eventi e quindi è giusto,
tenendo conto che la scuola è un servizio pubblico essenziale, che
ci sia piena chiarezza su questa questione.
Presidente -
La parola al collega Carrel.
Carrel (PA) -
Il nostro intento era proprio questo, cioè
capire come possiamo in qualche modo evitare quanto è successo.
Dalle notizie che abbiamo ricevuto e che ha ben citato dei
genitori, è mancata una comunicazione tempestiva tra scuola e
genitori, docenti e scuola, quindi ovviamente si è creato un corto
circuito, che ha, di fatto, creato il problema: un problema che
ovviamente comprendiamo bene per le famiglie è un problema molto
importante, perché sapere se i figli vanno a scuola in presenza o a
didattica a distanza è importante, perché ovviamente la differenza
è sostanziale per l'organizzazione della giornata e dell'attività
lavorativa di ognuno. Come ha detto lei, non abbiamo gli elementi
per capire se gli insegnanti erano obbligati oppure no e non credo
che sia questo il vero e proprio problema di questo caso specifico,
nel senso che è giusto chiarire quali siano gli obblighi degli
insegnanti, è giusto chiarirlo per il futuro, però in questo caso
specifico credo sia proprio mancata la comunicazione, quindi è
giusto fare luce su quanto è successo e cercare di capire per
evitare che ciò non accada ma mi sembra di aver capito dalle parole
dell'Assessore che vi stiate già muovendo in questa direzione,
quindi mi ritengo soddisfatto della vostra risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK