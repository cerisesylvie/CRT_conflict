Consiglio Regionale della Valle d'Aosta - Oggetto del Consiglio n. 2848 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2848 del 12 ottobre 2023 - Resoconto
OGGETTO N. 2848/XVI - Interpellanza: "Intendimenti in merito
alla salvaguardia e alla valorizzazione del Coordinamento regionale
dell'Associazione Nazionale Pubbliche Assistenze - ANPAS".
Marguerettaz (Presidente) -
Punto n. 47 all'ordine del
giorno. Per la presentazione, la parola al collega Marquis.
Marquis (FI) -
Abbiamo presentato quest'iniziativa a
seguito dell'uscita sulla stampa di un articolo che sostanzialmente
annunciava le dimissioni del Presidente, del Vicepresidente e di
due Consiglieri del Comitato Anpas. Il Comitato Anpas rappresenta
le quattordici associazioni che operano sul territorio valdostano a
cui fa riferimento lo stesso Comitato e rappresentano circa
seicento volontari che sono impiegati nel soccorso e nel trasporto
degli infermi, dando dei servizi anche di carattere istituzionale
agli Enti locali. Questo è un sistema che è stato costruito in 45
anni, è un vanto per la Valle d'Aosta, una piccola realtà di
montagna avere così tante persone che si occupano del bene altrui,
della difesa del benessere e della salute degli altri e tutto
questo tramite un'azione quotidiana di volontariato. È proprio per
questa ragione che già alcuni mesi fa avevamo in altra occasione
presentato un'iniziativa dove avevamo colto delle avvisaglie che si
stesse formando qualche crepa dentro la casa del volontariato e
proprio per questa ragione avevamo invitato l'Assessore competente
a prendersi carico di questa questione affinché fosse monitorata
con attenzione per cercare di capire quale fosse la condizione di
malessere che creasse delle problematiche che potevano anche poi
determinare delle situazioni di preoccupazione.
Ora siamo venuti a conoscenza di queste dimissioni, dimissioni
che sicuramente sono la manifestazione di un clima non sereno
internamente al sistema del volontariato associato, pertanto con
quest'iniziativa l'interesse nostro è quello di chiedere
all'Assessore competente se ritiene preoccupante questa situazione
descritta e, nel caso affermativo, per quanto di sua competenza, se
abbia preso contatto con il Presidente dimissionario del Comitato
per capire qual è la reale situazione, quali sono le ragioni che
hanno indotto a questa scelta e tutto questo con la finalità di
salvaguardare e valorizzare questo patrimonio comune.
Presidente -
Per la risposta, la parola all'assessore
Marzi.
Marzi (SA) -
Lo scorso 31 marzo, a seguito di un proficuo
e collaborativo confronto insieme all'Azienda USL e alle
organizzazioni di volontariato già storicamente coinvolte nei
servizi sanitari abbiamo portato a termine e sottoscritto le nuove
convenzioni con ANPAS, i volontari di Valpelline e la Croce Rossa
Italiana. Grazie alla collaborazione delle associazioni, si sono
fatti passi avanti per garantire la piena copertura al servizio di
emergenza-urgenza sul territorio regionale. L'obiettivo che ci
siamo prefissati è di potenziare il servizio in modo capillare
soprattutto in quelle zone non facilmente raggiungibili e remote
rispetto al nostro unico Ospedale e alle future case di comunità e
di migliorare quindi i tempi di intervento degli equipaggi di
soccorso e delle ambulanze, facendo sentire più vicine le persone
che abitano la montagna con quelle di Aosta e del Fondovalle.
Questo è stato uno dei primi temi sui quali abbiamo sin da subito
concentrato l'impegno al nostro insediamento in Assessorato e sul
quale abbiamo lavorato per aggiornare le ultime disposizioni
regionali del 2007, che esigevano una rivisitazione complessiva
della disciplina. Si è trattato di un investimento importante che,
per il 2023, ha visto uno stanziamento di oltre un milione di
euro.
Per quanto riguarda ANPAS, l'investimento di queste convenzioni
è nella misura di 1 milione di euro, per quanto riguarda la Società
dei soccorritori volontari di Valpelline, è di 68 mila euro. Credo
che questo renda assolutamente evidente quanto la Regione creda nel
volontariato in generale e, nel caso specifico, anche in ANPAS,
prevedendo quindi la possibilità di poter reperire nuove unità di
personale, acquisti di nuove ambulanze e nuove dotazioni delle
divise. In parallelo abbiamo lavorato sin da subito per portare a
termine le attività già avviate dal collega Barmasse di
aggiornamento delle disposizioni in materia di formazione,
aggiornamento e addestramento permanente del personale operante
nell'emergenza-urgenza sanitaria. I confronti che abbiamo avviato
tra i rappresentanti del mondo del volontariato, quindi ANPAS, i
volontari del soccorso di Valpelline, la Croce Rossa Italiana, i
referenti competenti dell'Azienda USL, i rappresentanti del
Soccorso Alpino Valdostano, i referenti di Dipartimento sanità e
salute hanno trovato quindi sintesi tra posizioni a volte diverse
che sono costate nel caso specifico mesi se non anni di trattativa.
Tutto ciò è reso evidente dalla delibera di Giunta regionale 517
che abbiamo approvato lo scorso 15 maggio. Con tale delibera si è
posto come obiettivo principale la valorizzazione dei volontari del
soccorso e il potenziamento del loro ruolo nel sistema regionale
dell'emergenza-urgenza. Le novità principali sono state
l'introduzione della formazione in continuo; la declinazione della
formazione su tre livelli diversi, garantendo una formazione base
anche ai volontari che svolgono servizi sul territorio più
assimilabili ai servizi sociali; l'aggiornamento dei contenuti e
delle modalità di espletamento dei corsi; la qualificazione dei
docenti formatori e di altri elementi che hanno chiarito aspetti
che le precedenti disposizioni avevano in taluni casi lasciato a
una dubbia interpretazione. Con le nuove disposizioni abbiamo anche
previsto l'istituzione di un tavolo di lavoro tecnico dedicato a un
confronto continuo per affrontare eventuali difficoltà applicative
che possono presentarsi ogni qualvolta si rinnova una disciplina in
uso da lungo tempo.
Le recenti dimissioni, come da lei richiamato, del Presidente di
ANPAS e di alcuni altri volontari con cariche di vertice, sono
motivo di preoccupazione da parte nostra e si auspica che tutto ciò
si possa risolvere il prima possibile, anche perché il tavolo
tecnico di cui sopra era stato fortemente voluto a maggior ragione
da ANPAS stessa, proprio in ragione dell'importanza che tale
struttura riveste per la comunità valdostana. In attesa del
riassetto dei vertici di ANPAS, abbiamo comunque ritenuto
importante incontrare lo scorso 26 settembre tutti i Presidenti
delle due organizzazioni di volontariato del territorio, quindi
ANPAS e i volontari del soccorso di Valpelline. Nel corso
dell'incontro, a cui hanno partecipato anche il Coordinatore del
Dipartimento e la Dirigente competente in materia, si è svolto un
proficuo confronto riferito in particolar modo alle nuove
disposizioni relative alla formazione su cui inizialmente erano
stati coinvolti gli enti rappresentativi di tutte le organizzazioni
di volontariato. Nel corso della riunione i Presidenti delle
associazioni si sono impegnati a comunicare l'elenco dei
partecipanti ai vari corsi che saranno attivati nei prossimi mesi.
Diciamo che c'era stato un aspetto in particolar modo legato alle
nuove disposizioni previste dalla deliberazione richiamata
poc'anzi, cioè il fatto che la formazione sia in continuo e che
quindi non ci siano più delle stagioni ma ci sia la possibilità di
fare formazione e quindi di iscrivere dei volontari
continuativamente, che ha reso più chiari alcuni passaggi che
inizialmente con questo cambio non erano stati così chiari.
Nel contempo l'Azienda USL, grazie all'impegno profuso dal
Direttore e dal medico competente della formazione, ha già dato
avvio alle prime edizioni del corso A di formazione continua.
Presidente -
Per la replica, la parola al collega
Marquis.
Marquis (FI) -
Grazie Assessore per la risposta dalla
quale si è trapelata una certa preoccupazione riguardo alla
situazione in essere. In realtà lei in parte ha risposto alla mia
domanda, su una parte ha glissato; le avevo chiesto se ha
incontrato il Presidente dimissionario del Comitato gerente. Sotto
questo profilo, le devo fare un appunto: se sta a cuore il
mantenimento di questa Casa che è stata costruita con fatica, una
Casa che ha intrapreso il percorso nel 1991 con la costituzione
della Federazione, basta andare a dare lettura degli atti, in cui
la Regione ha fortemente creduto e investito, sono partiti con la
costituzione della sede all'Ospedale, dopodiché è stata finanziata
dall'allora presidente Rollandin la nuova sede che è stata
costituita nel 2007. È stata una grande soddisfazione, un grande
segno di stima verso queste persone che prestano servizio, quindi
c'è sempre stato un accompagnamento al settore da parte della
Pubblica Amministrazione.
In questo caso lei ha citato prima un incontro che c'è stato di
recente dove sono state convocate le quattordici associazioni che
fanno parte del Comitato ANPAS, assieme ai volontari di Valpelline
e ai Comitati della Croce Rossa. Credo che in quell'occasione
avete, a mio giudizio, commesso un grave errore, perché a quella
riunione non avete invitato ANPAS che rappresenta tutte le
associazioni che fanno riferimento. È come se il Governo nazionale
invitasse le singole concessionarie autostradali a una riunione
senza invitare l'AISCAT che le rappresenta tutte, mai vista una
cosa del genere!
La cosa è ancora più grave tenuto conto del momento in cui si è
verificata, in un momento dove ci sono delle dimissioni in corso
che hanno manifestato una situazione di oggettiva difficoltà e, a
mio giudizio, è preoccupante che il Governo regionale non si sia
fatto carico in questo frangente nemmeno di andare a incontrare i
vertici del Comitato per capire quali sono le problematiche che
stanno vivendo e che hanno determinato questa scelta di dimissioni.
Io credo che se ci fosse stato un incontro, avrebbero potuto magari
uscire degli elementi utili anche per il Governo regionale per fare
delle considerazioni sulla situazione che si sta attraversando.
Pertanto, siccome non l'ha fatto, perché mi risulta che non è stato
fatto, non è stata fatta una visita alla sede per capire come
funziona il sistema, né c'è stato nessun incontro con i vertici del
Comitato, così come gli era stato detto qualche mese fa, le
rinnoviamo l'invito a fare questo passaggio perché riteniamo che
sia un passaggio importante in una fase così delicata. Questo
sistema va mantenuto in essere, così come lei l'ha ereditato,
perché sennò si rischia di compromettere una funzionalità e
un'assistenza che è completamente gratuita da parte di chi presta
azione di volontariato e credo che l'identità che è stata costruita
nel tempo non deve essere deteriorata in breve tempo perché è
frutto di un percorso fatto tra mille difficoltà e pertanto il
Comitato credo che meriti tutto il rispetto e l'attenzione del
Governo regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK