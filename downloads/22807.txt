Consiglio Regionale della Valle d'Aosta - Oggetto del Consiglio n. 2240 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2240 del 8 novembre 2006 - Resoconto
OGGETTO N. 2240/XII - Tempistica per l'aggiornamento del
piano delle attività estrattive. (Interrogazione)
Interrogazione
Ricordata la Legge regionale 15 del 1996 "Norme per la
coltivazione di cave e torbiere, per il reperimento dei materiali
di cava e per il riassetto delle cave abbandonate" che prevedeva
all'articolo 5 comma 6 la verifica del piano delle attività
estrattive almeno ogni tre anni;
Constatato che il piano degli inerti risale al 2 giugno 1994,
quello del pietrame al 214 giugno 1995 e quello del marmo all'8
giugno 2000;
Venuti a conoscenza che un nuovo piano per tutte e tre le
categorie estrattive è stato predisposto per incarico
dell'Amministrazione regionale, da un noto professionista ed è
attualmente a disposizione degli uffici regionali;
I sottoscritti Consiglieri regionali
Interrogano
La Giunta regionale per conoscere:
1) i tempi previsti per l'aggiornamento del Piano delle
attività estrattive, per tutte le tipologie;
2) quali siano gli ostacoli o le difficoltà che si sono
presentati nella predisposizione di tale piano, in particolare nel
confronto con le comunità locali.
F.to: Sandri - Fontana Carmela - Ferraris - Fiou
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Una provocazione per il collega Sandri: non
sarebbe male portare i bambini delle scuole a vedere le cave della
Valle d'Aosta...
Sandri
(fuori microfono)
... sono d'accordo...
Cerise (UV)
- ... l'incarico per la revisione del Piano
regionale delle attività estrattive era stato affidato dalla Giunta
regionale nel 1998 all'Ing. Ravet. Il lavoro di aggiornamento era
stato interrotto nel periodo alluvionale per ovvi motivi, non
ultimo per l'avvio del piano degli interventi straordinari e di
rendere coerenti le attività estrattive con i vincoli e i regimi di
salvaguardia dettati dalle circostanze a seguito dell'alluvione. Il
cambiare di queste condizioni fisiche e vincolistiche legate ad
alcune aree del territorio regionale ha comportato un'ulteriore
integrazione dello studio correlato, finalizzato ad approfondire le
tematiche legate al dissesto idrogeologico e ai nuovi vincoli di
natura territoriale in corso di adozione da parte dei vari Comuni
valdostani, in adempimento degli obblighi previsti dal Piano
stralcio di assetto idrogeologico dell'Autorità di bacino del fiume
Po e dalla la legge regionale n. 11/1998. Una prima bozza del
piano, consegnata a dicembre 2005, è stata esaminata dalla
struttura competente sia per quanto riguarda gli aspetti di natura
tecnico-amministrativa legati alle coltivazioni, sia per gli
aspetti di compatibilità delle varie indicazioni propositive con le
problematiche di natura idrogeologica via via in corso di
definizione con le approvazioni delle cartografie degli ambiti
inedificabili, riferite alle problematiche di natura idrogeologica.
Le procedure tecnico-amministrative di approvazione del piano,
complessivamente nelle sue 3 parti (inerti, pietrame e marmi), così
come definite dalla legge regionale n. 15/1996, prevedono la
trasmissione del piano al Servizio di valutazione d'impatto
ambientale, per le osservazioni del Comitato scientifico e la
successiva approvazione da parte della Giunta regionale.
Contestualmente si dà corso all'invio del materiale documentale, su
supporto informatico, ai singoli componenti del Comitato
scientifico, alle amministrazioni comunali, con presentazione
presso il CELVA del piano stesso, alle Associazioni di categoria ed
all'Autorità di bacino del fiume Po. Conclusi i controlli di
dettaglio e ritarati alcuni aspetti di tipo tecnico, contiamo di
trasmettere il piano entro il 15 novembre 2006, termine a partire
dal quale decorreranno i 60 giorni massimi per l'approvazione da
parte della Giunta regionale della valutazione dell'impatto
ambientale e per la predisposizione della deliberazione di adozione
del Piano da parte del Consiglio regionale, su proposta della
Giunta stessa. In questa fase è bene sottolineare che il Consiglio
non lo approva, ma lo adotterà perché si aprirà la fase di
concertazione, cioè in seguito all'adozione da parte del Consiglio
regionale, le amministrazioni comunali e le associazioni potranno
fare osservazioni, dare suggerimenti, esprimere pareri e
quant'altro, quindi una fase molto pubblica. A conclusione di
questa fase, su proposta della Giunta, il Consiglio approva
definitivamente il piano.
Faccio un inciso. Nel 2005, quando abbiamo preso visione della
prima bozza di piano delle attività estrattive, abbiamo preso atto
che c'erano tutta una serie di problemi legati in particolare a
Comuni che avevano delle difficoltà ad assentire queste attività,
per cui con legge regionale n. 1/2005 abbiamo stabilito che la
Giunta regionale può autorizzare l'apertura di nuove cave - mi
dispiace che non vi sia il collega Viérin che aveva posto questo
problema - esclusivamente nelle aree già previste nei piani
approvati precedentemente all'entrata in vigore della legge stessa,
previo parere favorevole dei Comuni interessati, secondo le
procedure di cui agli articoli 7 e 8: questo perché precedentemente
la normativa escludeva questa possibilità, che era limitata solo ai
3 anni dalla data di scadenza del piano. L'impostazione del piano
risale al 1998 e da allora ci sono state numerose modifiche,
relativamente poche da un punto di vista giuridico normativo, ma
molte da un punto di vista territoriale e di collocazione delle
stesse attività estrattive. Va ricordato che da allora sono passati
2 mandati amministrativi a livello comunale, in qualche caso le
amministrazioni che sono subentrate hanno dato altre
interpretazioni a questa problematica rispetto a quelle precedenti.
Per dirla in altri termini, a fronte di una disponibilità
all'apertura delle cave manifestata dalla precedente
amministrazione, quella che è arrivata dopo ha manifestato
un'attitudine di tipo più restrittivo. Queste sono le difficoltà
che hanno fatto slittare, rispetto ai tempi previsti, la
predisposizione del piano che si sta concludendo e sul quale avremo
modo di fare ulteriori confronti nelle sedi previste dall'iter
procedurale.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore, la risposta è
stata ampiamente esaustiva e auspico che i tempi che ha detto siano
rispettati, in particolare quello del 15 novembre, perché apre
quella fase di confronto in cui anche i tempi sono più certi,
sempre con l'auspicio di tornare ad essere efficienti come nel
secolo scorso quando il canale di Panama è stato fatto in 8 anni.
Possiamo quindi diventare tutti un po' più efficienti... non c'era
stata l'alluvione evidentemente!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK