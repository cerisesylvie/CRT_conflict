Consiglio Regionale della Valle d'Aosta - Oggetto del Consiglio n. 1152 del 23 febbraio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 1152 del 23 febbraio 2000 - Resoconto
OGGETTO N. 1152/XI Sostegno finanziario del Comitato
FISI-ASIVA della Valle d'Aosta. (Interrogazione)
Interrogazione Preso atto del consistente taglio dei
contributi economici da parte della Federazione Italiana Sport
Invernali nei confronti del Comitato Fisi-Asiva della Valle
d’Aosta, che vedrà una diminuzione dei fondi a
disposizione nella misura di circa 250 milioni di lire;
Considerato il ruolo fondamentale e oramai tradizionale del
Comitato Fisi-Asiva della Valle d’Aosta nel campo
degli sport invernali, inteso sia come formazione sportiva sia come
veicolo di promozione turistica della nostra regione;
Atteso che in virtù di questi tagli l’attività
del Comitato Fisi-Asiva della Valle d’Aosta subirà
necessarie limitazioni, penalizzando soprattutto il lato educativo
e formativo dello sport;
i sottoscritti Consiglieri regionali
Interrogano
la Giunta regionale per conoscere:
1) se è stata presa in considerazione l’ipotesi
di stanziare un contributo straordinario a Comitato Fisi-Asiva
della Valle d’Aosta, in funzione del taglio dei
contributi di cui in premessa;
2) in caso di risposta positiva, l’ammontare di
tale contributo; in caso di risposta negativa quali sono le
eventuali proposte alternative e le azioni da porre in essere al
fine di sostenere la preziosa attività del Comitato Fisi-Asiva,
messa in grave difficoltà dai tagli operati dalla Federazione
Italiana Sport Invernali.
F.to: Lanièce - Comé
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Condividiamo le preoccupazioni che sono
evidenziate in premessa; come Giunta regionale abbiamo avuto modo
di incontrarci e confrontarci con i responsabili dell'ASIVA per
vedere insieme quali soluzioni si possono dare a un problema che si
presenta reale.
D'altro canto, come premessa di carattere generale, non è
pensabile che ogni qualvolta ci sono delle situazioni negative per
associazioni varie, non legate a quelle che possono essere
decisioni dell'Amministrazione regionale o della Giunta regionale
oppure cambiamenti di direzione su posizioni prese nel passato,
situazioni dove la Giunta decide ad esempio di ridurre o di non
dare più sostegni finanziari ad associazioni varie, ma problemi che
nascono da altre fonti?, è impensabile che tutte le volte la
soluzione al problema possa essere quella di fare intervenire la
Giunta o l'Amministrazione regionale a ripianare la situazione di
difficoltà.
Fatta questa premessa, siamo ben consci dell'importanza
dell'azione del Comitato FISI-ASIVA, quindi lavoreremo insieme al
comitato stesso per trovare delle soluzioni ad un problema che si
presenta concreto.
Per andare ai quesiti precisi posti dall'interrogazione:
"se
è stata presa in considerazione l’ipotesi di
stanziare un contributo straordinario a Comitato Fisi-Asiva della
Valle d’Aosta, in funzione del taglio dei contributi
di cui in premessa"
, certamente questa sarebbe una
scorciatoia.
Vorremmo da una parte cercare insieme di risolvere il problema e
dall'altro non risolverlo con un semplice contributo straordinario
che non darebbe neanche quel sostegno di prospettiva che il
comitato necessita, quindi al primo quesito diciamo che c'è
l'impegno massimo complessivo della Giunta regionale in accordo con
il comitato per cercare di risolvere la problematica che non
potremo risolvere in toto con un contributo straordinario.
La risposta in questo senso, per andare al secondo quesito, non
può essere positiva, cioè:
"Sì risolviamo il problema dando un
contributo straordinario pari a 250 milioni che sono stati a suo
tempo tagliati"
. In questo momento non possiamo assolutamente
prenderci degli impegni, quindi non possiamo neanche quantificare
quello che potrebbe essere un eventuale incremento dell'attuale
sostegno all'ASIVA, ma la risposta non è neanche negativa, non è
che non vogliamo intervenire.
Cosa invece stiamo cercando di fare insieme al Comitato
FISI-ASIVA? Innanzitutto, visto che l'azione di questo comitato è
diffusa sul territorio, quindi interessa tutto un settore anche di
avvio allo sport della neve in senso lato, stiamo espletando tutta
una serie di incontri con le comunità locali e le comunità montane
per verificare se anche in accordo con gli enti locali vi sia la
possibilità di far fronte a questo problema che è un problema
reale.
La prima direzione è quella di cercare di confrontarci anche con
le comunità locali per vedere quale potrebbe essere il sostegno
finanziario delle stesse a supporto di un'iniziativa che ha delle
grosse ricadute anche a livello locale, infatti l'ASIVA non ha solo
il compito di formare dal punto di vista dell'azione sportiva con
finalità di tipo competitivo, ma ha anche e soprattutto una
funzione di avviare allo sport i giovani.
La seconda direzione nella quale cercheremo di muoverci è quella
di creare una sinergia per sensibilizzare maggiormente sia dal
punto di vista quantitativo che qualitativo gli sponsor privati;
già attualmente vi è tutta una serie di sponsorizzazioni anche
importanti di privati che sostengono l'attività del comitato,
quindi cercheremo insieme di fare un'azione di sensibilizzazione
affinché gli attuali sponsor possano incrementare questo sostegno
oltre che un'azione che vada nella direzione di cercarne di
nuovi.
Non si scarta, infine, come terza ipotesi, la possibilità di
effettuare un intervento diretto da parte dell'Amministrazione
regionale, quindi della Giunta regionale, però questo intervento
potrà essere preso in considerazione dopo che abbiamo espletato i
due percorsi: quello di sensibilizzare gli enti locali e quello di
sensibilizzare gli sponsor privati.
Président
La parole au Conseiller Lanièce.
Lanièce (Aut) Ringraziamo l'Assessore per averci spiegato gli
intendimenti dell'Amministrazione regionale in merito a questo
problema economico che riguarda l'ASIVA e che ha creato forti
preoccupazioni all'interno dell'associazione e soprattutto nel
mondo sportivo valdostano, che deve una certa riconoscenza
all'operato dell'ASIVA.
Per il fatto stesso che sappiamo che l'Amministrazione regionale
stanzia diversi fondi a sostegno dell'attività sportiva,
soprattutto per quanto riguarda il settore invernale, abbiamo
presentato questa interrogazione per sapere quali erano gli
intendimenti dell'Assessore in merito a questo problema.
Infatti quest'anno il calo degli introiti del totocalcio ha
portato a una sensibile diminuzione dei fondi nazionali destinati
al Comitato FISI-ASIVA della Valle d'Aosta, diminuzione che è
all'incirca di 200-250 milioni.
Penso sia inutile qui ribadire il ruolo fondamentale e ormai
tradizionale che il Comitato FISI-ASIVA ha nel campo degli sport
invernali sia come formazione sportiva sia come veicolo di
promozione turistica della nostra regione; quindi l'obiettivo di
questa interrogazione è quello di capire se esiste la volontà
politica da parte dell'Amministrazione, e mi sembra che l'Assessore
abbia già elencato alcuni passaggi che vuole intraprendere, di
aiutare chi per colpe non sue si trova, a stagione già iniziata, a
dover tagliare, a fronte di questa riduzione di fondi nazionali,
delle spese fondamentali per lo svolgimento normale dell'attività
dell'ASIVA.
Il rischio è che il Comitato FISI-ASIVA sia costretto a subire
diverse limitazioni alla propria attività, penalizzando soprattutto
il lato educativo e formativo dello sport.
Spero che, vista la situazione contingente di emergenza in cui
si trova l'ASIVA, ci sia da parte dell'Amministrazione regionale
una volontà, che mi sembra l'Assessore abbia già manifestato, di
procedere celermente per cercare di dare una soluzione, una
soluzione che, come ha detto l'Assessore, non potrà essere
esclusivamente quella di dare un contributo straordinario
all'ASIVA, ma quella di verificare dapprima le possibilità di
coinvolgere sia gli enti locali, comuni e comunità montane, sia
degli sponsor privati e poi in terza fase, nel caso che questi due
obiettivi non vengano raggiunti, la possibilità di dare un
contributo straordinario.
Prendiamo atto di questa decisione e ci auguriamo che vengano
esperite nel miglior modo queste azioni e che le stesse possano
portare un beneficio al Comitato FISI-ASIVA che si trova in
emergenza economica non per colpa sua. Pertanto penso che sia
opportuno, visto il contributo importante sia dal punto di vista
sportivo che educativo che il Comitato fornisce, di cercare di dare
al Comitato stesso una mano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK