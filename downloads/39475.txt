Consiglio Regionale della Valle d'Aosta - Oggetto del Consiglio n. 2626 del 23 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2626 del 23 febbraio 2017 - Resoconto
OGGETTO N. 2626/XIV - Interpellanza: "Tempistica per
l'esecuzione dell'ordinanza di sgombero di beni confiscati alla
famiglia Nirta".
Rosset (Presidente) -
Punto n. 19 dell'ordine del giorno.
Per l'illustrazione, chiede la parola il collega Bertin, ne ha
facoltà.
Bertin (ALPE) -
Ritorniamo sulla vicenda di qualche tempo
fa, un'annosa vicenda che riguarda la confisca dei beni alla
famiglia Nirta. La Cassazione diversi anni fa ha reso definitiva la
confisca di alcuni beni situati in Valle d'Aosta appartenenti alla
famiglia Nirta. La confisca faceva seguito ad un maxi sequestro nel
quale venivano sottoposti a tutela una serie di beni sia in Valle
d'Aosta che in Calabria, in particolare nei comuni di Quart,
Charvensod e Aosta e Bovalino nella provincia di Reggio Calabria. A
questi si aggiungeva poi un maxi sequestro - poi diventato confisca
definitiva - di ben 950 mila euro presenti su dei conti svizzeri.
Recentemente questo denaro confiscato sui conti svizzeri è stato
restituito all'Agenzia per la gestione dei beni confiscati, dalla
Svizzera trasferiti questi denari all'Agenzia italiana per la
gestione dei beni confiscati (notizia recente, conosciuta per
un'inchiesta da parte della stampa nazionale, in particolare del
Corriere della Sera
). Rimangono gli immobili che sono
confiscati e che al momento continuano ad essere utilizzati dalla
famiglia in questione. Questa confisca era il risultato di indagini
svolte dai Carabinieri legate al traffico internazionale di
stupefacenti dalla Colombia all'Italia, passando per la Spagna;
stupefacenti la cui commercializzazione non riguardava il mercato
valdostano, perché troppo piccolo, ma quello del nord Italia in
generale. Venivano coinvolti ed arrestati proprio in ragione di
questo traffico internazionale di stupefacenti Giuseppe Nirta e i
fratelli Di Donato e si procedeva in seguito alla confisca dei beni
in questione a cui facevamo riferimento. Peraltro alcuni di questi
avevano anche dei precedenti in questo settore e sono stati tenuti
per molto tempo sotto osservazione da parte dei Carabinieri,
peraltro ritornano d'attualità sempre per indagini disposte dalla
Direzione antimafia, sono comunque considerati personaggi vicini
alla 'ndrangheta e attenzionati dalle indagini.
Ormai da tempo questi beni sono stati confiscati in via
definitiva e nell'estate scorsa l'Agenzia per la gestione dei beni
confiscati aveva emesso un'ordinanza per lo sgombero di questi
beni, in particolare di quelli situati a Quart che erano ancora
occupati dalla famiglia in questione. Questo sgombero poi non era
stato attuato, anche perché si parlava di un ricorso, di una
richiesta di sospensione da parte degli interessati. Chiedevamo
pertanto se si confermava questa richiesta di sospensione, quali
effetti aveva questa richiesta di sospensione; inoltre quale sia il
ruolo della Presidenza della Regione nell'attuazione dell'ordinanza
di sgombero e quali erano soprattutto i tempi previsti per lo
sgombero e quindi l'entrata in possesso piena da parte della
comunità di questi beni confiscati per attività criminali.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
L'interpellanza riguarda una questione
che esula dalle competenze degli organi regionali e rientra invece
nell'ambito delle funzioni prefettizie attribuite dalla Regione al
peculiare ordinamento valdostano. Nel caso specifico, inoltre, la
pratica è gestita direttamente ed esclusivamente dall'Agenzia
nazionale per l'amministrazione e la destinazione dei beni
sequestrati e confiscati alla criminalità organizzata, non ho
quindi alcun elemento di novità rispetto a quanto è stato
comunicato in passato su questa questione, che in ogni caso non può
fare oggetto di atto di sindacato ispettivo da parte dei
Consiglieri regionali.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Al di là della delicatezza, che
evidentemente impone il massimo della riservatezza riguardo a
questa questione, sappiamo però anche dai mezzi di informazione che
vi è stata su questo dossier un'accelerazione. Volevamo capire se
l'Amministrazione regionale, nell'ambito delle competenze
prefettizie, era a conoscenza di questa richiesta di sospensiva e
qual era il risultato di questa richiesta grazie al fatto che al
momento i beni sono ancora in possesso della famiglia in questione.
Mi auguro che al più presto si possa intervenire anche perché, come
ricordavo in altre occasioni, relativamente ai beni confiscati, il
Consiglio regionale nel 2010 aveva anche adottato una legge per
favorire un utilizzo sociale di questi beni e che gli permettesse
di farlo nei tempi più celeri possibili. È un fatto importante, non
soltanto simbolico e mi auguro che al più presto si passi allo
sgombero e soprattutto la collettività acquisisca questi beni nella
totalità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK