Consiglio Regionale della Valle d'Aosta - Oggetto del Consiglio n. 1985 del 7 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1985 del 7 giugno 2006 - Resoconto
OGGETTO N. 1985/XII - Situazione di disagio dei lavoratori
precari all'interno dell'Unità sanitaria locale.
(Interpellanza)
Interpellanza
Ricordate le precedenti iniziative con cui si è posto
l'accento sulla decurtazione di ore al personale precario dell'USL
con gravi disagi per l'efficienza del servizio e per gli utenti
(basti pensare, ad esempio, che significherebbe interrompere i
percorsi lunghi di terapia da parte di logopedisti);
Appreso che nel frattempo la Regione ha autorizzato l'USL ad
assumere dieci infermieri per far fronte alle emergenze estive
dovute alle ferie del personale;
Ritenendo che tale provvedimento non risolve i disagi che gli
utenti incontrano in altri comparti e che anche in questi settori
occorrerebbe ripristinare condizioni adeguate di servizio;
Preso atto dei recenti documenti con cui le organizzazioni
sindacali del comparto sanità della Cgil, Cisl, Uil e Savt hanno
evidenziato lo stato di enorme disagio in cui versano gli operatori
precari dell'Usl, derivante anche dall'aleatorietà della
retribuzione, in quanto sono retribuiti in modo diverso operatori
che appartengono allo stesso livello retributivo, e dallo strano
rapporto di subordinazione che caratterizza questi cosiddetti
"autonomi";
Viste alcune proposte operative che vengono avanzate nei
suddetti documenti sindacali, quale l'istituzione di una
commissione mista sindacati-Regione, per elaborare un protocollo
etico nei confronti dei precari, o quella di un tavolo di
concertazione con la Regione sulle tematiche del lavoro precario e
dell'esternalizzazione di servizi;
i sottoscritti Consiglieri regionali
Interpellano
il Presidente della Regione e l'Assessore competente per
sapere:
1) se sono a conoscenza della situazione di enorme disagio in
cui vivono i precari all'interno dell'Usl e se non ritengano che
occorra darvi in tempi brevi una risposta;
2) se sono a conoscenza di settori in cui è particolarmente
sentita la carenza di personale specializzato (logopedisti,
fisioterapisti, psicologi, ecc.) e se, e in che modo, intendono
intervenire;
3) se intendono prendere in considerazione le proposte
operative avanzate dalle Organizzazioni sindacali del comparto
sanità.
F.to: Squarzino Secondina - Bortot - Venturella
Presidente - La parola alla Consigliera Squarzino Secondina.
Squarzino (Arc-VA) - Credo che, in questo momento, meno parole
si usano meglio è... allora do per letta l'interpellanza.
Presidente - La parola all'Assessore alla sanità, salute e
politiche sociali, Fosson.
Fosson (UV) - Volevo solo, per portare un po' di serenità, dire
che domenica in effetti si è svolta a Pollein una manifestazione
dal titolo: "Chi si ferma è perduto", per dare senso a questo che
lei ha richiamato, ovvero l'importanza che ha per noi lo sport non
nell'ottenimento di una vittoria, ma quanto disciplina educativa
per stare meglio. Il Presidente Caveri era presente, anche
l'Assessore Pastoret e il collega Ottoz erano presenti, anche per
dare una dimensione di questa interdisciplinarietà.
Sui precari mi permetto solo di fare una premessa: i precari non
esistono solo nell'USL della Valle d'Aosta, il discorso del
precariato è un discorso di estrema gravità; è stato definito il 1°
maggio di quest'anno "San Precario", cioè ieri al Congresso
nazionale della UIL si è parlato di precariato, quindi è un
problema che aspetta una soluzione, probabilmente una normativa
differente. Aspettiamo comunque delle risposte. È chiaro che anche
nella nostra USL i precari esistono, fra l'altro tutti con
contratti regolari previsti dalla normativa nazionale, anche se fra
loro differenziati. È chiaro che il precariato, soprattutto in
strutture in cui è richiesta una professionalità, non è il massimo,
perché si investe sulla crescita di qualcuno e poi non si può
investire ulteriormente; quindi soprattutto in questi contratti
ripetuti diversi anni non è una soluzione, anche se la flessibilità
di lavoro che per me va bene in momenti in cui l'economia tira
molto... cioè in modelli del nord Europa questo può funzionare, da
noi in un periodo di crisi questa flessibilità del lavoro ha dei
problemi. Non dimentichiamo però che è comunque una grossa risorsa
per i giovani, perché, se si facessero concorsi a tutti e si
portasse il precariato sempre a un'assunzione a tempo
indeterminato, probabilmente molti giovani non troverebbero
lavoro.
Fatta questa premessa, mi preme dire che la finanziaria del 2006
prevedeva un Patto di stabilità molto gravoso per le Regioni a
statuto speciale e per le piccole Regioni; una finanziaria che è
arrivata "a ciel sereno", da cui di solito le Regioni a statuto
speciale, che si finanziano la loro sanità, potevano derogare.
Questo non è avvenuto, nonostante anche negli ultimi incontri con
il Ministro avessi posto tale problema, ma le leggi sono leggi e
quelle in vigore sono in vigore, quindi l'indicazione a mantenere
la spesa al di sotto dell'1% di quello che era stato speso nel 2004
senza una gradualità portava alla necessità di risparmiare e di non
spendere una grossa quantità di denaro. Abbiamo dato all'azienda
questa indicazione, da cui non potevamo derogare all'inizio,
abbiamo fatto ricorso alla Corte costituzionale, ma si sa che tale
organo risponderà a fine anno se questo è positivo.
Non abbiamo dato l'unica indicazione di tagliare sul precariato,
questa dopo l'importanza del problema del precariato a livello
nazionale non solo regionale è la grande altra onestà che bisogna
avere, nel senso che l'azienda ha bloccato tutti i concorsi, anche
quelli per i medici, cioè l'imposizione a risparmiare è stata data
in vari settori non solo sui precari. Come ho detto prima, tutta
l'attività aggiuntiva in libera professione è sospesa dal 1° marzo
di quest'anno, perché per i primi 2 mesi era già stata programmata,
così i progetti obiettivi. L'indicazione a risparmiare è stata data
a tutti i settori, non solo al settore del precariato, che è un
settore più debole, ma non è stato l'unico colpito da questo.
Sui settori mi permetto di dire che, quando lei parla di
professioni a rischio, forse c'è stata una non corretta
comunicazione dei sindacati a lei, perché lei parla di
fisioterapisti, logopedisti e psicologi, queste non sono le
categorie più a rischio. Mi permetto di dare i dati: su 47
fisioterapisti 46 sono dipendenti e 1 solo è convenzionato, quindi
non è una categoria a rischio; i logopedisti dipendenti sono 27, di
cui 21 sono dipendenti e 6 convenzionati, e così anche per gli
psicologi: sono 20 di cui 17 dipendenti. Queste non sono
sicuramente le categorie più a rischio. Su questo come ci siamo
mossi dopo un primo momento di difficoltà? Dicevo prima che il 9
maggio sono stato a Roma dal Dirigente dell'ARAN, abbiamo parlato
con il Ministro Turco, abbiamo fatto una prima deroga con la Giunta
per l'assunzione del personale che era più urgente, cioè 9
infermiere professionali. Può sembrare che queste deroghe siano una
cosa semplicissima ma, quando si è lì a firmare una legge di deroga
a una legge nazionale, è un'assunzione di responsabilità che mi
sembra non da poco.
Da stamani la Giunta ha previsto, pur in un'ottica di risparmio
in cui ci dobbiamo muovere, un'azione di deroga delle linee
all'azienda per continuare a mantenere l'assistenza sanitaria ad un
certo livello. Le dico dal Servizio sanitario nazionale...
pubblicato in questi giorni... che la Valle d'Aosta ha la più alta
spesa per personale sanitario di tutte le Regioni d'Italia,
spendiamo in personale sanitario molto più di quello che spendono
le altre Regioni.
Concludo dicendo che questa è una situazione che non si è ancora
chiarita, da cui abbiamo derogato, e queste possibilità economiche
verranno distribuite a tutti i livelli. Certo si impone la
necessità di risparmiare laddove si può risparmiare, soprattutto
sugli sprechi e regolando meglio il lavoro.
"Se sono dell'idea di accogliere le richieste dei sindacati": ho
già convocato 2 volte i sindacati per far presente che ci muovevamo
in una situazione che non era ancora precisa, da cui aspettavamo
delle risposte, e la tavola in comune, cioè il discorso da
affrontare insieme ai sindacati, dove operare dei tagli o come
muoverci per un risparmio, questo desiderio di concertarlo insieme
è stata una posizione dell'Assessorato. Ribadisco che in settimana
prossima, dopo questa ulteriore deroga, dovremo trovarci.
Chiaro è che adesso o più tardi si impone una necessità di
risparmio sul nostro bilancio; una cosa che va affrontata insieme,
ma che va affrontata; non si può sempre pensare che il risparmio
debba venire e che i risparmi li debbano fare gli altri!
Presidente - La parola alla Consigliera Squarzino Secondina.
Squarzino (Arc-VA) - È un tema, questo, su cui ci siamo già
soffermati a discutere e a valutare sia le questioni problematiche,
sia le eventuali soluzioni, sia i punti nodali di crisi, sia la
difficoltà di trovare risposte. Anch'io ridico alcune cose che già
le ho detto in risposta ad osservazioni da lei fatte, cioè che è
chiaro che se bisogna risparmiare bisogna trovare dove
"tagliare".
Quello che i sindacati contestano - e qui vorrei ricordare che
si tratta di tutte le sigle sindacali del comparto sanità, quindi
c'è un'unanimità di posizione e di valutazione - è il fatto che
queste azioni di razionalizzazione vengono decise da un giorno
all'altro dalla direzione senza che i rappresentanti dei lavoratori
siano portati a conoscenza delle decisioni. Quello che contestano è
il fatto che queste decisioni vengano prese senza verificare prima
le conseguenze che sull'attività e proprio sulla garanzia dei
livelli minimi di assistenza possono avere, tanto che in alcuni
casi lo stesso Governo regionale ha dovuto fare delle deroghe,
tanto che la stessa USL rispetto al 10% delle ore ridotte al
personale precario infermieristico che lavorava in Geriatria ha
dovuto fare un passo indietro e ridurne solo del 5%, altrimenti il
reparto non stava in piedi.
Probabilmente l'elenco delle persone specializzate che ho messo
fra parentesi non è il più pertinente, è vero, ma... prendiamo
anche solo i logopedisti: lei dice che, su 27, 21 sono di ruolo e 6
precari, ma questi 6 precari comunque lavorano, hanno dei progetti
che hanno attivato con gli anziani ed i bambini, progetti di
riabilitazione e questi progetti sono interrotti! Se lei mi dice
che il risparmio va fatto togliendo questo tipo di intervento
riabilitativo agli anziani e ai bambini, va bene, ma che sia
scritto "nero su bianco" che questa è la conseguenza della
razionalizzazione!
Quello che emerge da tutta la situazione è la mancanza di una
chiara programmazione, la mancanza di una definizione di dove e in
che posto preciso si può andare a togliere; non è una pialla che si
mette su tutti, sono tutti in piedi, si tolgono 10 centimetri a
tutti e, se la va, la va! Qui non sono persone soltanto da misurare
in altezza o quantità oraria, qui ci sono servizi nei conforti
delle persone e questi vanno verificati e programmati! Qui ci sono
2 richieste precise che i sindacati fanno nel loro documento: uno
riguarda questo tavolo di concertazione con la Regione, tavolo che
apprendiamo ora l'Assessore è intenzionato ad aprire; ma c'è
un'altra proposta che riguarda non solo l'Assessorato alla sanità,
ma una Commissione mista sindacati-Regione, che i sindacati
chiedono per elaborare un protocollo etico che metta al riparo i
lavoratori atipici dalle forme più subdole di sfruttamento e che
definisca un modello di contratto uniforme per ciascuna categoria,
come avviene da tempo in altre Regioni.
Ripeto: c'è la richiesta che venga intrapresa dall'azienda una
vera politica del personale; il personale è composto da persone
razionali che capiscono benissimo le varie esigenze, se c'è un
piano preciso, se vedono delle prospettive davanti a sé. È chiaro
che persone che per tanti anni sono precarie... posso capire che un
minimo di precariato possa servire alla flessibilità e alla
possibilità che i giovani possano sperimentare nuovi lavori, ma
quando il precariato diventa "cronico", nel senso che sono anni che
le stesse persone sono precarie in quel posto, capisce che c'è
qualcosa che non funziona nel meccanismo di gestione del personale
ed è chiaro che nel momento in cui emergono difficoltà è poi
difficile riuscire ad incidere in modo chiaro in tutte queste
situazioni!
Credo che il problema della gestione del personale, e non solo
dei medici - che anche quella è importante -, vada collocato come
una delle priorità dell'azienda e ci stupisce che un'azienda non si
preoccupi dell'organizzazione del proprio personale e faccia scelte
che poi costringono gli operatori ad azioni di forza, di denuncia e
costringano gli operatori ad intervenire per sollecitare di
conseguenza azioni di rettifica da parte della stessa azienda!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK