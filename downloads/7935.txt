Consiglio Regionale della Valle d'Aosta - Oggetto del Consiglio n. 2355 del 13 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2355 del 13 novembre 1986 - Resoconto
OGGETTO N. 2355/VIII - CONCESSIONE DI UN CONTRIBUTO DI £.
346.500.000 ALL'AMMINISTRAZIONE COMUNALE DI PRÈ SAINT DIDIER PER
L'ACQUISTO DI IMMOBILI DA DESTINARE A SEDE DEL MUNICIPIO E SERVIZI
PUBBLICI VARI, AI SENSI DELLA LEGGE REGIONALE 27 GIUGNO 1986, N.
27. - APPROVAZIONE ED IMPEGNO DI SPESA.
PRESIDENTE
: Do lettura della delibera in oggetto:
IL CONSIGLIO
Atteso che l'Amministrazione comunale di Pré-Saint-Didier ha
presentato richiesta per accedere ai relativi finanziamenti per
l'acquisto di immobili di proprietà del Beneficio Parrocchiale di
S. Lorenzo contraddistinti al Catasto del Comune censuario di
Pré-Saint-Didier fg. 10 mappali 362 363 al fine di realizzare il
nuovo municipio e servizi pubblici vari (Biblioteca, Azienda di
soggiorno ecc.)
Considerato che l'acquisto in questione comporta una spesa
complessiva peritata di Lire 385.000.000=
richiamata la legge regionale 27 giugno 1986, n. 27;
DELIBERA
1)
di approvare la concessione di un contributo di
Lire 346.500.000= (tre centoquarantaseimilionicinquecentomila) a
favore dell'Amministrazione comunale di Pré- Saint- Didier per
l'acquisto degli immobili di cui in premessa, al fine di realizzare
il nuovo Municipio e servizi pubblici vari;
2)
di
approvare e impegnare la spesa di Lire
346.500.000 con imputazione sul capitolo 22870 "Contributi ai
Comuni per la costituzione di un patrimonio comunale immobiliare"
che presenta la necessaria disponibilità;
3)
di disporre che la somma venga liquidata ai sensi
dell'art. 57 della L.R. 7 dicembre 1979, n. 68, a cura della
Presidenza della Giunta regionale ad avvenuta stipulazione di
regolare atto di compravendita, nel rispetto delle condizioni
generali di acquisto risultanti dalla domanda di
contributo.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Cette subvention à la commune de
Pré-Saint-Didier est justifié par les différentes exigences que
cette dernière avait exprimés depuis longtemps d'intervenir dans la
zone centrale (tous connaissent les propositions qui avaient été
faites). En conséquence je crois que nous pouvons accepter cette
proposition. Il faut préciser qu'entre-temps des propositions
alternatives avaient été avancées, enfin la commune avait trouvé un
accord avec les propriétaires de ces immeubles. Nous approuvons
donc d'attribuer à la commune la somme de 346 millions.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Essendomi reso conto con sufficiente
attenzione di che cosa si deve votare con questa delibera, a
differenza dei due precedenti acquisti, non ho dubbi da sollevare.
La documentazione presentata infatti è tutta corrispondente a
quella prevista dalla legge n. 27 di quest'anno ed anche la parte
di competenza dei servizi dell'Amministrazione regionale che si
sono interessati della medesima, concorda pienamente con la perizia
asseverata.
Nel caso precedente, invece, è avvenuto esattamente il contrario
ed infatti si diceva che la perizia asseverata prendeva in
considerazione, per i valori peritati, un uso dell'immobile diverso
da quello destinato dal Comune di Gignod. Si tratta di uno di
quegli elementi di valutazione che concorrono alla formazione di un
giudizio.
Io sono contento che il Presidente della Giunta abbia detto che
i Consiglieri, non solo possono, ma devono esprimere una loro
opinione, perché questa è la giusta interpretazione del secondo
comma dell'art. 3 della legge 27.
Non credo che nessuno abbia l'attitudine all'ostruzionismo o
alla vessazione. In questo caso, tra l'altro, siamo di fronte ad
una ristrutturazione che darà senz'altro frutti migliori di quella
di Gignod. Le condizioni sono diverse e la valutazione - perbacco!
- è pari ad un terzo del valore di mercato. C'è quindi tutta una
serie di condizioni che ci fanno condividere pienamente la scelta
che è stata fatta.
Io non so che cosa uscirà da questo Consiglio, mi auguro che sia
solo una deliberazione, perché altrimenti quando qualcuno vedrà le
date di acquisto ed il resto, salterà tutto per aria. Voglio dire
che l'osservazione sulle necessità degli altri Comuni che non sono
stati messi al corrente con altrettanta tempestività, come è
accaduto per il Comune di Courmayeur, dell'esistenza di questa
possibilità di finanziamento, deve essere presa in considerazione.
Infatti noi dobbiamo tutelare l'autonomia comunale di tutti i
Comuni e non solo di quelli che, o perché più grandi o perché più
attenti e con maggiori contatti con l'Amministrazione, sanno
utilizzare immediatamente gli strumenti legislativi, lasciando
tuttavia vuoto il capitolo di bilancio previsto, così che comuni
con esigenze altrettanto valide, se non maggiori di quelle di un
Comune abbastanza ricco come Courmayeur, trovano il relativo
capitolo di bilancio spolpato.
Oggi siamo nelle condizioni di rimpolparlo facilmente, però non
è detto che le cose vadano sempre così. Pertanto, a nostro avviso,
ci vuole una certa logica che sovrintenda sia alla documentazione,
che all'esame dei vari allegati alla domanda.
Nel merito di questa delibera non solleviamo alcun problema e
voteremo a favore.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei fare una breve
considerazione priva di ogni connotazione politica.
È da tre o quattro Consigli che vedo la maggioranza e
l'esecutivo più nervosi e sorgono polemiche su quasi tutti i
provvedimenti.
Su questo provvedimento posso dire che so che cosa c'era dietro
l'angolo: una serie di immobili pronti per la vendita. Ne è la
riprova il fatto che la legge è stata approvata il 27 giugno 1986
ed alla fine di ottobre di quest'anno, a distanza di pochi mesi, i
15 miliardi stanziati per l'anno in corso stanno per esaurirsi.
Quindi dietro l'angolo c'erano degli immobili già pronti,
impacchettati ed organizzati...
(...INTERRUZIONE...)
Ma no! Sono considerazioni che si possono fare, caro Consigliere
Tamone! È assurdo che qui non ci sia concesso fare le nostre
considerazioni!
Non solo la Regione si mette a comprare indiscriminatamente
tutto quello che trova sul mercato, costi quello che costi, ma
adesso ci si mettono anche i Comuni a fare queste operazioni!
Poiché l'insegnamento viene dall'alto, anche i Comuni hanno scelto
di seguire l'esempio di come distruggere...
STEVENIN
(fuori microfono): Questo significa intervenire
contro i Comuni...
BALDASSARRE (P.S.D.I.):
Ogni considerazione viene
interpretata come un attacco all'autonomia comunale. Ma nessuno
vuole fare questo attacco ai Comuni! Per l'amor del cielo, ce ne
guarderemmo bene dal farlo! Però è pur necessario fare delle
considerazioni, perché questi immobili sembravano essere tutti lì,
pronti ed impacchettati!
Io penso che nessuna legge abbia avuto un'efficacia così
tempestiva come la n. 27 e quindi ritengo necessario dover fare
queste considerazioni! Potranno anche essere fastidiose perché con
questa maggioranza non c'è dialogo di sorta e alcuni suoi membri si
rivelano completamente disinteressati...
TAMONE
(fuori microfono): Abbiamo discusso sulla FINAOSTA
per 5 ore e su questo oggetto non abbiamo bisogno di dire
altro!
BALDASSARRE (P.S.D.I.):
E poi abbiamo visto quali sono
stati i risultati sulla FINAOSTA!
(...INTERRUZIONE...)
Ma no, non è vero che la devi pensare come me! Però neanch'io la
devo pensare come te. Io rispetto la tua opinione così come penso,
anzi ne sono convinto, che tu rispetti la mia, però dobbiamo pur
fare delle considerazioni.
Allora andate pure avanti in questo modo, fate quello che
volete!
STEVENIN
(fuori microfono): La maggioranza c'è!
BALDASSARRE (P.S.D.I.):
Certo, sono i numeri che contano!
Hai ragione, ma non sempre, perché a volte i numeri si rendono
pericolosi e ci sono già dei precedenti!
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il nostro atteggiamento su questi
argomenti è stato molto lineare. La nostra prima esigenza tende va
a far conoscere a tutti i Consiglieri le pratiche contenute nei
"dossiers" relativi a ciascun oggetto. Avevamo chiesto un rinvio
per consentire a tutti i Consiglieri di esaminare queste pratiche,
visto che qualcuno non l'ha potuto fare.
Alcune pratiche hanno le perizie asseverate e riconosciute
valide dagli uffici della Regione; per altre pratiche gli uffici
della Regione esprimono dei dubbi, mentre per altre pratiche
esprimono addirittura pareri negativi.
Quindi io contesto quanto è stato sostenuto da qualche
Consigliere, e cioè che il compito del Consiglio regionale è quello
di controllare: "Pratica uno, c'è; pratica due, c'è; pratica tre,
c'è... Dobbiamo votare!" Questo è assolutamente illogico!
Se il Consiglio è investito dell'esame di queste pratiche deve
poter entrare nel loro merito. Nel merito della prima pratica noi
abbiamo detto che ci saremmo astenuti perché non avevamo
sufficienti elementi di giudizio. Nel merito della seconda ci siamo
dichiarati contrari perché la valutazione degli uffici della
Regione era negativa rispetto alla congruità dell'operazione. Nel
merito di quest'ultima, invece, ci dichiariamo favorevoli per i
motivi che ha illustrato il Consigliere Viberti e che ora ripeto:
si paga un terzo del valore di mercato, la destinazione è chiara e
tutti i pareri tecnici dei funzionari della Regione sono nettamente
favorevoli.
Pertanto noi votiamo a favore della delibera e respingo l'accusa
che nella nostra posizione ci sia alcunché di antiautonomistico. In
essa, invero, c'è il rispetto dell'autonomia del Consiglio
regionale, che qualcuno forse vuole dimenticare.
Nel prosieguo della discussione ci dichiareremo ferocemente
contrari ad alcuni provvedimenti, mentre su altri ci dichiareremo
favorevoli. Se non teniamo nel debito conto il rispetto che si deve
alle funzioni di questo Consiglio, io non so che cosa ci stiamo a
fare qui dentro! Il Consiglio deve votare e se deve votare può
votare a favore o contro. Pertanto noi distinguiamo caso per
caso.
PRESIDENTE
: Se nessuno chiede la parola, pongo in
votazione la delibera in oggetto:
ESITO DELLA VOTAZIONE
Presenti: 32
Votanti: 28
Favorevoli: 28
Astenuti: 4 (Baldassarre, Breuvé, Pascale e Torrione)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK