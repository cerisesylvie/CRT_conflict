Consiglio Regionale della Valle d'Aosta - Oggetto del Consiglio n. 2098 del 24 aprile 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2098 del 24 aprile 1991 - Resoconto
OGGETTO N. 2098/IX Trasformazione da attività alberghiera a
multiproprietà dell'Hôtel les Jumeaux in comune di Courmayeur.
(Interpellanza).
PresidenteDo lettura dell'interpellanza presentata dal
Consigliere Ricca-rand:
Interpellanza Appreso che l'Hôtel Les Jumeaux, in comune di
Courmayeur, sta attuando una trasformazione da "attività
alberghiera" a "multiproprietà" in violazione al vincolo di
destinazione alberghiera con cui era stato autorizzato (e con
deroghe alle volumetrie di zona) la costruzione;
appreso che la formula adottata dalla società Domina S.p.A.
prevede la cessione in piccole quote di due terzi dell'albergo
mantenendo solo otto camere per l'utilizzo occasionale ed un
ridotto servizio alberghiero;
rilevato che tale sistema finisce solo per incrementare
ulteriormente il fenomeno delle seconde case, penalizzando la
ricettività alberghiera e vanificando gli sforzi finanziari della
Regione per incrementare tale ricettività;
il sottoscritto Consigliere regionale del Gruppo Verde
Alternativo
interpella
l'Assessore regionale al Turismo, Urbanistica e Beni Culturali
per sapere:
1) se è stato esaminato il caso dell'Hôtel Les Jumeaux di
Courmayeur e quali sono le valutazioni della Giunta regionale;
2) se ci sono in altri locali della Valle d'Aosta delle
situazioni simili all'Hôtel Les Jumeaux;
3) se l'Hôtel Les Jumeaux è stato costruito con finanziamento o
contributi da parte della Regione Valle d'Aosta;
4) che cosa si intende fare per evitare che con la
"multiproprietà alberghiera" si vada ulteriormente a penalizzare la
ricettività alberghiera della Valle d'Aosta.
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Abbiamo appreso che in questo hôtel di
Courmayeur, costruito non molto tempo fa, si sta attuando una sorta
di trasformazione in multiproprietà di tipo un po' particolare,
cioè vengono vendute a privati delle quote dell'albergo e rimangono
come vere e proprie attività alberghiere solo sette camere. In
pratica i 2/3 dell'albergo diventerebbe una sorta di condominio
frammentato in tanti proprietari e 1/3 rimarrebbe invece con la
tradizionale attività alberghiera. Questo da una parte
permetterebbe di aggirare il vincolo alberghiero che impedisce la
cessione di immobili, d'altra parte però sarebbe una struttura che
non è più utilizzabile dalla normale clientela alberghiera, ma
soltanto da quelli che hanno acquistato queste quote
dell'hôtel.
Ci sembra un precedente preoccupante e pericoloso, anche un modo
nuovo per aggirare determinati ostacoli posti dal vincolo
alberghiero; quindi vorremmo sapere se la Giunta regionale si è
preoccupata di questa situazione, se l'ha analizzata anche sotto
gli aspetti giuridici che questa comporta. Su questo caso sappiamo
che c'è stata una discussione nel Consiglio comunale di Courmayeur
e che è stato affidato ad un legale l'incarico di esaminare a fondo
la situazione.
Vorremmo sapere se risulta alla Giunta che, oltre al caso
dell'Hôtel Les Jumeaux, ci sono altri casi di artifici di questo
genere che si stanno adottando in alberghi della Valle d'Aosta;
vorremmo sapere se questo hôtel ha usufruito di finanziamenti o
contributi da parte della Regione nel momento della sua
costruzione; infine, come valuta la Giunta regionale questo
espediente della multiproprietà alberghiera, che a nostro avviso
rischia di essere gravemente penalizzante della ricettività
alberghiera già estremamente carente nella nostra Regione.
Presidente
Ha chiesto la parola l'Assessore al
Turismo, Urbanistica e Beni Culturali, Pascale.
Pascale (PSI)
L'Assessorato si è posto il problema di
questo hôtel Les Jumeaux. La metodologia operativa è stata
riscontrata in questo modo: la società Domina, proprietaria
dell'immobile, cede delle quote dell'immobile in modo indiviso e
indefinibile, la cessione dà il diritto al godimento di una
indeterminata camera per un certo periodo dell'anno. Nel contratto
tipo vengono garantite la permanenza dei servizi alberghieri,
nonché l'uso minimo di sette camere per l'utenza occasionale in
relazione al vincolo alberghiero gravante sull'immobile, che viene
comunque segnalato nel contratto stesso e quindi riconosciuto come
esistente.
Per cui l'iniziativa appare come un'operazione di chirurgia
fiscale e amministrativa, dove si aggira il problema multiproprietà
cedendo non un bene, la stanza, per un periodo determinato, ma una
quota indefinita di immobile, praticamente facendo diventare socio
l'acquirente, garantendogli come forma di utile dell'investimento
l'uso di una determinata camera nell'ambito di un servizio
alberghiero, che è garantito fra l'altro in numero sette camere,
come richiesto dalle norme in vigore per il mantenimento della
licenza di esercizio.
Su questa vicenda c'è stata la discussione nell'ambito del
Consiglio comunale di Courmayeur; mi risulta che il comune stesso
ha richiesto un parere all'avvocato Santilli, il quale avrebbe
fatto presente che tale procedura è perfettamente legittima ed in
modo particolare non viola la deroga di volumetria concessa, in
quanto permane il vincolo di destinazione alberghiera.
Per quanto riguarda le altre domande poste nell'interpellanza,
al secondo punto: non ci sono in Valle altre situazioni analoghe;
al terzo punto: l'hôtel Les Jumeaux non ha usufruito di alcun
finanziamento o contributo da parte della Regione; al quarto punto:
è chiaro che la Giunta valuta con preoccupazione tali
trasformazioni ed ha intenzione di studiare degli opportuni rimedi,
soprattutto con riferimento a quelle strutture alberghiere che
ricevono dei finanziamenti regionali.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Prendo atto dell'attenzione della
Giunta rispetto a questo problema e positivamente del fatto che per
ora almeno questo sia l'unico caso che si è verificato; si tratta
di una situazione che a nostro avviso deve essere bloccata.
E' probabilmente vero quello che dice l'avvocato che è stato
consultato dal comune: che sul piano legale l'operazione può anche
essere fatta; però è inaccettabile dal punto di vista di una
politica turistica da parte della nostra amministrazione perché si
va a sottrarre alla clientela occasionale, all'utenza turistica,
una quota del patrimonio alberghiero.
Credo che l'Amministrazione debba cautelarsi, soprattutto per
quanto riguarda i finanziamenti che si verranno a dare per la
costruzione, l'adeguamento, l'ampliamento e la ristrutturazione
degli alberghi, prevedendo nelle normative e nelle leggi una
apposita clausola per cui anche questo tipo di operazione non sia
consentito.
Inoltre si tratta di verificare in particolare con il comune di
Courmayeur quali spazi di intervento ci sono, perché da una parte
qui si è avuta una deroga alle volumetrie di zona perché si
costruiva un albergo di determinate dimensioni, e poi questo
albergo, una volta entrato in funzione, si rivela non essere più un
albergo, ma qualcosa che si avvicina molto più al condominio.
Anche sotto questo aspetto va fatta una verifica sugli spazi e
sulle possibilità di intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK