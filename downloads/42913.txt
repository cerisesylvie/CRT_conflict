Consiglio Regionale della Valle d'Aosta - Oggetto del Consiglio n. 402 del 25 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 402 del 25 febbraio 2021 - Resoconto
OGGETTO N. 402/XVI - Reiezione di risoluzione: "Accordo con
il Comune di Aosta per la previsione di ristori a favore delle
attività interne al Palaindoor".
Bertin (Presidente) -
Punto n. 46.02 dell'ordine del
giorno. Sarà una presentazione congiunta nei dieci minuti. Ha
chiesto la parola il consigliere Perron per l'illustrazione, ne ha
facoltà.
Perron (LEGA VDA) -
Ritorno io sulla questione, intanto
faccio chiarezza, qui stiamo parlando di una questione procedurale,
quindi lasciamo perdere il tema di prima. Stamattina ci siamo
occupati nella nostra interpellanza n. 36 proprio della questione
procedurale, perché abbiamo avuto conferma dell'assenza di atti
amministrativi a supporto dell'interruzione delle attività del
Palaindoor a partire dalla data - questa è la data importante - del
5 febbraio.
Presidente Lavevaz, giustamente io l'ho evocata stamattina, lei
era impegnato con impegni istituzionali, faccio un brevissimo
riassunto che vale anche per l'Assessore allo sport, che stamattina
era scomparso ma ogni tanto a sinistra sappiamo che scompaiono come
abbiamo visto nelle Foibe, ogni tanto qualcuno scompare, Stalin li
faceva scomparire dalle foto... ero un po' preoccupato, per
fortuna, sono tutti qua e stanno bene.
Ricapitolo velocemente i termini: l'8 febbraio il gruppo tecnico
per il coordinamento delle attività vaccinali stabilisce come
centro vaccinale il Palaindoor. Il verbale trasmesso all'ASL con
nota del 16 febbraio all'Assessorato della sanità e al Capo della
Protezione civile, l'Unità di supporto e coordinamento prende atto
della scelta effettuata da ultimo nella riunione del 15 febbraio.
Al 19 finalmente arriva la delibera dalla quale io ho tratto queste
informazioni che sono un po' noiose, purtroppo, ma mi tocca. Questo
è il riassunto di quello che è stato detto stamattina e non
continuo perché giustamente è tutto agli atti, anche le persone che
ci ascoltano da fuori forse non sono interessate.
Ripeto, quindi, gli unici atti che abbiamo disponibili sono
questi, mentre il Palaindoor è stato sgomberato il 5 febbraio - tra
l'altro, il 5 febbraio è una data che noi non abbiamo visto scritta
da nessuna parte -, quindi stamattina chiedevamo quali fossero le
modalità di comunicazione e quali fossero i documenti. Viene fuori
che ci sono appunto questi verbali, tra l'altro, 3 giorni dopo che
c'è stato lo sgombero, ma rileviamo che i verbali non hanno una
valenza amministrativa, cosa che rende il procedimento
amministrativo viziato all'origine e apre la possibilità, per
coloro che sono stati danneggiati, di ricorrere alle vie
legali.
Rilevato quindi che vi è la necessità, già espressa a mezzo
stampa e ribadita in aula stamattina dall'assessore Barmasse, della
stipula di un accordo-convenzione tra ASL e Comune di Aosta per
l'utilizzo del Palaindoor come centro del polo vaccinale e valutato
che le società sportive hanno dovuto sospendere le attività di
allenamento e agonistiche anche con l'annullamento di
manifestazioni già organizzate, che quindi hanno comportato
ulteriori costi e un ritorno negativo di immagine, ecco qui la
nostra risoluzione nella quale chiediamo: "il Governo regionale si
impegna a predisporre, in accordo con il Comune di Aosta, adeguati
ristori per i danni subiti dalle società sportive, degli enti di
promozione e ogni altra attività economica interna alla struttura
relativa allo sgombero della data fatidica del 5 febbraio".
Presidente -
La parola al consigliere Manfrin per i
minuti restanti.
Manfrin (LEGA VDA) -
Cosa aggiungere rispetto alla
presentazione io credo assolutamente esaustiva del collega Perron
questa mattina e il riassunto, secondo me, molto ben centrato in
questo momento? Innanzitutto che effettivamente ci sono alcuni
sinistri che scompaiono, ma devo registrare che a volte
ricompaiono: per esempio, l'assessore allo sport Guichardaz,
assente questa mattina quando si discuteva dell'interpellanza sul
Palaindoor, è comparso magicamente in piazza quando le associazioni
sportive che erano al Palaindoor e protestavano manifestavano in
Piazza Chanoux ed è ricomparso per testimoniare la propria
solidarietà, dopo aver ribadito con un comunicato stampa di essere
assolutamente d'accordo sia lui che tutto il gruppo di sinistra
ovviamente che governa il Comune di Aosta, con l'individuazione del
Palaindoor quale sede vaccinale. Questa sua presenza mi ha
ricordato quella di un cuoco che al ristorante cucina un piatto
immangiabile, schifoso, poi lo porta al cliente, si siede con lui e
dice: "eh, questo ristorante fa proprio schifo, vero?". Uguale,
identico. Lei è andato a testimoniare la sua solidarietà a persone
che lei ha sbattuto fuori, che lei e la sua forza politica avete
sbattuto fuori anche... non solo lei, ma anche lei.
Credo che dell'assenza del Presidente sia ampiamente
testimoniabile ma la cosa più importante, Presidente, sulla quale
la sollecito davvero e la guardo negli occhi e su cui vorrei
sentirla prendere la parola è: ma voi sulla base di quale atto
amministrativo avete buttato fuori delle associazioni sportive?
Perché questa mattina il suo collega Assessore in maniera molto
sincera ci ha detto che deve essere ancora stipulata una
convenzione fra l'USL e il Comune di Aosta, perché il Comune di
Aosta è il gestore e l'USL è il soggetto che ovviamente adibirà
quella sede a struttura, ma questa scelta arriva dalla Protezione
civile che ha individuato in quella struttura la struttura utile.
Del fatto che noi non avremmo mai utilizzato e individuato quella
struttura quale struttura utile lo abbiamo penso già diffusamente
detto, ma lei sulla base di che cosa ha buttato fuori delle
associazioni che erano in imminenza, come giustamente è stato
ricordato, di fare delle manifestazioni sportive molto importanti e
hanno sostenuto dei costi.
Io quindi vorrei che a questa domanda lei, Presidente, non si
sottraesse perché lei già una volta ha fatto finta di niente quando
lo abbiamo chiesto in aula nello scorso Consiglio, ha dato la sua
risposta e, quando le abbiamo su quali atti amministrativi si
basava quella scelta, lei non ci ha risposto e ricordo - lo ricordo
anche a chi dall'altra parte in Consiglio comunale dice che c'è un
verbale - che i verbali non hanno chiaramente valore di legge. Io
quindi ho un'associazione che ha un accordo e che si basa su una
delibera di Giunta, che, assessore Marzi, non dice che si deve fare
il trasloco, io ne ho letto una parte che è quella impegnativa, se
vuole, le leggo anche il resto, dove si dice di proseguire
nell'attività di ricerca e di sistemazione dell'attività... ce
l'ha? Perfetto, quindi sa benissimo che qui non si parla di
trasloco, né di lasciar libera la struttura e quant'altro.
Benissimo, quindi significa che nel frattempo queste attività
devono essere fatte, perché qui il tutto si riduce a un gestore
terzo che telefona e dice: "mi dovete lasciare libera la struttura"
senza un atto a supporto. Lei sa benissimo che, a fronte di questo,
se io come associazione ho un contratto che prevede con una
delibera di Giunta che io fino al 31 marzo sto dentro, io fino al
31 marzo sto dentro a meno che non ci sia un atto contrario.
Lei mi indichi, invece di scuotere la testa, l'atto contrario e
io sarò pronto ovviamente a darle ragione, perché noi atti contrari
non li abbiamo trovati e l'Assessore
in primis
ha già detto
questa mattina che atti contrari non ce ne sono ma che la
convenzione deve essere ancora stipulata. A fronte di questo e a
fronte del fatto che le associazioni sportive hanno sostenuto delle
spese - e non solo loro, anche le attività economiche all'interno
della struttura hanno sostenuto delle spese e hanno avuto delle
perdite -, le chiediamo tramite questa risoluzione di andare a
intervenire proprio per sostenere chi, senza alcun atto
amministrativo a sostegno, avete indebitamente buttato fuori per
poi fare le lacrime di coccodrillo.
Presidente -
Per il Governo, ha chiesto la parola
l'assessore Jean-Pierre Guichardaz, ne ha facoltà.
Guichardaz J. (PCP) -
Grazie, colleghi, per le belle
parole che come al solito indirizzate verso i banchi dei vostri
avversari perché "schifoso pranzo, stalinista, nascondiamo le
immagini" mi sembra che nella dialettica politica si potrebbero
anche evitare, ma se volete connotarvi per l'uso di un linguaggio
così, fate pure, personalmente non mi offendo, ho le spalle larghe,
diciamo che la cosa sostanzialmente non mi interessa.
È già la terza volta mi sembra che viene fatto notare che io
sono stato in piazza alla manifestazione delle associazioni, sono
stato in piazza anche alle manifestazioni delle associazioni dei
commercianti e del mondo dello sport in genere, se non fossi andato
in piazza, probabilmente avreste fatto rilevare che io non ero
attento, che mancavo di rispetto a un mondo che invece andava
attenzionato e la solidarietà sarebbe dovuta essere dimostrata con
la presenza.
Io sono andato in piazza e vado in piazza perché non ho paura di
confrontarmi con le persone con le quali ho tutti i giorni a che
fare, tornerò ancora in piazza se saranno fatte delle altre
manifestazioni. Devo dire che quella manifestazione dove noi
eravamo lì in rappresentanza istituzionale... l'ultima
manifestazione, quella prima ero lì in rappresentanza sicuramente
anche della mia figura di Assessore, ma ci sarei andato lo stesso
anche fossi stato Consigliere, tant'è che c'erano dei miei
colleghi... è stata una bella piazza, una piazza per nulla
politicizzata, dove non c'erano particolari simboli, noi avevamo le
nostre mascherine normali azzurre, non avevamo mascherine con i
loghi del nostro partito, non avevamo spillette, eravamo lì a
rappresentare una solidarietà a un mondo che effettivamente abbiamo
riconosciuto più di una volta ha patito, come d'altronde abbiamo
evidenziato, probabilmente un'estromissione da un luogo, che era, a
seconda anche di quello che veniva rappresentato dalle civilissime
persone che hanno parlato, anche una casa, era un luogo cioè anche
degli affetti, è stata veramente una bella manifestazione da quel
punto di vista. Devo dire che le persone con cui ho parlato, le
famiglie, le federazioni, i rappresentanti non hanno manifestato
rabbia, anzi, mi hanno in qualche modo ringraziato perché con la
presenza abbiamo comunque dimostrato, al di là di tutto, che vi era
una vicinanza e che avremmo cercato di fare tutto il possibile per
venire incontro a quella situazione.
Per tornare alla risoluzione, voi chiedete di predisporre
adeguati ristori per i danni patiti, io segnalo solo che fino ad
ora non ho avuto da parte delle associazioni delle società sportive
o di altri soggetti richieste specifiche di risarcimento danni
patiti sotto il profilo economico. Il disagio invece certo, quello
è stato molto ben rappresentato dalle persone interessate in quella
piazza, ho ricevuto molte persone che mi hanno raccontato questa
situazione e ne abbiamo parlato e ne abbiamo discusso e noi ci
siamo impegnati a fare tutto il possibile per fare da mediatori e
da facilitatori per una ricollocazione, perché vorrei ricordare che
la palestra adesso, al di là di questo evento specifico del centro
vaccinale, in ogni caso sarebbe stata liberata il 31 marzo, quindi
il problema delle ricollocazioni si sarebbe comunque posto e
interesse nostro sarebbe stato, in ogni caso, di cercare di
prendercene carico il più possibile. Il collega Baccega ci aveva
chiesto anche di comporre un tavolo di concertazione prima che
emergesse la questione specifica, che, per quello che mi riguarda,
andava proprio nella direzione di cercare insieme al Comune di
Aosta, che è il proprietario della struttura, di trovare... o di
intervenire per quanto possibile, per quanto di nostra competenza,
nella ricollocazione. Noi, quindi, ci siamo in qualche modo spesi
credo per cercare di ricollocare e fare un po' da intermediari
insieme al Comune di Aosta e insieme alle associazioni.
Riguardo ai ristori e ai contributi, noi non abbiamo mai fatto
mancare ristori e contributi alle società sportive, tant'è vero che
qualche settimana fa abbiamo deliberato un contributo ordinario più
un contributo straordinario, che si aggirava e si aggira intorno e
supera abbondantemente 1.200.000 euro e di questi contributi una
parte proveniva proprio dalla legge n. 8, cioè dalla legge che
prevedeva dei ristori, che ha moltiplicato e raddoppiato questo
contributo, sicuramente non per merito mio ma per merito di chi
c'era prima. Devo riconoscere anche ai colleghi della Lega e tutti
gli altri... io ho sempre apprezzato, da fuori apprezzavo comunque
questo lavoro che avete fatto unitariamente per cercare di venire
incontro a tutte le realtà che hanno patito, figuriamoci allora
eravamo solo all'inizio, possiamo pensare cosa succede
adesso...
Io quindi mi sono ritrovato a deliberare sia sui contributi
ordinari, sia ovviamente sui contributi della legge n. 8, che hanno
ristorato e hanno sostenuto il mondo dello sport, che noi
continueremo a sostenere spero con l'azione di tutti nel corso
dell'organizzazione della variazione di bilancio. L'intendimento è
proprio quello di destinare delle risorse sulla base anche dei
danni patiti dal mondo dello sport nel suo complesso e anche per le
società a carico delle società che risiedono e che fino a qualche
tempo fa operavano dentro il Palaindoor... l'intenzione è
assolutamente quella di continuare a sostenere.
Se voi vedete le delibere e i sostegni, tutte le società che
operano all'interno del Palaindoor hanno usufruito di contributi e
di sostegni ben oltre le leggi di settore, quindi è una modalità
che riteniamo assolutamente di continuare e valuteremo insieme -
penso tutti, tutto il Consiglio - di venire incontro rispetto ai
danni patiti sia per la loro attività ordinaria e anche per questa
situazione, se saremo in grado di quantificarlo.
Rispetto alle altre attività, adesso io non so qual è
l'attività, credo che ci si riferisca forse al bar ristorante che è
insediato all'interno, sicuramente quell'attività andrà ristorata
comunque nell'ambito dei ristori che verranno fissati e verranno
previsti dalla legge di variazione e credo che avranno buona
dimostrazione... per far capire attraverso penso delle
dichiarazioni o altro... bisogna ancora capire come costruiremo
questa volta la legge di variazione, anche loro saranno comunque
interessati dall'azione di ristoro.
Ripeto: io credo sia nella volontà di tutti noi, di tutta
quest'Aula innanzitutto il fatto di continuare a sostenere il mondo
dello sport economicamente, ma anche idealmente, perché, come
dicevamo con la collega Spelgatti, io non ho fatto ginnastica, ho
sempre fatto sport di resistenza in palestra, ho fatto karate per
una ventina di anni e basta, quindi non vedrete mai fotografie mie
con la tutina da ginnastica o di altro genere, ma credo che lo
sport sia comunque un elemento, posso testimoniarlo personalmente,
sia di crescita personale, di carattere, poi il carattere mio può
essere valutato diversamente probabilmente a seconda di chi lo vede
ma ci credo anch'io.
Presidente -
Per il gruppo Pour l'Autonomie, ha chiesto
la parola il consigliere Baccega, ne ha facoltà.
Baccega (PA) -
Anche in questa nuova interrogazione,
risoluzione, evidentemente entrano in campo tutta una serie di
aspetti che alcuni esponenti della Giunta hanno ripercorso e ci
sono anche degli aspetti estremamente affettivi, quando abbiamo
inaugurato il Palaindoor il collega Marguerettaz per la Regione e
il sottoscritto per il Comune di Aosta, ovviamente non era il 2011,
anno in cui è entrata in vigore una norma che prevedeva che quella
struttura dovesse avere un CPI e quindi sono cambiate le cose per
effetto di una norma nazionale cui si è dovuti andare incontro:
ecco perché era stato progettato affinché non si svolgessero delle
attività che prevedessero la presenza del pubblico. Questo era un
fatto sul quale evidentemente si era lavorato e ragionato. Poi le
cose sono andate avanti in un certo modo, ho sentito parlare di
concessione gratuita fino al 2020, l'ho detto la volta scorsa, lo
ribadisco, quella struttura costa una cifra ma finora la Regione il
primo anno ha messo 70 mila euro, il secondo ne ha messi 40, il
terzo 30, poi è andata a zero si è pagata tutta l'attività senza
spendere un euro pubblico e una lira all'epoca.
Direi quindi che è stato virtuoso il percorso fino ad ora, forse
bisognava intervenire prima per andare nella direzione di rendere
agibile, e qui ci sono delle corresponsabilità.  È vero, il 30
giugno è stata fatta una proroga fino al 31 dicembre, ma voi
immaginatevi se dopo il 30 giugno succedeva il patatrac che è
successo adesso, chi le vinceva le elezioni al Comune di Aosta? Mio
nonno? Buon lavoro.
Presidente -
Altri? Ha chiesto la parola il presidente
Lavevaz come gruppo, ne ha facoltà.
Lavevaz (UV)
- Grazie, molto velocemente solo per
rispondere alle sollecitazioni del collega Manfrin quanto agli
atti. Intanto mi sembra che ci dimentichiamo che siamo nel mezzo di
una pandemia perché abbiamo fatto dei passaggi del tutto simili per
la gestione dell'ospedale da campo, anche la struttura industriale
di proprietà di Valle d'Aosta Structure ovviamente aveva altre
finalità, che non quella di diventare un ospedale. C'è una norma
specifica che è stata fatta apposta perché siamo nel mezzo di una
pandemia: il decreto-legge che ho citato già nell'intervento
precedente, il decreto-legge n. 18/2020 poi è stato convertito in
legge non mi ricordo quale sia il numero della legge con la quale è
stato convertito, ma in particolare all'articolo 4 si prevede che
le Regioni e le Province autonome possano, in deroga a tutti i
requisiti autorizzativi di accreditamento, destinare per il tempo
necessario ovviamente legato alla situazione pandemica delle
strutture per finalità di tipo sanitario. Questo è stato fatto per
i locali dov'è stato adibito un ospedale perché vorrei ricordare
che fino a qualche giorno fa avevamo ancora dei malati all'interno
di una struttura industriale, quindi è vero che le parallele della
collega Spelgatti sono un problema da risolvere e lo risolveremo,
però dobbiamo mettere le cose nel giusto ordine e nelle giuste
dimensioni in quanto a problemi.
Il passaggio che è stato fatto per la struttura del Palaindoor
quindi è esattamente lo stesso, quindi, ai sensi dell'articolo 4
del DL 18/2020, è stata fatta una delibera di Giunta: la delibera
di Giunta n. 139, che credo questa mattina il collega Barmasse
nella sua illustrazione abbia specificato in risposta
all'interpellanza che è stata fatta, quello è l'atto con il quale è
stata destinata quella struttura a struttura vaccinale,
sostanzialmente i passaggi sono molto semplicemente questi, al di
là ovviamente dei passaggi amministrativi che sono stati fatti con
le riunioni di supporto, del Comitato tecnico-scientifico,
eccetera, ma l'atto sostanzialmente che destina quella struttura a
struttura da dedicare al piano vaccinale nell'ambito ovviamente del
tempo necessario è la DGR n. 139 già citata che è stata fatta ai
sensi del DL n. 18/2020.
Presidente -
Ha chiesto la parola il consigliere Perron
come gruppo Lega.
Perron (LEGA VDA) -
Presidente Lavevaz, sì, su questo
conveniamo, certamente, lo avevamo già detto questa mattina, però
sono 15 giorni dopo rispetto alla data del 5 febbraio per cui hanno
dovuto lasciare, abbiamo questo vizio... non c'è scritto da nessuna
parte il 5, quindi, ripeto, è una questione di modo, sulla
legittimità, sul tema... non è quella la discussione. Noi l'abbiamo
fatto, giustamente siamo l'opposizione, andiamo a cercare i puntini
sulle "i" quando ci sono in mezzo le persone, giustamente, è il
nostro ruolo mi pare e quindi è una questione procedurale. Tra
l'altro, e sempre sul modo, le notizie stampa erano già del 1°
febbraio, quindi il 1° febbraio già c'erano le notizie stampa, le
ho ampiamente documentate questa mattina, ripeto, e non torno,
c'erano già tutte le notizie, c'era il comunicato stampa, queste
persone erano mandate via, però non c'era un atto: questo è il
punto oggi che mi pare venga confermato. Da qui in poi lasciamo la
cosa com'è, ma almeno su questo punto conveniamo e mi pare che non
ci sia discussione, e mi pare che anche lei abbia confermato... la
delibera di Giunta n. 139 arriva quei 15 giorni dopo, non è un
dettaglio da poco. Siamo qui, abbiamo cercato le cose, abbiamo
fatto un lavoro certosino anche noioso certamente, ma questo è e
quindi mi pare che venga confermato e di questo siete
responsabili.
Presidente -
Ha chiesto la parola il consigliere Manfrin
per il tempo restante.
Manfrin (LEGA VDA) -
Vede, presidente Lavevaz, ho avuto
un certo timore quando lei ha preso la parola e ha detto che,
siccome c'è un decreto-legge, avete fatto questo perché c'è il
decreto-legge, che le dà la possibilità, perché fino a quel punto
mi sembrava che lei potesse entrare in qualsiasi struttura o casa
privata della Valle d'Aosta e dire: "fermi tutti, adesso la usiamo
come vogliamo noi". Non funziona così, giustamente c'è un
decreto-legge che la autorizza a disporre delle strutture,
benissimo, ma lei deve disporre i conseguenti atti che
identifichino quella struttura, che ne determinino da quale data si
dispone di quella struttura, che ne specificano il perché e il per
come.
Guardi, io le dico semplicemente di leggere innanzitutto i suoi
comunicati stampa congiunti di Regione e Comune, e questa è
sicuramente un'indicazione importante, poi io la invito a vedere
quello che è accaduto, per esempio, con la gara con il
meeting
di arrampicata che era prevista per sabato 6
febbraio ed è stata annullata per indisponibilità della struttura
ed è stata annullata il giorno prima. Ora, lei mi spieghi per quale
motivo una gara viene annullata il giorno prima se nessuno ha
parlato della data del 5 febbraio. Se lei riesce a spiegarmi
questo, io le do assolutamente ragione, se lei invece adduce al
fatto che avete emesso una delibera di Giunta regionale successiva,
che non ha ovviamente valore retroattivo e anche ancora ad oggi non
c'è nessuna convenzione, come detto stamani mattina dall'Assessore
tra USL e Comune di Aosta, per l'utilizzo di quella struttura, lei
capirà che mancano gli atti amministrativi e che non si può
disporre di una struttura pubblica dove sono in corso delle
attività con comunicati stampa o telefonate di gestori che dicono:
"da domani tu non fai più attività". Non funziona così, non c'è
nessun decreto legislativo, non potrà mai essere fatto ai sensi
della nostra Costituzione, non in generale, che le dia il potere di
poter occupare quello che vuole senza che venga fatto un atto
amministrativo a supporto con una data.
Rimane quindi un fatto: vi siete mossi senza atti a supporto,
questa mattina ce lo ha confermato l'Assessore e in questo momento
ce lo conferma lei. È quindi più che evidente che vi abbiamo colto
in fallo, che chi è fuori ha capito come vi siete mossi e che forse
d'ora in poi è il caso di muoversi diversamente.
Presidente -
Altri? Non vedo altre richieste. Metto in
votazione la risoluzione. La votazione è aperta. La votazione è
chiusa.
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK