Consiglio Regionale della Valle d'Aosta - Oggetto del Consiglio n. 627 del 15 dicembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 627 del 15 dicembre 1981 - Resoconto
OGGETTO N. 627/81 - INIZIATIVE PER LA SALVAGUARDIA DEI BENI
CULTURALI. (Interrogazione)
Presidente
- Do lettura dell'interrogazione del
Consigliere De Grandis:
INTERROGAZIONE
La stampa nazionale ha dato notizia che il Ministro dei Beni
Culturali Vincenzo Scotti ha presentato la bozza di legge per i
Beni Culturali.
La bozza sarebbe già stata presentata alle Regioni e alle
Associazioni Culturali.
Poiché la questione dei Beni Culturali è di primario
interesse per la nostra Regione il sottoscritto Consigliere
regionale
INTERROGA
l'Assessore al Turismo, Urbanistica e Beni Culturali per
conoscere:
1) se è a conoscenza di quanto riportato dalla stampa
nazionale;
2) se gli è pervenuta la bozza di legge da parte del
Ministero;
3) se tale bozza tiene conto degli impegni assunti nello
scorso mese di aprile dall'allora Ministro Biasini in particolare
per il salvataggio del Forte di Bard;
4) se l'Assessorato ha mai provveduto a segnalare un
villaggio valdostano tra quelli da salvare, per usufruire delle
iniziative dell'UNESCO in questo campo.
Presidente
- Risponde l'Assessore al Turismo, Urbanistica
e Beni Culturali, Pollicini; ne ha facoltà.
Pollicini (DP)
-
Per quanto riguarda il Punto 1,
siamo a conoscenza, perché la bozza di legge del Ministro Scotti è
stata inviata alle Regioni come documento informativo, ed è poi
stata presentata dal Ministro Scotti al Consiglio Nazionale per i
Beni Culturali, di cui fa parte il nostro sovrintendente,
recentemente, il 1° di questo mese di dicembre. Tutte le Regioni
hanno chiesto una revisione del testo e questa richiesta di
revisione è stata presentata in una riunione, anche questa
recentissima, avvenuta giovedì scorso 10, a Roma. La nostra Regione
ha inviato un suo documento in relazione al testo presentato dal
Ministro Scotti e il documento in sostanza ribadiva le competenze
regionali. Non tutte le Regioni, però, sono state d'accordo su un
indirizzo unitario. Per citare un esempio, la Regione Lombardia non
è d'accordo che i vincoli siano stabiliti dalle sovrintendenze
regionali, ma siano posti dal Ministero. Così come non sono
d'accordo nelle sovrintendenze regionali, ma sovrintendenze con
dipendenze centralizzate. È una delle sfaccettature che ha un po'
diviso la rappresentanza regionale.
Per quanto ci riguarda nel nostro documento, proprio in risposta
a quello presentato dal Ministro Scotti - che non è condiviso quasi
per niente, tanto per essere espliciti - noi diciamo che occorre
stabilire una differenziazione in merito alle competenze
amministrative; riconosciamo che lo Stato ha diritto di porre un
indirizzo unitario sul piano metodologico per l'impostazione di
beni culturali. Un problema che può essere di competenza statale è
quello del coordinamento e della unificazione delle procedure.
Però, per quanto riguarda il resto, sarebbero, secondo noi,
competenze regionali la specifica tutela dei beni culturali, non
solo nella loro singolarità, ma anche nel loro complesso, inteso
come complesso unitario.
Un'altra affermazione fatta nel nostro documento, ed è stata
fatta in maniera categorica, è che i beni culturali costituiscono
un bene inscindibile dal territorio e dalla sua gestione, sia come
risorsa da valutare nel quadro della programmazione regionale, sia
come patrimonio proprio di una comunità che di tale cultura è erede
legittima, indipendentemente dalla proprietà giuridica degli
oggetti stessi, e che quindi in maniera primaria è chiamata a
garantirne la fruizione a sé e per gli altri.
Un altro passo che vorrei sottolineare per dare un po' il quadro
degli aspetti del nostro documento è quello che tratta di
verificare questo tipo di bozza presentata dal Ministro.
Sembra inoltre prendere ulteriormente le distanze dal problema;
differendo ad una successiva sperimentazione organizzativa, la
spinosa e nevralgica questione della legge del '39, quella per la
protezione dei beni culturali. Si tratta di scelte di fondo e non
di sperimentazione, e noi contestiamo duramente questa ulteriore
dilazione del problema. Non siamo d'accordo sulla sperimentazione,
ed è su queste scelte di fondo che la Regione attende una risposta
dallo Stato ponendosi in atteggiamento di collaborazione per
affrontare insieme un problema che non è la delimitazione delle
reciproche competenze, ma la soluzione di un compito comune quale è
la tutela di un patrimonio che non appartiene né allo Stato, né
alle Regioni, ma ai privati cittadini tutti quanti.
In effetti noi non condividiamo questo documento e siamo certi
che non troverà l'assenso delle Regioni, per cui abbiamo presentato
questo tipo di proposta assieme ad altre.
Evidentemente abbiamo bisogno di ulteriori interventi a livello
ministeriale, poiché si è notevolmente modificata quella che era la
primitiva proposta fatta dall'allora Ministro dei Beni Culturali,
il Ministro Biasini.
Per quanto riguarda poi un altro aspetto dell'interrogazione del
Consigliere De Grandis, cioè il problema che concerne il Forte di
Bard, non si può certamente pensare che in una legge quadro sia
considerato come punto da risolvere un fatto regionale. Si tratta
di una legge quadro, una legge di principi, in cui non è previsto
nulla: la legge non entra certamente in argomento per il Forte di
Bard. Esiste la richiesta avanzata del trasferimento alle Regioni
dei beni culturali, ma d'altra parte la situazione in questo campo
è ancora da risolvere, anche se il passaggio alla Regione dei beni
notificati è, fra l'altro, previsto dal nostro Statuto Speciale,
che all'art. 5 dice che i beni del Demanio dello Stato situati nel
territorio della Regione, eccettuati quelli che interessano la
difesa dello Stato o servizi di carattere nazionale, sono
trasferiti al Demanio della Regione.
Il Forte di Bard è stato smilitarizzato nel 1975; il Ministero
delle Finanze lo ha lasciato in uno stato di deplorevole abbandono
e nominalmente oggi è affidato all'Intendenza di Finanza di Aosta,
che fra l'altro non vi ha messo neanche un custode, ma solo la
buona volontà del Comune consente ancora di avere un minimo di
fruibilità di quel forte. Qui si tratta di far trasferire dal
Ministero delle Finanze, che oggi appunto ne è il titolare, al
Ministero per i Beni Culturali il Forte di Bard.
Dal Ministero dei Beni Culturali dovrebbe essere trasferito poi
alla Regione. Occorre dire che attualmente - e mi è stato
comunicato a mezzo telefono il 30 novembre dal Sen. Mezzapesa,
sottosegretario per i beni culturali - il Forte di Bard è ancora
descritto come ex deposito per munizioni, quindi il problema è
fermo da epoca imprecisata. So che di interventi la Regione ne ha
fatti molti, ma ha trovato sempre un muro.
Nel giugno dello scorso anno due ispettori generali del
Ministero dei Beni Culturali hanno fatto un rapporto dello stato
del Forte rilevando l'esigenza di provvedere quanto prima almeno
alla sistemazione del tetto, che altrimenti rischia di far
diventare irreversibile il degrado del forte stesso. Anche il
Ministro per i Beni Culturali Sen. Biasini aveva assunto un certo
impegno per la sistemazione del tetto con un intervento del
Ministero dei Lavori Pubblici, però tutto questo non è avvenuto.
Certamente i costi di sistemazione sono elevati; il tetto ha una
superficie di 10.000 metri quadrati e l'ubicazione richiede costi
decisamente più alti di un normale tetto. È previsto da una
relazione fatta proprio da quegli architetti e in mano al Ministero
che per sistemare il tetto occorreranno 3 miliardi e 5 miliardi per
la sistemazione di larga massima. Nella parte superiore vi sono 284
locali disponibili, mentre complessivamente i locali di questi
cinque complessi sono 534. La previsione era di utilizzarli come
museo per la castellografia nella nostra regione ed altri episodi
salienti della vista del castello.
La realtà è che oggi lo Stato non prende nessuna decisione,
mentre noi riteniamo necessario trovare una forma per cui lo Stato,
nel trasferire, trasferisca anche i mezzi per poterlo ristrutturare
e renderlo agibile.
La rapidissima evoluzione ministeriale cui assistiamo ogni 8 -
10 mesi fa sì che non si riesca mai a impostare un discorso e
portarlo a termine. Quando era praticamente raggiunto questo
accordo col Ministro Biasini, il Ministro Biasini non era più
Ministro; col nuovo Ministro si è cambiato addirittura la proposta
in ordine al piano che il Ministro stesso ha voluto presentare,
nettamente diverso dalla legge sui beni culturali che aveva
presentato il precedente Ministro. Chiaramente non è facile in
questa situazione avere dall'altra parte un contraddittore in grado
di portare a termine un discorso che dovrebbe essere già da tempo
definito.
Come dicevo, alla fine del mese scorso ho parlato col
sottosegretario per i beni culturali, e l'unico sforzo che stanno
facendo è quello di convincere il Ministero delle Finanze a
trasferire al Ministero per i Beni Culturali il Forte di Bard, ma
ancora senza risultati positivi.
L'ultimo punto della interrogazione è quello che concerne
l'intervento dell'UNESCO per salvare uno dei villaggi.
Qui va detto che si era parlato qualche anno fa di presentare il
caso Bard all'UNESCO; però era necessario affrontare una spesa di
oltre un miliardo, rappresentato da un rilievo particolareggiato di
tutto il borgo e di tutto il castello, per cui non si è ritenuto,
almeno al momento, di avere la possibilità di affrontare un tema
così lungo e così ampio e anche così costoso.
In effetti, non abbiamo ancora avanzato nessuna proposta, perché
la burocrazia dell'UNESCO sembra addirittura superiore a quella del
nostro Governo.
Presidente
- Ha chiesto di parlare il Consigliere De
Grandis; ne ha facoltà.
De Grandis (PRI)
-
Condivido quanto ha affermato
l'Assessore Pollicini nella prima parte della sua risposta, e sono
anche d'accordo su alcune affermazioni circa la posizione presa
dall'Assessorato nei confronti della proposta Scotti.
Sul problema della proprietà del Forte evidentemente non è che
mi illudessi che si potesse risolvere con la legge quadro; mi
interessava la legge quadro per capire se stabiliva dei passaggi
precisi della proprietà dei beni culturali dallo Stato alle Regioni
e quindi, una volta risolto il passaggio dal Ministero delle
Finanze a quello dei Beni Culturali del Forte di Bard, la cosa
sarebbe andata poi su un binario abbastanza diritto.
Certo che il rapido cambiamento dei Ministri crea delle
difficoltà notevoli. Io chiedo all'Assessore che mantenga l'impegno
che ha dimostrato finora per i beni culturali, senza cedere su
questo punto, perché io sono convinto che sono una delle ricchezze
del nostro patrimonio e che, se utilizzati e valorizzati nel modo
opportuno, rappresentano non solo un fatto culturale di estrema
importanza per tutti noi che attraverso i nostri avi li abbiamo
prodotti, ma soprattutto per le generazioni a venire, e anche per
il riflesso che hanno di carattere turistico e quindi il valore
commerciale.
Per quello che riguarda il villaggio, la domanda è stata fatta
perché avevo letto un articolo su una rivista, "L'Airone"
dell'agosto '81, che l'allora Ministro dei Beni Culturali Biasini
aveva segnalato all'ONU tutta una serie di bellezze dell'Italia da
salvare, e tra queste aveva incluso per la Valle d'Aosta il Parco
Nazionale del Gran Paradiso e un villaggio tradizionale ancora da
identificare. Se è vero che la planimetria richiesta o gli studi
richiesti sul villaggio di Bard e sul forte possono rappresentare
un costo non indifferente, è altrettanto vero che nella concezione
di villaggio si potrebbero far rientrare altre forme di strutture
da salvare. La Valle d'Aosta è ricchissima di vecchi villaggi che
meriterebbero un certo tipo di attenzione. Ce ne sono alcuni che se
visitati oggigiorno lasciano ancora con la bocca aperta dalla
meraviglia, provocando in noi visioni che sono addirittura fuori
del tempo, perché si sono conservati attraverso i secoli in maniera
così pura che sembrano conservati apposta.
Recentemente con il Consigliere Tonino abbiamo visitato il
villaggio di Mascogna in quel di Ayas, villaggio che si raggiunge
con una mezzoretta di strada a piedi su una mulattiera tra l'altro
estremamente suggestiva in mezzo ai boschi, e l'apparire di questo
villaggio, che è di struttura medievale, rimasto integro,
perfettamente conservato, è stato una sorpresa, una notevole
meraviglia. Evidentemente questa Valle d'Aosta è tutta ancora da
scoprire, soprattutto a piedi. E a me pare particolarmente
interessante che noi concentriamo l'attenzione su queste cose,
perché riuscire a conservare un villaggio come quello, in quelle
condizioni, fruibile esclusivamente a piedi o eventualmente con un
mezzo pubblico limitatissimo che può condurre sul posto, può essere
uno dei modi particolarmente interessanti di salvare la nostra
cultura che esercita - non dimentichiamolo - un fascino enorme non
solo su di noi che ci siamo dentro, ma su quanti vengono da fuori
la Valle d'Aosta. Scoprire un paesaggio di quel genere per questa
gente credo significa riscoprire effettivamente quali sono i veri e
fondamentali valori della vita, della natura, al cui contatto si
può ancora vivere. Non si può vivere più nelle megalopoli che
abbiamo costruito noi, ma in Valle d'Aosta si può ancora; e questo
credo sia una cosa che dobbiamo valutare con particolare importanza
e che io indico all'Assessore Pollicini. Penso non abbia alcuna
difficoltà a raggiungere questi villaggi a piedi, e come quello di
Mascogna ce ne sono tanti, anche se questo mi ha sinceramente
colpito per la bellezza architettonica. Mi ricordo che il collega
Tonino è rimasto incantato come architetto, per l'architettura che
hanno realizzato i valligiani in quel luogo e si è sentito in
dovere di dire: "Qui non sono stati gli architetti di oggi", ma è
un'architettura nata da un tipo di cultura valligiana che sciupare
e lasciare decadere è veramente un delitto.
Questa è la mia raccomandazione all'Assessore al Turismo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK