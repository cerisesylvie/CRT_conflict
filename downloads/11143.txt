Consiglio Regionale della Valle d'Aosta - Oggetto del Consiglio n. 2156 del 22 maggio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2156 del 22 maggio 1991 - Resoconto
OGGETTO N. 2156/IX Comunicazioni del Presidente della
Giunta.
Presidente Ha chiesto di parlare il Presidente della Giunta, ne
ha facoltà.
Bondaz (DC)Nel corso della settimana, precisamente domani
giovedì 23, arriveranno in Valle d'Aosta trenta profughi albanesi
che vanno ad aggiungersi ai sette già in loco. Sono divisi in sette
gruppi familiari provenienti da Savona e saranno sistemati in
strutture alberghiere fra Sarre e Aosta.
Questa Presidenza sta proseguendo i contatti con i Sindaci per
la collocazione dei profughi sul territorio e per la ricerca di
attività occupazionali. Al riguardo devo comunicare al Consiglio
che è già stata prefissata una riunione con tutti i Sindaci per
martedì 28 maggio.
Devo altresì aggiungere che il programma relativo alla
collocazione di questi profughi albanesi e alle conseguenze del
caso, è stato organizzato e definito dalle strutture
dell'amministrazione regionale.
Si è svolta martedì 14 a Roma la riunione del gruppo misto di
lavoro Regione-Ministero delle Partecipazioni Statali per
l'applicazione del DPR 1142/85, recante norme di attuazione per la
Valle d'Aosta in materia di industria.
Nel corso dell'incontro sono state definite le procedure mirate
a consentire l'audizione della Regione sui programmi delle aziende
a partecipazione statale operanti in Valle d'Aosta.
E' stata inoltre sollecitata la definizione della presenza di un
rappresentante della Regione nei consigli di amministrazione delle
aziende a partecipazione statale presenti in Valle: vedi Ilva,
centrali elettriche e Sadea di Verrès.
Il 20 maggio scorso si è riunito il comitato ristretto del
comitato regionale di coordinamento per il problemi della
siderurgia in Valle d'Aosta. Il comitato ha riesaminato e definito
la bozza di dichiarazione di intenti che determina la base della
successiva trattativa fra Regione autonoma Valle d'Aosta e Ilva -
Cogne sul ruolo delle imprese controllate dall'Ilva in Valle,
nell'ambito degli obiettivi regionali in materia di politica
industriale.
Si è riunita in data 20 maggio 1991 la commissione politica per
la predisposizione di una indagine preliminare ad uno studio di
fattibilità per un progetto di salvaguardia ambientale del
comprensorio del Monte Bianco.
Nel corso della riunione è stata esaminata una bozza di indagine
predisposta dal gruppo tecnico scientifico. Tale bozza di programma
sarà approfondita e modificata secondo le dichiarazioni emerse nel
corso della riunione, nella quale è apparsa chiara la volontà di
salvaguardare un patrimonio naturalistico di valore inestimabile in
una ottica non vincolistica di idea di parco, che contemperi la
salvaguardia della natura con le esigenze delle popolazioni
interessate.
In data 16 maggio ho partecipato a Lione all'inaugurazione di
Europanorama, primo forum delle regioni d'Europa, organizzato con
il patrocinio della CEE, del parlamento europeo e dell'assemblée
des régions d'Europe.
Nell'ambito della manifestazione si è avuto un incontro del
bureau della Co.Tr.A.O..
Presidente
Ha chiesto di parlare il Consigliere
Stévenin, ne ha facoltà.
Stévenin (UV)
Ho partecipato, in rappresentanza
del nostro Capogruppo, al comitato ristretto per la siderurgia, e
voglio in questa sala far presente che vi sono alcune perplessità
sul documento, perplessità che sono legate ad almeno due fattori
importanti.
Il primo è che non vengono definiti gli organici che dovevano
essere definiti per il futuro, e che erano comunque previsti negli
accordi fra la Regione e l'Ilva, e negli accordi precedenti con il
Ministero delle Partecipazioni Statali.
Non essendo stati definiti gli organici e, soprattutto, non
essendo definito il quadro delle alleanze future fra la società
Ilva e altre società a livello internazionale, è evidente che non
sono pochi i rischi di vedere ulteriormente diminuito l'organico
della società Cogne.
In pratica, se non vengono definite le produzioni che devono
essere presenti all'interno dello stabilimento siderurgico, il
rischio di ulteriori tagli è evidente. E poiché da tempo si parla
di portare fuori dallo stabilimento una serie di produzioni, in
modo particolare quelle degli acciai rapidi, è chiaro che queste
perplessità da parte nostra rimangono.
Rimangono poi, ma questi dovranno trovare una verifica al
momento delle trattative, anche i problemi relativi agli
investimenti che dovrebbe fare la Regione per l'acquisizione delle
aree che sono previste all'interno di questo protocollo.
Volevo che questa nostra posizione fosse chiara all'interno del
Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK