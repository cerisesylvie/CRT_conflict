Consiglio Regionale della Valle d'Aosta - Oggetto del Consiglio n. 720 del 2 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 720 del 2 luglio 2019 - Resoconto
OGGETTO N. 720/XV - Discussione in merito all'approvazione
del bilancio e del rinnovo del mandato al Consiglio di
Amministrazione di CVA. (Reiezione di una risoluzione. Approvazione
di altra risoluzione)
Rini (Presidente) -
Alla presenza di 33 colleghi,
possiamo iniziare i lavori di questa seduta. Chiedo anche se è
possibile alzare un pochino l'audio, perché credo che non si senta
in Aula. Colleghi, iniziamo quindi, come convenuto anche in seno
alla Conferenza dei Capigruppo... Chiedo se è possibile alzare...
Si sente? Non si sente. Non si alza più di così.
Iniziamo quindi i lavori con la sessione straordinaria partendo
dal punto n. 0.01 dell'ordine del giorno. Per l'analisi della
risoluzione passo subito la parola al collega Mossa per
l'illustrazione. È stato depositato un emendamento che modifica
l'impegno e che verrà illustrato in sede di illustrazione. Prego,
collega Mossa.
Mossa (M5S)
- Non essendo più possibile... Aspettiamo un
attimo...
Presidente -
Chiedo scusa per chi sta seguendo, ma
purtroppo l'audio in sala non funziona. Proviamo a riavviare il
sistema. Chiedo scusa, collega Mossa, vediamo se riusciamo a
risolverlo, sennò facciamo fatica a sentirla. Proviamo a riavviare
il sistema. Intanto facciamo distribuire l'emendamento che è
pervenuto anche da parte della maggioranza. Si sente meglio? No.
Bene. Intanto facciamo distribuire i due emendamenti. Collega
Mossa, ha voglia di provare il microfono? Non sente? È uguale a
prima? Qua sembrava di più... Una riunione dei gruppi, non una
Conferenza dei Capigruppo? Vuole una riunione dei Capigruppo per
gli emendamenti? Secondo me si sente questo.
Sospendiamo i lavori per un attimo, così vediamo se riusciamo
anche a procedere. A me sembra che questo adesso funzioni di più.
No? Allora il Consiglio è sospeso per una breve riunione fra i
firmatari delle due proposte. Prego.
La seduta è sospesa dalle ore 15:18 alle ore 15:39.
Rini (Presidente) -
Possiamo riprendere i lavori.
Funziona anche l'audio in Aula. Lascio quindi la parola al collega
Mossa per l'illustrazione della risoluzione e dell'emendamento che
ha presentato. Prego.
Mossa (M5S)
- Presidente, vado avanti anche se mancano
alcuni colleghi di maggioranza? Va bene.
Nell'ultima Assemblea avevamo presentato una risoluzione che poi
è diventata una richiesta di Assemblea straordinaria e, visto che
il primo punto della risoluzione non è più possibile discuterlo in
quanto il bilancio di CVA è stato comunque approvato - di questo
poi ne riparleremo durante la discussione politica -, i gruppi
Movimento Cinque Stelle, LEGA e MOUV' si sono confrontati ed è
scaturita una risoluzione, condivisa da tutti, che mi limiterò ad
illustrare nel suo nuovo testo:
"
Risoluzione
Tenuto conto che la Compagnia Valdostana delle Acque è stata
sottoposta ai dettami della legge regionale n. 20 del 2016 fino a
una settimana dal termine dell'esercizio 2018;
Considerato i persistenti comportamenti del management nei
confronti del procedimento di quotazione in Borsa, tuttora sospeso,
che hanno reiteratamente e pubblicamente sostenuto una delle
posizioni ancora in fase di valutazione da parte del Consiglio
regionale, unica autorità deputata a tale scelta, utilizzando per
tali scopi sia mezzi di stampa, sia, durante le audizioni nelle
Commissioni competenti, affermazioni fuorvianti, contraddittorie
e/o non esaustivamente veritiere. A mero titolo
esemplificativo:
- sottostando alla legge cosiddetta Madia non è possibile
sviluppare attività per la mobilità sostenibile (colonnine di
ricarica) e non si possono effettuare acquisizioni di nuovi
impianti produttivi;
- se quotata in Borsa, l'azienda potrà seguire un percorso di
crescita sul mercato italiano fino a diventare leader nel comparto
dell'energie rinnovabili;
- l'azienda ha registrato nel 2018 una crescita considerevole
degli utili (anche se ancora ben lontana dai risultati ottenuti
prima che si cominciasse a perseguire la strada verso la quotazione
in Borsa).
Tali comportamenti potrebbero aver generato costi che, pur
correttamente contabilizzati, rappresentano attività non pertinenti
le finalità sociali.
Valutati quindi tali comportamenti:
- deontologicamente poco corretti da parte del
management;
- probabilmente inaccettabili da parte della proprietà in
fase di approvazione del bilancio di esercizio;
- non consoni alla raccolta delle informazioni adeguate
quantitativamente e qualitativamente per definire uno scenario
decisionale corretto;
- indirizzati a influenzare i processi decisionali da parte
della proprietà.
Il Consiglio regionale
Impegna
- la Commissione consiliare competente
a condurre una valutazione delle attività della società CVA
negli ultimi esercizi in merito alla coerenza con le finalità
sociali e la mission aziendale con cui CVA è stata costituita, da
trasmettere al Consiglio entro 60 giorni, al netto della pausa
estiva, dall'approvazione della presente per le opportune
determinazioni;
- il Governo regionale a non rinnovare l'affidamento degli
incarichi apicali del CdA di CVA agli attuali amministratori,
affidando alla Commissione consiliare competente un primo vaglio
dei CV ricevuti dai candidati, al fine di identificare quei
soggetti il cui profilo di competenze al meglio risponde alle
esigenze di conduzione dell'azienda anche in base alla sua mission
istitutiva.
- fino al mantenimento dell'intero capitale sociale nelle
mani pubbliche, a sospendere gli effetti dell'esclusione di CVA
dalla legge regionale n. 20 del 2016, articolo 1, comma 1
bis
".
Presidente -
Possiamo aprire la discussione generale.
Ricordo che i tempi, così come stabilito dalla Conferenza dei
Capigruppo, sono quelli della discussione di una risoluzione.
Prego, la parola alla collega Morelli.
Morelli (AV)
- Era semplicemente per illustrare il
contenuto dell'altro emendamento, emendamento con il quale noi
abbiamo cercato di sottolineare aspetti sui quali riteniamo il
Consiglio intero possa essere d'accordo. Facendo quindi una
premessa dove andiamo a ricordare il valore di CVA in quanto bene
della collettività e in quanto strumento fondamentale per
l'autonomia energetica della nostra Regione, noi riteniamo che il
Consiglio regionale - principale organo di autogoverno della
comunità - debba occuparsi attivamente delineandone le scelte
strategiche, essendone correttamente informato per quanto riguarda
le modalità di funzionamento e le eventuali criticità che possono
ostacolarne il buon funzionamento.
Per quanto riguarda l'impegno, andiamo invece a ricordare due
concetti sui quali il Consiglio regionale si era già trovato
d'accordo, sia attraverso la discussione fatta in Commissione, ma
anche poi all'interno dell'Aula. Sono due concetti che ricalcano,
il primo, la necessità di perseguire con molta convinzione e
celermente una norma di attuazione che consenta alla Regione di
avere più ampie prerogative in materia di utilizzo di acque
pubbliche a scopo idroelettrico e preveda procedure particolari
nella riassegnazione delle autorizzazioni delle grandi derivazioni
per una società che sia interamente pubblica e, un secondo, -
peraltro contenuto in modo simile anche nell'emendamento appena
illustrato dal collega Mossa - che riguarda l'impegno alla
Commissione consiliare a compiere un approfondimento sul
funzionamento di CVA, sulla funzionalità della sua organizzazione e
sulle criticità da affrontare. Ritenevamo che con questo
emendamento fosse possibile trovare una condivisione.
Riguardo al testo invece proposto e illustrato dal collega
Mossa, alcune perplessità sicuramente vi sono riguardo al fatto di
non rinnovare l'affidamento degli incarichi apicali - cosa che
peraltro non compete al Consiglio ma a Finaosta attraverso un bando
e, in merito anche all'esclusione di CVA dalla legge n. 20 - cosa
che è stata votata da questo Consiglio regionale con lo scorso
bilancio attraverso una legge -, non è quindi neanche ipotizzabile
che la Giunta regionale possa in qualche modo riportare CVA sotto
il cappello della legge n. 20.
Presidente -
È aperta la discussione generale. Chi
intende prendere la parola? Chiedo ai colleghi di prenotarsi, in
modo da poter meglio organizzare il dibattito. La parola al collega
Vesan.
Vesan (M5S)
- Ringrazio la collega Morelli per aver
presentato l'emendamento predisposto dalla maggioranza. Adesso lei
presenta questa cosa come una nostra indisponibilità al dialogo, ma
quello che lei ha proposto, sia prima in riunione che ora in Aula,
è di fatto un emendamento sostitutivo, non è un emendamento
integrativo. La possibilità di integrare i due testi, arrivando ad
una soluzione condivisa da tutta l'Aula, è quello che abbiamo
provato a prospettare noi, anche disponibili a ridiscutere parte
del nostro testo, ma invece abbiamo potuto verificare che non c'è
questa disponibilità.
Per noi è condivisibile sicuramente la prima parte
dell'impegnativa e anche tutto il testo riportato all'interno delle
premesse, però sostanzialmente il secondo punto dell'impegno
contiene una frase in politichese che vuol dire poco e niente, che
rimanda alla Commissione degli impegni sostanzialmente molto vaghi
e che quindi possono essere - come quasi sempre succede quando si
decide di demandare qualcosa da quest'Aula alla Commissione in modo
vago - disattesi a piacimento. L'impegno inserito invece nel testo
firmato dal Movimento 5 Stelle e dalle altre forze politiche
all'opposizione prevede espressamente delle specifiche competenze
che il Consiglio dà alla Commissione, in modo da esercitare un suo
controllo su quella che è sostanzialmente una proprietà di tutti i
valdostani. La giustificazione del fatto che ai sensi di legge le
nomine sono fatte da Finaosta è tutta vera, perché noi abbiamo una
legge che dice che il Consiglio regionale controlla fra le altre
cose CVA, almeno prima che fosse stralciata la legge n. 20, per il
tramite di Finaosta. Però, se il tramite di Finaosta è: "Faccia
Finaosta quello che vuole, noi non possiamo metterci becco", allora
forse abbiamo un po' sbagliato nel nostro affidamento alla
partecipata finanziaria della gestione società, perché a questo
punto vuol dire praticamente che quest'Aula, sul destino della più
importante società valdostana, non può più dire veramente niente,
nemmeno dare un primo vaglia dei
curricula
presentati dai
candidati. Tutto rimane esclusivamente in mano alle competenze di
Finaosta, e abbiamo già potuto vedere tristemente in Commissione
CVA con quanta attenzione svolge il suo compito.
Veniamo poi allo stralcio di Finaosta rispetto alla legge n. 20.
La collega Morelli ha appena ricordato che questa maggioranza, solo
nel mese di dicembre, con l'approvazione del bilancio, ha deciso:
questo stralcio è stato praticamente uno dei primi atti di questa
maggioranza. Con l'approvazione del bilancio è stata stralciata dal
controllo di quest'Aula la gestione di CVA. Però, collega Morelli,
questo è stato un atto di una maggioranza che non è più quella -
infatti adesso probabilmente il vostro emendamento sarà votato da
altri che, invece, su quel bilancio hanno votato contro - e non
solo, perché stiamo parlando di uno stralcio rispetto ad una legge
che peraltro non è stata votata probabilmente da nessuno dei
firmatari della nostra risoluzione, ma di una legge proposta
proprio dal suo movimento. Fatichiamo quindi a riconoscere tutto il
suo fastidio in merito al controllo da parte del Consiglio
regionale nei confronti delle partecipate e che vi impedisce di
venire incontro alle nostre richieste. La nostra disponibilità a
trovare una soluzione condivisa c'è sempre, ma una soluzione
"condivisa". Se la soluzione condivisa è: "Ve lo scriviamo noi il
testo dell'emendamento sostitutivo, ecco qua quello che veramente
volevate dire all'inizio", allora questa non è la maggioranza del
dialogo; lo avevamo già detto prima, e ce ne accorgiamo anche dopo
l'ultimo riassestamento.
Presidente -
Altri? La parola al collega Nogara.
Nogara (AV)
- Le valutazioni fatte in questi mesi sulla
gestione aziendale di CVA non sono nostre posizioni personali, è
quanto ci è stato trasmesso da esperti del settore, da professori
universitari, da avvocati che operano nell'idroelettrico, da
ingegneri e maestranze di CVA. Detto questo, vorrei passare, anche
se è stato poi fortunatamente stralciato, perché fortunatamente il
bilancio CVA è stato approvato da Finaosta... però si sono dette
tante cose importanti su questo bilancio. Allora vorrei dire due
parole.
Per prima cosa vorrei trattare la richiesta del Movimento 5
Stelle di non approvare il bilancio. Ci poniamo diverse domande, ma
vorremmo soprattutto sapere chi e quando qualcuno di voi o dei
vostri superesperti ha preso visione del bilancio 2018, visto che
lo stesso è stato inviato via PEC a Finaosta il giorno 13 giugno,
lo stesso giorno in cui voi avete presentato la risoluzione che poi
ha portato a questo Consiglio straordinario. Vorrei far notare che
il bilancio di una società non è pubblico fino a quando non è
approvato.
In seconda battuta vorrei fare presente che il bilancio è
redatto dall'azienda, approvato dal Consiglio di Amministrazione
della stessa, sottoposto al controllo del Collegio sindacale e alla
società di revisione esterna e indipendente (in questo caso si
tratta della Ernst & Young, che figura fra le prime quattro al
mondo), che analogamente al Collegio sindacale eseguono in azienda
verifiche e controlli periodici in maniera assidua durante tutto
l'anno. Le stesse non hanno sollevato alcun tipo di problemi e
hanno prodotto le relazioni di rispetto della normativa vigente e
di certificazione del bilancio. Quindi, secondo voi, sia l'azienda
che il Collegio sindacale che la società di revisione sono in
malafede. Allora vi chiedo - se avete informazioni che nessuno ha -
di rivolgervi nelle sedi opportune, perché altrimenti non si
capirebbe il vostro comportamento che volge sistematicamente ad
indebolire e a screditare questa società. A maggior ragione, se non
si fosse provveduto ad approvare il bilancio, le ripercussioni per
la società sarebbero state gravissime, ad esempio le possibili
riduzioni del
rating
che vede oggi CVA con due livelli
superiori a quelli dell'Italia, e di conseguenti possibili maggiori
oneri di interesse verso il sistema creditizio fino ad una
potenziale richiesta di rientro degli affidamenti. Oltretutto un
indebolimento dell'azienda avrebbe potuto aprire pericolosi spazi
per i
competitor
. Le prime avvisaglie le abbiamo avute con
la robusta discesa in campo di un'azienda del settore della nostra
regione, interessata addirittura al 50 percento di CVA e penso che,
viste le premesse, non sarà l'ultima.
Avete parlato di sanzioni per il mancato pagamento di tasse. Se
vi riferite all'ormai noto contenzioso sulle accise che
recentemente ha visto coinvolta anche l'Agenzia delle Entrate,
voglio ricordare che le informative relative a tali eventi sono
state tutte riportate nei bilanci dell'azienda che ha, a tale
scopo, provveduto ad eseguire l'opportuno stanziamento di fondi di
riserva, se non il pagamento delle stesse. Direi che sarebbe stato
gravissimo se questo contenzioso non fosse stato inserito nel
bilancio. Proprio perché è un contenzioso - fra le altre cose è del
precedente
management
- si può avere sia un risultato
positivo che negativo, proprio per questo. Fa specie poi apprendere
che il Movimento 5 Stelle, che ha sempre predicato che la politica
deve stare lontana dalle partecipate regionali, entri così
pesantemente con accuse che costituiscono in realtà prese di
posizione intimidatorie tese a sconsigliare agli amministratori del
socio diretto Finaosta, presenti e futuri, di adempiere pienamente
ai doveri del proprio ufficio.
Ora passiamo alla legge n. 20. Tutti gli esperti sentiti
all'interno della Commissione speciale CVA, a cominciare
dall'avvocato Florenzano, audito in IV Commissione e consulente
della società Alperia, proprio l'avvocato Florenzano, il 5 dicembre
- a novembre mi pare fosse ancora Presidente il collega Luboz - o
il 7 dicembre, è stato il primo a sostenere con forza che bisognava
escludere CVA dalla legge n. 20, come a suo tempo era stato fatto
per l'Aosta Factor dalle limitazioni previste dalla legge stessa.
In particolare, i consulenti avevano evidenziato che tale norma era
totalmente incompatibile con una società operante sul libero
mercato ed esposta alla concorrenza (questo lo hanno sostenuto
tutti). Penso che sugli esperti sia giusto... si parla sempre tanto
qua che bisogna seguire i
curriculum
, gli esperti... Ora,
quando un esperto, un qualcuno che lavora nel settore, dice
qualcosa di diverso da come si pensa qui, allora è un cretino, non
sa quel che dice.
Per quanto concerne il
management
, sarà cura di Finaosta,
in base all'elenco di chi ha posto la propria candidatura per i
posti apicali dell'azienda, di nominare in base ai curriculum,
all'esperienza maturata in aziende del settore, i professionisti
idonei a tali incarichi.
Per quanto concerne le cosiddette "invasioni di campo" che il
management avrebbe commesso, come avete sostenuto nella vostra
conferenza stampa, non sono altro che alcune sporadiche
dichiarazioni pubbliche, tre o quattro in due anni - me le sono
andate a cercare -, fra cui quelle rilasciate nella Commissione
speciale il cui management, convocato in Commissione - questa
convocazione è stata decisa all'unanimità da tutta la Commissione
speciale -, ha adempiuto al suo dovere di assumere posizioni in
merito a ciò che loro ritenevano essere in base all'incarico
fiduciario e situazioni normative di mercato attualmente vigente.
Appare pertanto curioso che si ritenga che chiunque sia titolato a
parlare del futuro di CVA, sia nel pubblico che nel privato,
chiunque può parlarne... Ne abbiamo sentite di tutti i colori in
tutte le conferenze stampa che sono state fatte, tranne chi è stato
chiamato ad amministrarla. Loro non possono parlare. Segnalo
inoltre che il gruppo CVA ha ottenuto la medaglia d'oro nell'ambito
dell'attività di natura etica e sostenibile d'impresa, nonché il
punteggio massimo nel rating di legalità conferito all'autorità
garante della concorrenza e del mercato.
Altro fatto curioso - questo mi aveva stupito molto - è che
l'esperto scelto dal Movimento 5 Stelle, quello che ci avete
indicato di contattare per la Commissione speciale, il professore
della Bocconi, audito in Commissione speciale, esordì con questa
dichiarazione: "
Vedo un ruolo ancora importante del soggetto
pubblico nel guidare questo tipo di realtà, senza per questo
precludere la possibilità di andare a quotare una parte di capitale
quando le condizioni lo consentono
". Praticamente tutti, in
sede di Commissione speciale, si sono espressi in questa maniera.
Tutti ci hanno detto che il fatto di aver tolto o di togliere, come
diceva l'avvocato Florenzano prima... era una necessità per la CVA
la legge n. 20 e, come vi ho detto, noi non ci sentiamo degli
esperti, dei professori o coloro che sanno che i bilanci si sono
abbassati per motivi attinenti alla volontà di quotare in Borsa
CVA. Abbiamo ascoltato tutti gli esperti che abbiamo audito:
abbiamo ascoltato le maestranze di CVA, gli ingegneri di CVA, il
management e i professori. In base a quello che abbiamo sentito,
abbiamo riportato in quest'Aula le loro esperienze e soprattutto i
loro consigli.
Direi che in questi ultimi giorni c'è la dimostrazione di quanto
sia sana per ora la CVA - e rimarrà sempre sana, ma non con grandi
difficoltà, arriveranno a breve -, è sempre stata gestita bene in
questi ultimi anni, e anche prima. Magari si sono fatti degli
sbagli, però soprattutto in questi ultimi anni è stata gestita nel
modo ottimale. Per questa gestione mi sento di ringraziare non solo
il management, ma anche tutti i lavoratori di CVA, perché è proprio
grazie a loro che questi risultati sono stati ottenuti. Non sono io
che lo dico, non siamo noi che lo diciamo, sono dati che vengono
riportati su un bilancio e il bilancio è lì proprio per dimostrare
questo.
Presidente -
Altri che intendono prendere la parola? Non
ci sono altre richieste, colleghi? Possiamo chiudere la
discussione? La parola al collega Mossa.
Mossa (M5S)
- Partiamo innanzitutto con il fatto che se
magari i Capigruppo aggiornassero i propri membri del gruppo
saremmo tutti informati...
Dicevo che la maggioranza dei Consiglieri regionali, durante la
scorsa adunanza, ha chiesto un'Assemblea straordinaria per
discutere i punti di una risoluzione che impegnava espressamente il
Presidente della Regione ad affidare un'attività di controllo
sostanziale delle poste di bilancio di CVA ad esperti esterni e per
questo scopo occorreva rinviare l'approvazione del bilancio.
Apprendiamo, come al solito dagli organi di stampa, che comunque il
bilancio di CVA è stato approvato il 28 giugno in barba alla
richiesta esplicita da parte della maggioranza dei Consiglieri
regionali, che rappresentano perciò la volontà dei cittadini
valdostani, ossia i veri proprietari di CVA, e questo a nostro
avviso è un atto molto grave, anche perché un ritardo di qualche
giorno dell'approvazione del bilancio avrebbe comportato al massimo
una sanzione amministrativa irrilevante per una società il cui
capitale sociale è pari a 395 milioni di euro. Se poi il rinvio di
bilancio è chiesto direttamente dalla proprietà, non sono previste
azioni di responsabilità nei confronti dell'Amministrazione.
Pertanto ci piacerebbe molto leggere il parere legale a cui faceva
riferimento la Presidente del Consiglio durante l'assemblea dei
Capigruppo odierna sull'impossibilità di rinviare l'approvazione
del bilancio. A quanto pare la volontà del
management
delle
partecipate ha priorità su quella del Consiglio regionale.
Chiediamo, fino al mantenimento dell'intero capitale sociale
nelle mani pubbliche, di sospendere gli effetti dell'esclusione di
CVA dalla legge regionale n. 20 del 2016. Benché questa legge abbia
delle grosse lacune e andrebbe rivista nel suo insieme, al momento
è l'unica che disciplina i principi di trasparenza, contenimento
dei costi e razionalizzazione della spesa nella gestione delle
società partecipate della Regione. Pertanto, visto il destino
ancora incerto di CVA, visti i tempi necessari affinché si possano
definire le norme di attuazione del nostro Statuto sull'utilizzo
delle acque e vista la moratoria posta sulla quotazione in Borsa di
CVA da parte di chi oggi appoggia internamente o esternamente
l'attuale Giunta, è irresponsabile mantenere la società fuori dal
controllo regionale, cioè in completa autonomia dei management
aziendali, tanto più dopo quanto è successo in questi mesi, ad
esempio: le azioni in barba alla Madia, come l'annuncio di
acquisizioni di altro impianto fuori Valle, l'accordo con Be Charge
sulle colonnine di ricarica e la risoluzione stessa che ha portato
oggi a questo Consiglio straordinario.
Le motivazioni che invece ci spingono a non rinnovare il mandato
sono i persistenti comportamenti del management nei confronti del
procedimento di quotazione in Borsa tuttora sospeso, che hanno
reiteratamente e pubblicamente sostenuto una delle posizioni ancora
in fase di valutazione da parte del Consiglio regionale, unica
autorità deputata a tale scelta, utilizzando per tali scopi sia i
mezzi di stampa, sia le affermazioni fuorvianti, contraddittorie e
non esaustivamente veritiere durante le audizioni delle Commissioni
competenti, a titolo esemplificativo quelle che ho elencato nella
risoluzione. Perciò riteniamo opportuno rifare il
team
di
comando e predisporre un'azienda davvero competitiva anche nella
malaugurata ipotesi - che scongiuriamo - in cui toccherà quotarla,
se non altro cederemmo le sue quote ad un prezzo davvero
vantaggioso.
Ora mi vorrei rivolgere alla collega Minelli. Abbiamo
collaborato in questi mesi affinché CVA resti nelle mani pubbliche.
Lei davvero vorrebbe lasciare l'amministrazione di questa società
ad un management che più volte ha palesato l'intenzione di volerla
quotare in Borsa? Visto che dobbiamo fare un ragionamento più
ampio, facciamolo e cerchiamo di trovare tutti i punti condivisi e
agiamo a 360° su questa società.
Presidente -
Prima di dare la parola alla collega
Minelli, collega Mossa,
mi preme solamente ricostruire,
anche per onor del vero, quanto accaduto in merito a questa
risoluzione. Già nella seduta della Conferenza dei Capigruppo, a
cui lei ha partecipato - prova ne è il verbale che è stato
approvato peraltro all'unanimità -, avevo evidenziato come non
sarebbe stato possibile posticipare l'approvazione di un bilancio.
Le farò avere ovviamente anche copia del parere dell'Avvocatura.
Non è assolutamente competenza di questo Consiglio e, anzi, sarebbe
stato dannoso per la società stessa entrare nel merito. L'avevo non
solo detto post parere legale, ma addirittura l'ho proposto in sede
di Conferenza dei Capigruppo. Abbiamo detto: "Rinviamo, facciamo
una seduta straordinaria", quindi derogando anche da quella che è
sia la prassi che il Regolamento, però scindendo le due questioni,
mentre sul management ovviamente il Consiglio può dare
un'indicazione. Mi ero presa l'impegno di sentire direttamente
Finaosta per valutare se c'era la disponibilità, e ringrazio anche
i vertici che sono stati disponibili a rinviare le nomine, ma già
allora - il verbale lo dice chiaramente - non potevamo
assolutamente entrare nel merito dell'approvazione del bilancio.
Questo per onor del vero.
La parola ora alla collega Minelli.
Minelli (RC-AC)
- La CVA è una creatura della Regione,
della politica valdostana. È lo strumento che è stato creato per
intervenire efficacemente in un campo cruciale, quello della
produzione e della distribuzione di energia, ma anche per incidere
sull'economia e sulla qualità di vita dei valdostani. È uno
strumento vitale importante ed è quindi logico, a mio avviso, e
necessario che il Consiglio regionale si occupi del suo
funzionamento, delle sue prospettive e anche delle sue
criticità.
La discussione in Consiglio regionale su CVA in quest'ultimo
anno si è purtroppo concentrata solo su un punto: l'ipotesi di una
quotazione in Borsa, un progetto avviato in passato e poi sospeso.
La Commissione speciale che ha funzionato nei primi tre mesi del
2019 si è occupata prevalentemente di questo aspetto, tenendo ai
margini e trascurando - lo abbiamo detto più volte - altri aspetti
che pure sono molto rilevanti e che riguardano l'assetto attuale di
CVA, la sua organizzazione aziendale, il suo funzionamento, i suoi
bilanci, il suo
management
; temi che, a mio avviso,
giustamente il Movimento 5 Stelle chiede di mettere a fuoco.
Ritengo che non tutti però in Consiglio regionale abbiamo degli
elementi di conoscenza sufficienti su tutti questi aspetti che,
invece, andrebbero approfonditi adeguatamente. A noi pare che la IV
Commissione sia il luogo adatto per fare tali approfondimenti. Non
lo diciamo da oggi, lo abbiamo ripetuto più e più volte, sia quando
eravamo in Commissione speciale - si chiedevano gli approfondimenti
lì -, sia successivamente quando erano anche stati presentati dei
documenti per chiedere degli approfondimenti in IV Commissione.
L'iniziativa dei colleghi del Movimento 5 Stelle mette sotto
accusa il management di CVA. Noi ci sentiamo di affermare -
peraltro l'ho già fatto in quest'Aula e non soltanto in quest'Aula
-, soprattutto per quanto riguarda alcune dichiarazioni
dell'amministratore delegato De Girolamo, che non abbiamo per nulla
apprezzato i suoi interventi a gamba tesa sulla questione della
quotazione in Borsa. L'ho già detto, lo ripeto, non ho difficoltà a
farlo: non sta all'Amministratore delegato decidere le scelte di
politica energetica della Regione. Però, a nostro avviso, l'analisi
che bisogna fare su CVA non può essere settoriale e legata e
limitata soltanto ad alcuni casi come quello del management e dei
bilanci; deve essere più generale, deve essere ampia e
approfondita.
Anche questo dibattito che noi oggi facciamo può essere utile se
cerchiamo di avere una visione complessiva sulla CVA e se ci diamo
gli strumenti per intervenire su due questioni cruciali: la prima è
come creare le condizioni perché nei prossimi anni CVA possa
continuare ad essere un'azienda pubblica di primaria rilevanza per
la Valle d'Aosta e, la seconda, è capire come funziona, com'è
organizzata CVA e quali sono le sue criticità. All'interno delle
sue criticità può starci anche la questione suggerita e voluta dal
Movimento 5 Stelle che riguarda il management. Non vedo questa
difficoltà.
L'emendamento che è stato presentato e che abbiamo firmato
affronta entrambi questi due aspetti, ci sono tutti e due. Per
quanto riguarda il primo aspetto, cioè il ruolo futuro di CVA, una
delle criticità maggiori - lo sappiamo tutti - riguarda il rinnovo
delle concessioni d'acqua per produrre energia. Questo è
l'argomento più importante. La normativa europea sulla concorrenza
prevede l'assegnazione delle concessioni idroelettriche che vanno
in scadenza attraverso un sistema di gare, o comunque un sistema di
competizione fra soggetti diversi. È normale perché è la logica di
mercato. Una normativa però che è ben lungi dall'essere recepita e
infatti fioccano le lettere di messa in mora per vari Paesi, basti
pensare alla Francia, dove esiste una situazione monopolista che fa
capo all'EDF (l'azienda di Stato francese).
In Italia si sta andando verso una normativa simile a quella
richiesta dall'Unione europea, che dovrà essere disciplinata con
delle leggi regionali. Qui entra in ballo l'autonomia regionale. So
di ripetermi, l'ho già detto, ma non mi importa:
repetita
iuvant
. Noi abbiamo la possibilità, con una norma di attuazione
dello Statuto speciale, di attribuire alla Regione autonoma una
potestà primaria nella disciplina delle procedure di concessione
delle derivazioni di acqua a scopo idroelettrico con anche la
possibilità di un trattamento speciale per le società strumentali
della Regione interamente pubbliche come CVA. Questa è la sfida più
importante dei prossimi mesi. È la strada che ha imboccato la
Commissione paritetica, che sta lavorando alla norma di attuazione
e che la Giunta e il Consiglio regionale tutto intero, a mio
avviso, dovrebbero sostenere con il massimo della compattezza.
Questo è quello che tutto il Consiglio dovrebbe fare.
Con l'emendamento che non è stato accettato, l'invito che il
Consiglio rivolgerebbe alla Giunta è ben preciso: in
quell'emendamento si dice che si impegna il Governo a procedere
speditamente, per quanto nelle sue competenze, alla definizione e
alla concertazione, nell'ambito della Commissione paritetica, di
una norma di attuazione che consenta alla Regione Valle d'Aosta di
avere più ampie prerogative in materia di utilizzo delle acque
pubbliche a scopo idroelettrico e che preveda procedure particolari
nella riassegnazione delle autorizzazioni delle grandi derivazioni
per una società che sia interamente pubblica, cioè un organo
strumentale della Regione stessa. Il secondo punto di questa
impegnativa prevedeva, riguardo al funzionamento e
all'organizzazione di CVA, che è importante un approfondimento per
valutare a fondo le scelte contingenti, ma anche e soprattutto per
essere pronti alle scelte che bisognerà fare quando sarà approvata
la norma di attuazione. Il luogo adatto per fare questo - lo ripeto
- è la IV Commissione. Questo emendamento, infatti, affiderebbe
alla Commissione consiliare competente l'incarico di compiere, con
gli strumenti che può attivare e che può utilizzare - quindi a mio
avviso anche con apposite audizioni, con l'acquisizione di pareri
che ci possono essere -, un approfondimento sull'attuale
funzionamento di CVA, sulla funzionalità della sua organizzazione e
sulle criticità da affrontare.
Io credo che ci siano molte criticità all'interno da affrontare,
comprese quelle evidenziate nell'altra risoluzione. Integrare i due
testi, come è stato proposto anche quando abbiamo fatto la
sospensione, facendo semplicemente un "taglia e cuci", un "copia e
incolla" delle parti così come sono formulate, non sta in piedi,
perché non si può prendere la premessa di una parte e l'impegnativa
dell'altra eliminando con un tratto di penna alcuni aspetti. Se si
voleva fare una cosa di questo genere bisognava mettersi a rivedere
interamente e a discutere sulle parti delle premesse e
dell'impegnativa. Ritengo che questo emendamento, così come era
stato formulato, teneva in considerazione le necessità globali di
una riflessione sulle caratteristiche della CVA, la sua gestione,
l'organizzazione, la funzionalità e, allo stesso tempo, l'impegno
più importante e più significativo era proprio quello di
sottolineare ancora una volta l'importanza della norma di
attuazione per una società interamente pubblica come dovrebbe
essere la CVA, cosa che secondo me poteva incontrare il favore del
Consiglio. Così non è, per cui io ritengo che sia un'occasione
mancata.
Presidente -
Non ci sono altri? La parola al collega
Gerandin.
Gerandin (MOUV')
- Cercherò di essere molto breve, anche
perché di CVA i valdostani ne hanno sentito parlare per svariate
giornate. Tornare indietro su posizioni che in quest'Aula e per i
valdostani penso siano asseverate, ritengo che sia un'ennesima
perdita di tempo.
La risoluzione era mirata principalmente alla data
dell'approvazione di bilancio. Ormai è una data superata, per cui
l'approvazione di bilancio è un dato di fatto, ma entrava nel
merito soprattutto del non rinnovo per quello che riguardava gli
incarichi apicali di CVA, il discorso della legge n. 20, oltre che
una discussione molto approfondita sugli obiettivi, che a suo tempo
negli anni sono stati variati per quello che riguarda CVA. Parto da
una considerazione. Non penso che riprendere dall'inizio una
discussione serva a qualcosa. In quest'Aula ci sono posizioni molto
chiare e, per quello che ci riguarda, ci tenevo a ribadire che noi
non abbiamo cambiato idea rispetto a quella che avevamo a suo
tempo. Non voglio riferirmi direttamente ai colleghi di Rete
Civica, ma in considerazione del fatto che la discussione, quando
c'è stata la sospensione, è stata in parte con loro, io ritengo e
ribadisco che, per quello che riguarda il punto a) della vostra
risoluzione, io non ho alcun motivo, alcuna difficoltà a dire che è
e rimane l'obiettivo perseguibile al punto 1) quello della norma di
attuazione, proprio perché non ho cambiato idea. Io non ho cambiato
idea.
Per quello che riguarda invece il discorso legato all'utilità di
dare un segnale - e qualcuno lo ha già sottolineato -, non è questo
Consiglio che decide o meno il rinnovo dei
management
, però
può dare un orientamento... anche su questo non ho cambiato idea.
Noi non abbiamo cambiato idea.
Leggo una nota del 6 maggio, una nota di Rete Civica; ve la
leggo
tout court
, così almeno sciogliamo via i dubbi in
merito: "
Il gruppo consiliare di Rete Civica si schiera contro
l'esternazione dell'Amministratore delegato della Compagnia
Valdostana delle Acque. I Consiglieri stigmatizzano l'operato di
Enrico De Girolamo. L'Amministratore delegato di CVA, infatti,
nella settimana precedente la discussione in Aula dei lavori della
Commissione speciale, ha esternato a più riprese il proprio
pensiero: ha caldeggiato, senza mezzi termini, la soluzione della
quotazione in Borsa della compagnia considerata dallo stesso come
decisione positiva e risolutiva dei problemi. Il management ha
evidenziato il problema della legge Madia che, a suo dire, blocca
gli investimenti e costringe la società al rispetto di una
burocrazia troppo vincolante e, inoltre - come riportato
nell'edizione odierna di Gazzetta Matin - una soluzione che
propendesse per la sua quotazione si potrà dire addio ad
investimenti stimati intorno ai 270 milioni di euro. Il partito di
opposizione, all'epoca, ritiene inammissibile e scorretta
l'esternazione di De Girolamo. In aggiunta non bisogna dimenticare
che tali esternazioni provengono da un esecutore e non un
ispiratore della scelta del Consiglio regionale. Rete Civica
ritiene che le parole dell'Amministratore delegato debbano
ritenersi quale un'entrata a gamba tesa nella discussione in corso.
D'altra parte
- sempre a detta di Rete Civica -
sono mesi
che i vertici dell'azienda vorrebbero far propendere la scelta
verso una soluzione di quotazione della CVA. Rete Civica inoltre è
dell'opinione che questi comportamenti dovrebbero essere
sanzionati. Questo perché non vi sia uno stravolgimento delle
regole. È pur vero
- conclude la nota del movimento politico -
che tale comportamento trova riscontro nella complice inerzia di
certe forze politiche
"
.
Infine ricorda Rete Civica che
"
CVA è interamente controllata dalla Regione e sono i cittadini
valdostani gli azionisti di riferimento. Proprio i cittadini devono
esprimere la propria volontà e questo lo possono fare per mezzo dei
propri eletti che siedono in Consiglio regionale
".
Torno a dire: chiedere in questo momento di stoppare le nomine
dei vertici di CVA io penso che sia da parte nostra non avere
cambiato idea. Poi è lecito nella vita, io non mi meraviglio più di
nulla, però a me piacerebbe che davvero l'impegno sia
in
primis
sicuramente discutere della norma di attuazione e, per
secondo, dare un segnale che qualcuno ha detto forse delle cose
inopportune in momenti inopportuni.
Presidente -
La parola alla collega Pulz.
Pulz (ADU VDA)
- Non pretendiamo certo di entrare nelle
questioni tecnico giuridiche che regolano le nomine del CdA della
Compagnia Valdostana delle Acque. Ci permettiamo tuttavia di
apportare a questo dibattito qualche riflessione che speriamo
utile, nonché qualche proposta.
Abbiamo avuto modo di leggere, come tutti voi, su molti giornali
locali e non solo, che i componenti dell'attuale CdA,
l'Amministratore delegato e gli altri membri, ad eccezione del
Presidente, sono stati scelti anche per il loro orientamento e la
vicinanza politica alla Giunta in carica allora, nel giugno 2016.
Per dirla con parole chiare - perché a noi piace parlare chiaro - è
stato ancora una volta utilizzato il famoso "manuale Cencelli". Per
quanto riguarda il Presidente, che arriva dal Politecnico di
Torino, appena insediato ha invece rischiato di essere "buttato
fuori" grazie ad una congiura ordita ai suoi danni, tentativo non
andato a buon fine in quanto i congiurati erano intercettati dai
Carabinieri. Lo riporta
La Stampa
di Aosta: 30 maggio 2018.
I congiurati erano il dottor Paolo Giachino, Direttore generale di
CVA e il dottor Augusto Rollandin. Molto probabilmente anche i
precedenti CdA erano stati nominati con la stessa logica. Se così
non fosse, aspettiamo smentite pubbliche, però argomentate. Per
evitare il ripetersi di queste quantomeno "imbarazzanti situazioni"
- per usare un eufemismo -, questo vale ovviamente anche per tutte
le altre società partecipate. Occorre, secondo noi, senza indugi e
con coraggio, cambiare rotta, metodo e registro, e con grande
urgenza. Soprattutto crediamo serva la volontà politica di
abbandonare finalmente i vecchi criteri che purtroppo hanno fatto
scuola a molti e per molto tempo. Se necessario - e lo è -,
dovrebbero essere intrapresi tutti quegli accorgimenti e tutte le
modifiche normative che vadano nella direzione giusta. Se esistono,
come crediamo, delle leggi che devono essere riscritte
nell'interesse di tutti, questo
iter
andrebbe percorso con
grande impegno e sollecitudine anche nelle Commissioni consiliari
permanenti.
Quali sono dunque i criteri e gli orientamenti che, a nostro
parere, dovrebbero guidare e ispirare il prossimo CdA in un momento
cruciale per il futuro della CVA e della Valle d'Aosta tutta?
In
primis
bisognerebbe avere chiaro che si amministra un
patrimonio, il bene comune dell'acqua, fonte della nostra preziosa
energia idroelettrica, non a caso definita "carbone bianco". Mi
viene da sorridere quando parlo di carbone bianco ripensando a
quell'alunno che un giorno mi disse: "Scusi prof, ma che differenza
c'è fra il carbone bianco e il carbone nero?". Acqua e energia che
appartengono a tutta la comunità, e quindi è alla comunità che si
deve rendere conto delle scelte politiche di fondo nel merito, ma
la comunità a cui si deve rendere conto non è solo Finaosta e non è
nemmeno il Consiglio regionale. Sarebbe opportuno per esempio che
nel prossimo CdA potessero partecipare anche i rappresentati delle
associazioni ambientaliste, come già avviene in altre aziende,
perché la tutela dell'ambiente deve essere la protagonista, sempre,
in questa come in altre vicende, perché, come va dichiarando a gran
voce - l'abbiamo già detto varie volte - Luca Mercalli, la portata
dei cambiamenti climatici sulla vita di tutti noi sarà molto, ma
molto più forte di quanto andiamo dicendo e avrà conseguenze e, se
non ci muoviamo, subito saranno ineluttabili.
Inoltre ci permettiamo di porre una domanda come problema sul
tavolo di questo dibattito. Ci chiediamo se sia opportuno che la
carica di Amministratore delegato venga ricoperta da chi in passato
ha avuto ruoli apicali in una società energetica aostana che era
attiva nel campo degli impianti energetici e che oggi però risulta
fallita: la SEA S.r.l. Ci pare che, ai sensi del decreto
legislativo 2016, il Testo unico in materia di società a
partecipazione pubblica, cioè la cosiddetta "legge Madia" che fissa
i requisiti dell'onorabilità, della professionalità e
dell'autonomia, ci sia un problema di compatibilità che ci
permettiamo di sollevare come legittimo dubbio, crediamo, per
un'ulteriore riflessione da approfondire in questa intensa
discussione di oggi.
A proposito di rendere conto del proprio operato, noi ci
chiediamo poi ancora oggi perché entro il 2016, per sottrarsi alla
legge Madia e alla normativa sulla trasparenza, non siano stati
emessi dei bond quotati, come hanno fatto Dolomiti Energia e
Alperia, per esempio. Oggi si racconta che nessuno lo sapesse in
Consiglio regionale, il che può essere drammaticamente credibile,
ma che non lo sapessero in Finaosta e in CVA è più difficile da
accettare, perché sarebbe molto grave doverlo ammettere. Dice Ugo
Mattei nel manifesto sui beni comuni che "
l'assuefazione e la
logica del potere della maggioranza ci ha fatto perdere la
consapevolezza del fatto che il governo dovrebbe essere il
servitore del popolo e non viceversa. I beni comuni, una volta
alienati o distrutti, non esistono più e non sono riproducibili o
facilmente recuperabili, né per la generazione presente, né per
quella futura. Ecco perché la questione dei beni comuni non può non
avere valenza costituzionale. È nelle costituzioni, infatti, che i
sistemi politici collocano le scelte di lungo periodo per sottrarle
all'arbitrio del governo in carica
".
Ribadiamo in questa occasione, per chi non l'avesse ancora messa
bene a fuoco, la posizione di Ambiente Diritti Uguaglianza Valle
d'Aosta. Secondo noi non si deve per nessuna ragione riavviare il
percorso per quotare in Borsa CVA, visto anche il suo ottimo stato
di salute, e nulla si deve vendere a Iren S.p.A. Sostenere oggi che
si tratti di una novità l'interessamento di Iren nei confronti di
CVA è fuorviante. Infatti è almeno dal 2014, con l'incentivo alle
fusioni previste dal governo Renzi, che le quattro grandi
multiutility, Iren ma anche Acea, A2A, Hera, si stanno guardando
intorno per capire dove poter crescere. L'occasione per Iren è
quella di espandersi nel Nord-Ovest, come risultava nel 2014 da uno
studio pubblicato in parte su altra economia e cito:
"
Complessivamente sono una decina le società non quotate preda
tra la Liguria, il Piemonte e la Valle d'Aosta, dove la CVA
potrebbe entrare nell'orbita di Iren. La recente proposta da parte
di Iren ne è la conferma. Niente di nuovo sotto il sole
",
ripete l'ecclesiaste. Ed è in attesa di capire meglio questa
proposta, ma soprattutto cos'ha da dire questo Consiglio regionale
- perché queste sono scelte di fondo che rientrano nelle nostre
prerogative, quindi nella responsabilità del Consiglio regionale,
ci sembra - che noi ribadiamo che qualunque decisione circa il
futuro della CVA (quotazione, vendita, fusione o altre idee) devono
essere sottoposte a referendum consultivo popolare. A chi oggi
invita a tenere gli occhi aperti ci permettiamo di ricordare
modestamente che anche la quotazione è tecnicamente nei fatti una
vendita, per il momento del 35 percento delle azioni, ma che
spalancherebbe la strada a successive possibili vendite di altre
quote in un mercato sempre più fluttuante che segue le sue logiche
tipicamente ultraliberiste nella società del capitalismo avanzato,
volte a tutelare ovviamente gli interessi degli azionisti e non
certo quelli della comunità.
Per finire, una proposta: noi proponiamo che in tutti i luoghi
in cui si riunirà il prossimo CdA della Compagnia Valdostana delle
Acque venga esposta una targa con la bella citazione di Émile
Chanoux: "
La Vallée d'Aoste est fille de ses eaux
", così,
tanto per rinfrescare la memoria a tutti quelli che in ogni dove,
con molta superficialità, hanno sostenuto che le acque della Valle
d'Aosta nulla hanno a che vedere con la quotazione in Borsa di CVA.
Per arrivare al dunque, perché purtroppo il tempo stringe, il
nostro voto, pur con qualche riserva rispetto alla formulazione, è
favorevole alla risoluzione dei Cinquestelle, ma è favorevole anche
- alla faccia di chi dice che sappiamo solo dire dei no -
all'emendamento sostitutivo della nuova maggioranza, perché
ovviamente noi siamo a favore della norma di attuazione, siamo a
favore di tutti gli approfondimenti del caso in IV Commissione.
Chiudo subito. E poi come si tengano insieme tutte le
contraddizioni credo che non siamo noi a doverlo spiegare, ma sono
piuttosto gli esperti di alchimia finanziaria e politica, e qui ce
n'è più di uno.
Presidente -
Ci sono altri iscritti? Siamo ancora in
discussione generale. Ricordo che non c'è dichiarazione di voto
sulle risoluzioni, quindi chi intende intervenire deve farlo in
discussione generale. Altri? Per il tempo che rimane al Movimento 5
Stelle, prego, la parola al collega Vesan.
Vesan (M5S)
- Solo per ribadire la dichiarazione del
collega Nogara nei nostri confronti su quello che è stato fatto in
Commissione. Il Consigliere Nogara ci accusa di riconoscere quali
non affidabili i certificatori del bilancio. Lungi da noi, non era
questa la nostra attenzione, però con l'approvazione del bilancio
di fatto viene dettata sia la
vision
che la
mission
di CVA e infatti ogni anno cambiano. Quando possono essere discusse
la vision e la mission del CVA, se non in fase di approvazione di
bilancio? Invece il collega Nogara ci dice che sul bilancio noi non
possiamo dire niente e, essendo stralciata dalla legge n. 20, anche
su tutto il resto di CVA noi 35, che di fatto rappresentiamo di
fatti i proprietari, cioè i valdostani, non possiamo dire niente.
Allora non riusciamo a capire in che maniera i valdostani davvero
sono proprietari di CVA e indirettamente, per il tramite di CVA,
delle loro acque, quando tutto quanto è demandato a Finaosta.
Finaosta si può esprimere a suo piacimento senza nemmeno farci
leggere il bilancio prima di approvarlo. È esattamente come lei ha
detto. Noi abbiamo chiesto di poterlo vagliare prima di approvarlo.
Lei ci ha detto: "L'abbiamo ricevuto all'ultimo e non possiamo
approvarlo dopo". Va bene, allora continueremo ad avere una società
CVA che fa quello che crede un
management
, che viene
ritenuto perfettamente efficiente e che viene rinnovato in funzione
del parere di Finaosta e in questo modo i valdostani saranno, per
l'ennesima volta, impediti nel poter usufruire della loro
società.
Siccome non è possibile fare una dichiarazione di voto, dichiaro
che noi siamo assolutamente favorevoli al testo della risoluzione
da noi firmato, ma che non è nessun problema per il nostro
Movimento anche votare a favore della risoluzione presentata dalla
maggioranza qualora la volesse considerare integrativa e non
sostitutiva della nostra.
Presidente -
Non ci sono altre richieste? Chiudiamo la
discussione. La parola al collega Marquis.
Marquis (SA)
- L'iniziativa che è stata presentata dà
l'occasione di ritornare sull'argomento CVA. Come Consiglieri (19
Consiglieri), ci siamo trovati, e attraverso il dialogo e la
condivisione siamo riusciti a modificare la proposta che è stata
fatta perché, secondo noi, aveva dei punti che non potevano essere
condivisi.
Riteniamo che sia doveroso da parte di un'azionista controllare
e capire come funziona la società nel definire le linee
strategiche, ma a differenza di coloro che sono i firmatari
dell'emendamento presentato oggi, noi sappiamo discernere la
differenza fra l'esercitare le linee di indirizzo politico e la
definizione la gestione dell'azienda. La gestione dell'azienda
spetta ad un Consiglio di Amministrazione. Purtroppo non siamo noi
che lo abbiamo deciso. Lo ha deciso il Codice civile, che
disciplina le modalità di funzionamento di una S.p.A., così come
definisce le responsabilità di tutti gli organi che sono chiamati
nella gestione. L'azionista si deve comportare secondo determinate
modalità e, secondo determinate modalità, deve approvare il
bilancio.
Qui si fa spesso confusione quando si parla di bilancio, perché
si pensa che sia come quello della Regione, che si tratta del
bilancio preventivo, quello che è a venire. Il bilancio di una
società è un bilancio consuntivo dell'anno precedente; pertanto,
quando c'è una rappresentazione corretta sul bilancio dei dati,
dell'andamento gestionale dell'anno precedente che è stato validato
e certificato dagli organi preposti di controllo, non esiste
nessuna discrezionalità da parte dell'azionista di votare o non
votare il documento. Il documento va approvato qualora ci siano le
condizioni che le cose sono rappresentate per bene e in ordine.
Quindi credo che bisogna saper cogliere questa differenza. Io credo
che, mai come in questo periodo, i valdostani siano contenti che
sia Finaosta a doversi esprimere su questo, perché sarebbero molto
più preoccupati se fosse un onere del Consiglio regionale.
Per quanto concerne invece il discorso di applicazione della
legge n. 20 - credo che abbiamo avuto modo di sentirlo da tutti gli
interlocutori durante il percorso che abbiamo fatto nella
Commissione speciale - bisognava sottrarre la società da questi
lacci, perché diversamente non avrebbe potuto garantire dei
risultati gestionali adeguati alla sua portata. Il che vuol dire e
il tutto si traduce in minori risorse alla fine dell'anno a
disposizione, risorse che poi vengono riversate nel bilancio
regionale per poter dare soddisfazione e risposte alle necessità
del territorio, in tutti i settori, dalla sanità all'agricoltura,
alle imprese. Sotto questo profilo crediamo quindi che non possa
essere condivisa questa proposta.
Mi stupisco, e chiedo al collega Aggravi che cosa ne pensa sotto
questo profilo, se ritiene che la legge n. 20 sia una legge da
reistituire e se facesse questo del bene al funzionamento della
società, ma credo proprio di no, perché ce l'hanno detto tutti, ce
l'hanno detto delle persone competenti, del fior fiore di
professionisti che hanno grandi esperienze in questa materia.
Una parte importante che abbiamo cercato di introdurre in questo
emendamento è anche quella di approfondire tutto nella Commissione
consiliare competente, perché noi riteniamo che a livello di linee
di indirizzo strategiche sia importante in un momento come questo
non sottovalutare tutti gli aspetti relativi alla lotta ai
cambiamenti del clima, la transizione energetica. Pertanto sotto
questo profilo possiamo contribuire nel dare le nostre suggestioni,
i nostri
desiderata
, quelli che sono gli obiettivi che
pensiamo che si possano perseguire come società e come pubblica
amministrazione. Questa società, qualcuno dice, è una società che
potrebbe rendere di più, non è gestita bene, grosse critiche al
Consiglio d'amministrazione, ma tutti ce la vogliono comprare. Ce
ne accorgiamo in questi giorni. Arrivano tutte le più grosse
società del settore che vogliono comprare CVA. Secondo voi è perché
funziona male o perché rende poco? Io credo che se tutte le società
sono interessate ad acquistare CVA sia perché ha una grossa
potenzialità. Credo che qui che ci dovremmo trovare tutti insieme a
condividere la necessità che CVA resti sotto il controllo della
Regione, sotto il controllo del pubblico, non che sia una CVA che
possa essere ceduta al 50 percento alle seppur importanti società
che operano nel settore, perché questo significa difendere la
nostra autonomia, difendere le nostre prerogative e la nostra
specificità!
Mi auspicherei che tutti si prendessero un impegno dentro l'Aula
in modo formale per dirimere questa questione, che non c'è la
disponibilità a trattare la cessione di questa società, almeno
porremo fine a tutte le chiacchiere e a tutti gli interessi che ci
sono attorno in questo periodo. Mi aspetterei da tutte le forze
politiche questa dichiarazione, perché questo, a mio avviso,
significa difendere gli interessi della Valle d'Aosta e la forza di
questa società. È una società che ha alimentato il bilancio della
Regione in questi anni di difficoltà dal 2011 ad oggi! Poi che si
possa far meglio è fuori da ogni dubbio, si può sempre fare meglio.
Si possono commettere degli errori nella gestione, si possono
gestire le cose magari in modo superficiale in alcune situazioni,
ma credo che l'importante sia operare in buona fede e credo che
tutto il personale di CVA abbia sempre operato con questo spirito
per dare i risultati che sono stati perseguiti e raggiunti per la
nostra regione. Penso sia anche sbagliato venire qui sempre a
mortificare i risultati di una società che fa gola a tutto il
mondo, anche ad operatori internazionali, non solo nazionali. Credo
che debba essere questa la nostra priorità, di capire questo
messaggio: mantenere la CVA sotto il controllo pubblico e, nel
sistema delle regole che ci sono a disposizione, cercare di dare il
futuro migliore possibile attraverso innanzitutto la ricerca di una
definizione di norma di attuazione che è stata condivisa da tutti,
mi sembra, in quest'Aula, alcuni mesi fa, come priorità. Se siamo
in grado di superare gli effetti della Madia, di risolvere il
problema del rinnovo delle concessioni, credo che avremo fatto un
grosso passo avanti. Diversamente, bisognerà trovare una soluzione
definitiva per poter garantire alla società di operare in modo
efficace ed efficiente, per contribuire alle nuove sfide che ci
sono sul clima, sulla transizione energetica e dare le
soddisfazioni che la società è in grado di dare e che tutti i
valdostani si aspettano.
Presidente -
La parola al collega Aggravi.
Aggravi (LEGA VDA)
- Sono stato chiamato in causa, ma non
intervengo per fatto personale. Farò un intervento, perché ci
tengo... No, no, ringrazio il collega Marquis, poi ce n'è anche per
lei... però ringrazio chi è intervenuto.
Sinceramente oggi avremmo dovuto parlare di due temi specifici:
uno era il discorso del bilancio di CVA e l'altro il futuro del
management
, per capirci. Sul discorso bilancistico io mi
rifaccio alla normativa vigente, come spesso mi capita di dire,
mentre sul discorso del management poteva essere l'occasione anche
per fare qualche ragionamento in più in Commissione e, perché no?,
magari anche prendere spunto da alcune proposte che proprio il
neoacquisto della maggioranza tempo fa fece con una proposta di
legge sulle nomine.
Tant pis
, questo è passato.
Purtroppo, come dicevo, eravamo qui per parlare di due tematiche
e in realtà devo dire che oggi ho assistito e abbiamo assistito ad
una grande pagina di politica. Giustamente, posta una trappola che
poteva essere quella della risoluzione proposta dai colleghi del
Cinquestelle, a cui noi abbiamo poi collaborato per cercare un
emendamento, troviamo pronto un disinnesco che è questo emendamento
sostitutivo e che, nella logica politica, io ho apprezzato
moltissimo; ripeto, sempre dal punto di vista della tecnica
politica, perché parla sostanzialmente di altro. Sulle premesse
sono pienamente d'accordo e penso che siamo pienamente
d'accordo.
Guardi, collega Marquis, io ho pensato a lei in questi giorni;
la campagna della LEGA è partita e io volevo offrirle la tessera,
perché più sovranista di lei neanche noi riusciamo ad esserlo.
Ultimamente, davvero, sta dando il meglio di sé. Davvero, sono
contento di aver trovato un ottavo leghista in quest'Aula. Tornerò
poi sul discorso della legge n. 20 e su un altro aspetto. Ma dico:
questo "disinnesco" - come lo chiamo io - è sicuramente
apprezzabile nella premessa; però, si sa, la premessa introduce ma
non impegna. Quello che conta è sempre l'impegnativo. E se
l'impegnativo b) poteva essere simile a quello che noi avevamo
emendato con gli altri colleghi riguardo al primo punto, è
bellissimo il punto a) su cui tutti siamo d'accordo, ma
sinceramente - come già ci è stato confermato dal Governo e, se non
erro, anche dai rappresentanti della Commissione paritetica - se
già si sta lavorando sulla norma di attuazione, a meno che qualche
esponente della Giunta non vada a fare
pressing
a casa dei
rappresentanti della Commissione paritetica, penso che nel momento
in cui avranno terminato il loro lavoro si riuscirà a vedere che
cosa è stato prodotto. Pertanto sinceramente del punto a) non
denigro il contenuto, però mi dico che forse vale molto come
disinnesco ma non come obiettivo. Devo anche dire che come primo
atto politico di questa neo maggioranza - lo apprendiamo con
stupore e anche con sorpresa -, se questa mattina nella Conferenza
stampa mi è sembrato di capire che i colleghi di Rete Civica si
dicevano tecnicamente in maggioranza ma politicamente non in
maggioranza, penso che con questo emendamento ci hanno chiarito
finalmente tutta la discussione politica che possiamo fare
successivamente: sono entrati in maggioranza e di questo ne
prendiamo atto.
Riguardo alla legge n. 20, caro collega Marquis, io sono il
primo che purtroppo non ho partecipato - o per fortuna - alla sua
approvazione all'epoca; l'ho anche criticata e mi scuso per i padri
di questa legge. Però, come capita, in questo momento non abbiamo
degli strumenti migliori, quindi nell'ottica del mantenimento,
finché il capitale è totalmente pubblico, per quanto... ripeto, io
non vedrei l'ora di veder modificata la legge n. 20... andiamo noi
anche in coerenza con il voto espresso dal nostro gruppo in sede di
Finanziaria, se non erro, quando fu esclusa dall'applicazione la
CVA. Questo è quanto. Ho anche apprezzato la calorosa difesa da
parte sua e capisco perché l'attuale management fu nominato, se non
erro sotto la sua presidenza. Sappiamo che quando i temi sono caldi
vediamo che giustamente lei li difende strenuamente. Per tornare,
infine, al discorso del sovranismo e della parte iniziale,
benissimo, tutti noi enunciamo principi, difesa, siamo ognuno di
noi sulla nostra linea del Piave e anche bene, lo voglio
sottolineare.
Prima la collega Minelli mi ha ispirato, parlava giustamente -
su questo siamo tutti d'accordo e me ne preoccupo - di andare
comunque ad approfondire la tematica CVA e io direi sperando non
tanto - Dio me ne guardi, perché ho cercato di difendere questo
principio - che la politica non mettesse le mani all'interno delle
partecipate, però gli indirizzi, le linee guida e le linee
strategiche sono parte dell'azionista ed è bene che l'azionista nei
luoghi deputati giustamente dica la sua. Che poi lo dica in maniera
più forte o un pochettino più
nuancé
... perché quando si è
in maggioranza si sa sempre che è meglio cercare di essere un
pochettino delicati e non troppo autorizzatori. Io credo che questo
sia il vero dibattito, anche se purtroppo alcune delle nostre
risoluzioni, quando presentammo quella pacchettata nel famoso
Consiglio, furono viste e anche prese come un tentativo di fare un
po' di
bagarre
, ma in realtà l'obiettivo era cercare di
tirare fuori finalmente degli elementi di discussione. Discussione
ne abbiamo fatta tanta, se poi è stata produttiva questo lo penso
un po' meno, comunque ne abbiamo discusso.
Penso e lo ridico: c'è la necessità, al di là di avere pareri e
posizioni, di avere anche dei numeri. Non voglio tornare sulla
querelle
di vendita, difesa o quant'altro, perché mi sembra
che ne abbiamo dette e ce ne siamo comunque dette anche a mezzo
stampa, e anche perché, se iniziamo tre giorni di Consiglio così,
non so come andremo a finire e poi fuori ci verranno giustamente a
chiedere prima o poi conto. Però io dico che quello che noi abbiamo
chiesto, chiediamo e continueremo a chiedere in tutte le sedi
quando si parlerà del futuro di CVA, al di là delle posizioni
politiche, sono dei numeri per comprendere i possibili scenari di
evoluzione e soprattutto i possibili "scenari negativi", per capire
cosa poter fare in caso di anticipazione di problematiche. Che poi
si scelga una strada o l'altra... Siccome questo Consiglio
purtroppo - e qualcuno mi potrà dar ragione, perché sulla pelle
l'ha provato - ha preso delle decisioni non avendo forse tutti gli
elementi necessari, è bene che su una decisione di questo tipo,
come di altro tipo - non l'ho detto in senso così ampio, ma sempre
all'interno dell'ordine del giorno di questo Consiglio -, ci siano
tutti gli elementi per prendere una decisione chiara e
definitiva.
Presidente -
Per cosa chiede la parola, collega Minelli?
Prego.
Minelli (RC-AC)
- Se avevo del tempo residuale...
Presidente -
Ha utilizzato tutto.
Minelli (RC-AC)
- Va bene, grazie.
Presidente -
Ci sono altri? Possiamo chiudere la
discussione generale? La discussione generale è chiusa. In replica?
La parola all'Assessore Testolin.
Testolin (UV)
- Ho assistito anch'io con attenzione alle
varie disamine che sono state fatte in merito ad un dibattito che
ci ha già visti notevolmente confrontarci in un Consiglio
tematico.
Parto da una considerazione magari banale, ma che credo debba
riassumere un po' questo inizio di tre giorni consiliari; una
considerazione che va a fare una valutazione. Questo vuol essere un
momento di confronto per cercare di portare dei miglioramenti
sull'importante "azienda di proprietà" - uso questo termine, anche
se non è corretto - sotto il controllo della Regione, per cercare
di migliorarne l'efficienza, l'efficacia, la trasparenza, concetti
cari a tutti, e di migliorare altresì le sue potenzialità nel
produrre del bene alla comunità nel suo insieme, quindi di renderla
capace di migliorare le sue potenzialità anche dal punto di vista
della produzione degli utili per la nostra Regione, di mantenimento
del territorio, di mantenimento dell'indipendenza acquisita per la
gestione delle acque che le sono state affidate, ricordo, fino al
2029, e di quelle che potrebbero essere le opportunità che a
tutt'oggi, per tutta una serie di motivi, non possono essere ancora
sviluppate nella maniera adeguata. Dall'altra parte ci sono delle
ipotesi che abbiamo già valutato e analizzato in questo famoso
Consiglio tematico, ipotesi parzialmente riprese dagli interventi
di qualche collega e che vorrebbero andare ad identificare le
scelte migliori per riuscire a mantenere queste prerogative della
CVA ampliando, se possibile, dove possibile e come è possibile, le
sue potenzialità.
Credo che questo dibattito debba partire da questo presupposto
per avere una sua collocazione nelle varie affermazioni,
affermazioni che io pensavo un po' più forti dai presentatori di
questa stessa istanza, perché sinceramente non ho trovato
motivazioni che andassero a creare dei valori aggiunti sulle
situazioni che tutti noi conosciamo, che sono migliorabili sotto
tanti punti di vista, soprattutto nel punto di vista di rendere più
sicuro per la Regione la possibilità di affidamento delle acque
alla CVA in modo diretto e di trovare quei percorsi che, se questo
meccanismo dovesse essere realizzato tramite la norma di
attuazione, possano anche contribuire ulteriormente ad alleggerire
gli oneri operativi di questa società, dandogli la possibilità di
creare i presupposti per diversificare la sua produzione di energia
sostenibile, per incidere positivamente sulle iniziative a favore
della decarbonizzazione in Valle d'Aosta e che permettano a questa
stessa società di continuare a garantirci delle risorse importanti
che - come ha già detto qualche collega nel suo intervento - sono
fondamentali e sono state fondamentali in questi ultimi anni per
continuare a garantire certi servizi, certe iniziative e certe
infrastrutture al territorio.
Mi permetto solo di riprendere qualche considerazione. È
importante che le linee strategiche vengano dettate su proposte
evidentemente di quell'organo deputato a gestire una società, che
vengano fatte proprie da un'amministrazione o stimolate da
un'amministrazione. Peccato che in certi casi l'Amministrazione si
trovi in questo momento impossibilitata a dare un
okay
per
certe linee di investimento, quelle che venivano citate e vengono
citate all'interno della risoluzione come un'invasione di campo.
Purtroppo molte delle cose che sono state riportate sulla
mozione... il fatto di sottostare alla legge Madia, che non è
possibile sviluppare attività per la mobilità sostenibile, oppure
che non possono essere effettuate acquisizioni di nuovi impianti
produttivi, è stato discusso e ampiamente verificato anche
all'interno della Commissione speciale. La Commissione speciale ha
preso atto - per chi ha voluto prenderlo - di tutta una serie di
interventi sui quali l'Amministrazione regionale non ha potuto
esprimersi e, anche se avesse voluto esprimersi positivamente, non
avrebbe potuto farlo, perché i vincoli creati dalla legge Madia in
realtà sono stringenti, così come ancora più stringenti erano
quelli imposti dalla legge n. 20.
Mi stupisce ora come allora l'intervento del collega Aggravi, lo
posso anche capire, però allora mi ha stupito la mancanza di presa
di posizione su questo aspetto quando, anche all'interno della
Commissione speciale stessa, fu evidenziata tutta una serie di
criticità che derivavano dall'applicazione di questa legge n. 20
per una società di questo tipo e di questo calibro.
Sul percorso che si sta cercando di fare e che veniva ripreso
all'interno dell'emendamento proposto dalla maggioranza, credo sia
importante sottolineare la linea di condotta che era già stata
evidenziata all'interno della mozione o della risoluzione a suo
tempo approvata in coda al Consiglio sul dibattito monotematico
sulla CVA con una presa di posizione forte che andava ad
identificare degli interventi. Primo fra tutti questi interventi
era indicata la legge che avrebbe potuto portare ad una norma di
attuazione al fine di rendere direttamente concedibili alla nostra
società partecipata le concessioni dopo il 2029. Questo è un
percorso avviato e sul quale ci sarà la massima attenzione, sul
quale si cercherà di intervenire non esclusivamente in quella
direzione, ma anche in quella di liberare dai pesi della legge
Madia questa nostra società. Se questo percorso portasse i suoi
frutti, evidentemente avremo piena soddisfazione. Bisognerà vedere
come e quando, ma per serietà è giusto anche porsi dei limiti in
questo senso. Credo che i limiti che questa nuova maggioranza si è
posta per dare un risultato di questo tipo siano ben chiari ed
evidenti e, direi, proporzionati alle tempistiche e alle necessità
di andare ad identificare il percorso definitivo e corretto.
Al di là di questo, rimangono aperte le necessità di individuare
ulteriori percorsi da valutarsi. È da capire proprio quali sono le
criticità che vanno a vincolare negativamente determinate azioni e
che non ci danno in questo momento la possibilità di avere una
società che potrebbe effettivamente rendere di più. Il rendere di
più è sempre opinabile e relativo. Anche nelle altre righe della
risoluzione presentata si parla di "andamento incostante" della
redditività dell'azienda stessa, redditività che peraltro, da un
punto di vista ampio ma un po' tecnico, ci porta a dei numeri che
sono... diciamo comunque nuovamente in crescita rispetto agli
ultimi due anni e che si vanno a riallineare sulle capacità di
produrre il reddito da parte di questa società che risalivano al
2014-2015 con risorse importanti, e che fortunatamente la Regione
potrà ancora nuovamente mettere a disposizione di tutto il
territorio per altre iniziative che, oltre a quella di salvaguardia
delle acque, vanno a dare risposte concrete, puntuali e quotidiane
alla nostra popolazione. Penso sia questo l'obiettivo con il quale
bisogna e bisognerà continuare a lavorare nell'interesse della
società, nell'interesse della sua capacità di produrre reddito,
dando così anche indirettamente un sostegno alla nostra
economia.
Presidente -
La parola al Presidente Fosson.
Fosson (PNV-AC-FV)
- Due sole parole dopo l'intervento
molto chiaro dell'Assessore Testolin, soprattutto per sottolineare
l'importanza che CVA ha per la realtà valdostana, una grande
azienda da conservare con estrema attenzione. Intervengo per dire
che questo non è un disinnesco, perché il governo su questo ha una
posizione precisa, chiara, come già è stata delineata
dall'Assessore. È anche scritta nell'accordo siglato con questo
nuovo gruppo di accordo tecnico amministrativo che dopo vi
presenterò, nel senso che l'azione della Paritetica non è un'azione
per escludere o posticipare certe scelte. La Paritetica di alto
livello, che si è costituita il 17 giugno, si è ritrovata qui e sta
scrivendo questa norma definitiva e la presenterà, secondo i tempi
previsti, in questo mese di luglio sui tavoli del Ministero. Per
cui aspettiamo una risposta molto breve, molto rapida sulla
possibilità di perseguire questo percorso. Non è un disinnesco, ma
è un'attenzione molto precisa a questo percorso. Siamo sicuri che
il tempo non sarà così lungo per addivenire a dei risultati. Nel
frattempo, proprio nell'accordo che abbiamo siglato, si metteranno
in moto quegli approfondimenti per cercare eventuali alternative,
pur nel principio che la CVA è una società valdostana, interamente
valdostana.
Su questa risoluzione ci asteniamo, però il percorso che abbiamo
delineato non è un percorso di disimpegno o di attesa, ma è un
percorso molto attento di raffronto e di stimolo a questi percorsi
che si stanno facendo.
Presidente -
In replica ci sono altri proponenti? Se non
ci sono altre richieste, passiamo alla votazione dei due documenti,
quindi innanzitutto del nuovo testo emendato così come illustrato
dal collega Mossa e dopo votiamo l'emendamento proposto dalla
maggioranza.
In replica, ha chiesto ancora la parola il Presidente Fosson.
Prego.
Fosson (PNV-AC-FV)
- Proponiamo un voto positivo
all'emendamento presentato dalla maggioranza.
Presidente -
Mettiamo in votazione il nuovo testo
emendato, così come illustrato dal collega Mossa. La votazione è
aperta. La votazione è chiusa.
Presenti: 35
Votanti           
: 16
Favorevoli: 16
Astenuti: 19 (Baccega, Barocco, Bertin, Bertschy, Bianchi,
Borrello, Certan, Chatrian, Daudry, Farcoz, Fosson, Marquis,
Minelli, Morelli, Nogara, Peinetti, Rini, Testolin, Viérin)
Il Consiglio non approva.
Mettiamo ora in votazione il testo emendato con l'emendamento
della maggioranza. La votazione è aperta. La votazione è
chiusa.
Presenti: 35
Votanti           
: 24
Favorevoli: 24
Astenuti: 11 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Restano, Sammaritani, Spelgatti)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK