Consiglio Regionale della Valle d'Aosta - Oggetto del Consiglio n. 3679 del 23 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3679 del 23 settembre 1992 - Resoconto
OGGETTO N. 3679/IX Posizione della Regione riguardo
all'affidamento lavori del lotto 2 dell'autostrada del Monte Bianco
e in relazione alle notizie sulle attività della Polizia
giudiziaria in materia di appalti di opere pubbliche.
(Interrogazione)
Interrogazione Dalle notizie diffuse dagli organi
d'informazione in merito alle perquisizioni fatte dalla Polizia
giudiziaria all'impresario Luigi Berger e a Ferruccio Mannini,
funzionario del Consorzio Cooperative Costruzioni, emergono due
fatti rilevanti.
In primo luogo emerge che la Giunta regionale avrebbe indicato
alla RAV, quale impresa di fiducia a cui affidare la costruzione
del lotto 2 dell'Autostrada del Monte Bianco, per un importo di 128
miliardi di lire, la Eurovie S.p.A., società del Gruppo
Follioley.
In secondo luogo è emerso che, ancor prima che la RAV procedesse
all'affidamento dei lavori del lotto 2, già sarebbe stata stipulata
una scrittura privata e segreta tra Giuliano Follioley ed il
Consorzio Cooperative Costruzioni per la cessione al Consorzio del
33 percento dei lavori.
Queste notizie sono in contrasto con quanto affermato in
Consiglio dal Presidente della Giunta che avrebbe garantito che la
Regione non avrebbe indicato, quale impresa di fiducia, il Gruppo
Follioley che è al centro di una grave inchiesta giudiziaria per
appalti truccati ed evidenziano inoltre l'inaccettabile intreccio
di affari, amministrazione e politica che sta dietro gli
affidamenti a trattativa privata.
Se si vuol porre fine a lottizzazioni e tangentopoli, la prima
cosa da fare è smetterla con gli affidamenti di opere di miliardi
(in questo caso di oltre cento miliardi) senza regolari gare di
appalto. Un sistema, quello degli affidamenti senza gara, che è il
terreno ideale su cui prospera il vasto mondo delle tangenti.
Tutto ciò premesso, il sottoscritto Consigliere regionale del
Gruppo Verde Alternativo
Interroga
il Presidente della Giunta regionale per sapere:
1) con quale atto la Regione ha segnalato alla RAV, quale
impresa di fiducia a cui affidare le opere del lotto 2
dell'Autostrada del Monte Bianco, la Eurovie S.p.A. del Gruppo
Follioley; perché tale segnalazione è stata fatta nonostante quanto
precedentemente affermato in Consiglio regionale; si chiede,
inoltre, di avere copia di tale atto nonché dell'eventuale
corrispondenza Regione-RAV in merito all'affidamento del lotto 2 e,
infine, copia del Verbale del Consiglio di Amministrazione della
RAV S.p.A. del 28 agosto 1992 in cui è stato deciso il rinvio
dell'affidamento dei lavori;
2) quando la Giunta regionale è stata informata dell'esistenza
di una scrittura privata fra Giuliano Follioley e il Consorzio
Cooperative Costruzioni;
3) se non ritiene non solo opportuno, ma anche doveroso, alla
luce delle inchieste dei giudici di Milano e Aosta sugli appalti di
opere pubbliche di porre fine, ad affidamenti di opere miliardarie
senza gara a cominciare dal lotto dell'Autostrada citata in
premessa.
F.to: Riccarand
Presidente
Ha chiesto la parola il Presidente della
Giunta, Lanivi.
Lanivi (GM)
Di questa vicenda voglio dare notizie sia
alla Giunta che alla maggioranza, e il quadro più chiaro e completo
che possa rispondere al desiderio di estrema chiarezza su tale
questione.
Faccio la cronistoria della documentazione che posso mettere a
disposizione anche del Consigliere interpellante.
In data 14 luglio la RAV chiede, leggo una parte della lettera:
"...in esecuzione della citata delibera, vi preghiamo di volerci
indicare l'impresa o le imprese di vostra fiducia in possesso dei
requisiti di legge. In qualità di mandante parteciperà al
raggruppamento del quale sarà nominataria l'impresa designata dal
Gruppo Iritecna".
In data 31 luglio, leggo testualmente la risposta che ho
fornito:
"Con riferimento alla Vs. del 14 luglio, tenuto conto
di quanto espresso dal Consiglio di Amministrazione della vostra
società in merito all'affidamento dei lavori per la realizzazione
del lotto 2, vi comunichiamo che l'Amministrazione regionale, in
merito all'oggetto, ha stabilito che:
a) deve essere rispettato quanto espresso dal Consiglio
regionale in data 4 ottobre 1991, con risoluzione n. 2605/9 di cui
si allega copia, in cui venivano impegnati la Giunta regionale e i
rappresentati eletti nel Consiglio di Amministrazione della RAV
S.p.A., ad adoperarsi perché i lavori di costruzione per
l'autostrada, a parità di condizioni, venissero affidati ad imprese
locali.
b) devono essere rigorosamente seguite, nella scelta delle
imprese locali da includere nel raggruppamento di imprese del quale
sarà mandataria l'impresa designata dal Gruppo IRI Eritecni,
criteri di affidabilità tecnica, economica e finanziaria.
c) i requisiti in possesso delle stesse devono essere quelli
richiesti dal bando di gara predisposto per l'aggiudicazione dei
lotti 3, 4 e 5.
d) alla selezione per la determinazione delle imprese locali,
devono essere ammesse le imprese del settore aventi sede legale in
Valle d'Aosta che per natura, caratteristiche e dimensioni
operative, possano oggettivamente concorrere alla realizzazione di
quanto previsto in sede di progetto.
In attesa di preciso riscontro, invio i più distinti
saluti".
Veniva allegata la delibera del Consiglio regionale del 4
ottobre 1991.
In data 6 agosto, pervenuta il 7 agosto alla Presidenza, il
Presidente della RAV così rispondeva:
"Il Consiglio di
Amministrazione della Società, riunitosi in data odierna, nel
prendere atto della nota 3852 del 31/7 di codesta onorevole
Presidenza, ha rilevato che le uniche imprese valdostane che
potrebbero essere in possesso dei necessari requisiti per
partecipare all'affidamento del lotto n. 2 dell'Autostrada, sono la
Eurovie S.p.A. e la Freydoz S.p.A.
Il Consiglio di Amministrazione della RAV ha quindi deliberato,
come risulta dall'allegato estratto, di dare mandato al
sottoscritto e ai consiglieri di designazione regionale, sig.
Ettore Marcoz e sig. Guido Chabod, di interpellare l'Ente regione
in qualità di azionista della Società, affinché indichi quale tra
le suddette imprese, ovvero anche entrambe, debbano ritenersi di
fiducia.
In relazione a quanto sopra si prega codesta onorevole
Presidenza di voler comunicare le proprie decisioni affinché si
possa formulare una precisa proposta al Consiglio di
Amministrazione della RAV.
In attesa di cortese riscontro..." eccetera.
A questa lettera la Regione risponde in data 8 agosto.
Sempre lo stesso oggetto:
"Questa Presidenza, nel prendere
atto della vostra nota del 6 agosto 1992, protocollo 1512, relativa
all'oggetto, concorda con quanto rilevato dal Consiglio di
Amministrazione della RAV S.p.A., circa le società Eurovie
Costruzioni e Freydoz.
Tuttavia questo Presidente rileva che la Freydoz è stata
interessata da vicende giudiziarie che hanno portato, tra l'altro,
un cambio dell'assetto proprietario dell'azienda tuttora non
consolidato.
In assenza dei necessari ed indispensabili elementi di giudizio,
questo Ente non è più in grado di poter ritenere la suddetta
impresa in possesso dei requisiti di affidabilità per partecipare
all'esecuzione delle opere in oggetto. Pertanto il raggruppamento a
cui verrà affidato il lotto n. 2 dell'Autostrada Morgex-Monte
Bianco potrà costituirsi tra l'impresa capogruppo mandataria, già
designata dall'azionista S.I.p.a. per il traforo del Monte Bianco
del Gruppo IRI Eritecna, e l'Eurovie Costruzioni S.p.A., con sede
in Issogne frazione Mure".
In data 18 agosto perveniva a questa Presidenza una lettera
della Lega regionale Cooperative della Valle d'Aosta, la quale
chiedeva di essere considerata valdostana per poter essere inserita
tra le imprese che potevano partecipare e a cui potevano essere
affidati i lavori.
In data 26 è pervenuto, sempre alla Presidenza della Giunta, un
telegramma a firma della ISAF, il quale dichiarava che, a
conoscenza che il 27, cioè il giorno successivo, si sarebbe
proceduto all'affidamento per i lavori di costruzione del lotto 2
dell'Autostrada Aosta-Monte Bianco, ribadiva la propria
disponibilità a partecipare al raggruppamento temporaneo d'imprese,
avente come mandataria l'Italstrade, per l'esecuzione di tali
lavori, ai sensi dell'articolo 23, 6° comma, del decreto
legislativo 406/91 e nel rispetto di quanto stabilito dal Consiglio
regionale valdostano alla risoluzione 2605/9 in data 4 ottobre
1991.
Il telegramma richiamava anche una lettera precedente dell'ISAF,
e via fax trasmettevo al Presidente e amministratore delegato della
RAV la richiesta di un approfondimento ed esame di questo
telegramma e della corrispondenza richiamata.
Successivamente, il giorno 27, mi veniva comunicato
telefonicamente che il Consiglio di Amministrazione della RAV non
aveva proceduto agli affidamenti perché venuto in possesso di un
documento che mi veniva consegnato a mano dai tre rappresentanti
valdostani in seno alla RAV oltre che dal presente, cioè
l'amministratore delegato, documento che sarebbe stato sequestrato
dalla Polizia giudiziaria, nel quale, datato 1° luglio, veniva
siglato un accordo tra l'Eurovie Costruzioni e il Consorzio
Cooperative Costruzioni, in base al quale, nel caso in cui
venissero affidati i lavori di questo lotto, le imprese stabilivano
una ripartizione tra di loro nella misura del 66 percento alla
Eurovie e il 34 percento al Consorzio Cooperative Costruzioni.
Questo mi veniva consegnato il 1° settembre, documento datato 1°
luglio.
Ho richiesto immediatamente un parere al Prof. Siniscalco il
giorno 2, e mi è pervenuto il giorno 3 settembre.
Ve lo vorrei leggere integralmente:
"Ho esaminato i documenti relativi all'oggetto con
particolare riguardo alla scrittura privata intercorsa tra Eurovie
S.p.A. e Consorzio Cooperative Costruzioni, sottoscritto il 1°
luglio 1992, e la delibera del Consiglio regionale 4 ottobre 1991,
che impegna la Giunta regionale ad adoperarsi perché i lavori di
costruzione dell'Autostrada, a parità di condizioni, siano affidati
ad imprese locali che possono contribuire alla soluzione dei
problemi locali.
A seguito di questa delibera consiliare e su richiesta della
RAV, in data 14 luglio, la Regione aveva indicato, il 31 luglio
1992, i criteri a cui la RAV avrebbe dovuto attenersi per la scelta
delle imprese locali da includere nel raggruppamento di imprese del
quale sarebbe stata mandataria l'impresa designata dal Gruppo IRI
Eritecna, e in data 8 agosto 1992, su richiesta di specificazioni
da parte della RAV, indicava come impresa locale la Eurovie S.p.A.,
essendo l'altra impresa locale, Freydoz, in condizioni di non
affidabilità.
In data 27 agosto 1992 la RAV è venuta a conoscenza della
scrittura privata tra Eurovie e Consorzio Cooperative Costruzioni e
ne ha informato la Regione affermando che era superfluo
sottolineare la gravità di tale circostanza, dovuta al fatto che
sono stati assunti impegni fra le due società aventi ad oggetto
l'affidamento dei lavori del lotto 2, in epoca precedente
all'adozione di qualsiasi decisione da parte della RAV e dei suoi
azionisti, è citata una parte del verbale della riunione della RAV,
la Regione chiede una valutazione di questo accordo e vuole sapere
se esso interferisce col potere della Regione.
A mio parere, l'accordo intercorso tra Eurovie e Consorzio
Cooperative Costruzioni è un accordo privato tra le parti in cui
esse si impegnano di intraprendere ogni iniziativa rivolta
all'affidamento ivi compresa l'eventuale domanda di assegnazione di
una parte dei lavori.
Questo accordo non limita le decisioni da parte della RAV né
della Regione, e non ha in sé nulla di illegittimo. L'accordo
anzidetto, d'altra parte, non interferisce in alcun modo con il
potere regionale e con la decisione di designare l'impresa Eurovie,
effettuato dalla Regione in tempi successivi.
A mio parere la Regione, ove lo ritenga opportuno, tenuto conto
della delibera in Consiglio regionale 4 ottobre 1991 che deve
essere rispettata, potrà confermare l'indicazione di Eurovie
chiedendo alla RAV di impegnare espressamente questa società alla
esecuzione integrale dei lavori che le verrebbero affidati.
Qualora Eurovie, in fase di trattativa, rifiutasse questo
impegno, la questione dovrà essere sottoposta nuovamente alla
Regione, la quale valuterà le circostanze ed assumerà una nuova
deliberazione".
Questo è quanto. Intendo sottoporre all'attenzione della Giunta,
nella prossima riunione di questa settimana, il testo di risposta,
sempre alla RAV, che tenga conto del parere espresso dal consulente
che abbiamo consultato.
Presidente
Ha chiesto la parola il Consigliere
Riccarand.
Riccarand (VA)
La risposta del Presidente della
Giunta è stata dettagliata e credo che abbia fornito degli elementi
di valutazione, ma a mio avviso ci sono alcuni elementi che non
sono stati ben chiariti.
Partirei da questo concetto di impresa di fiducia della Regione
che deve essere indicata alla RAV per questo affidamento che viene
fatto sulla base di procedure anomale che esistono, e che comunque
bisogna rispettare.
Io sono sorpreso dal fatto che la Giunta regionale abbia
dapprima ristretto il suo esame a due imprese, Freydoz e Eurovie, e
poi ha scartato Freydoz dicendo che questa non poteva essere
considerata impresa di fiducia perché era coinvolta in un
procedimento penale...
(...voci in aula...)
...il testo della lettera dell'8 agosto 1992.
Lanivi
(
fouri microfono)
Dato che ero stato
informato dai proprietari della Freydoz della loro intenzione di
non continuare l'attività, questa Presidenza rileva che la Freydoz
è stata interessata da vicende societarie, non giudiziarie,
societarie, che hanno portato tra l'altro ad un cambio dell'assetto
proprietario dell'azienda, perché l'azienda è stata acquistata da
un altro gruppo, tuttora non consolidato.
In assenza dei necessari ed essenziali elementi di giudizio, gli
unici che avevo erano dei nuovi proprietari che dicevano di avere
delle difficoltà a continuare l'attività; ho detto che questo ente
non è più in grado di ritenere...
Riccarand (VA)
Avevo sentito male, giudiziaria invece che
societaria...
Mi servirebbe copia di queste quattro lettere dal 14 luglio
all'8 agosto perché il resto credo che sia abbastanza
influente.
Ma la situazione non cambia, perché trovandosi di fronte a due
imprese e dovendo indicare un'impresa di fiducia l'Amministrazione
regionale dice: l'impresa di fiducia è Eurovie e pertanto il
raggruppamento va fatto tra Italstrade, indicata dalla RAV, e
Eurovie.
Secondo me ha omesso però di prendere in considerazione un fatto
fondamentale.
La società Eurovie è società del Gruppo Follioley, cioè società
di un gruppo di imprese nei cui confronti la Regione è parte lesa
in un procedimento penale importante, perché esiste un procedimento
penale, di cui la Regione ha avuto comunicazione ufficiale, in cui
l'impresa Follioley è imputata in quanto è stata ritenuta
responsabile di una turbativa d'asta.
Come fa l'Amministrazione regionale, in una situazione del
genere, ad indicare una società di Follioley, Eurovie, come impresa
di fiducia.
É un fatto assolutamente incomprensibile e inaccettabile.
Ho ben presente l'obiezione che subito può essere fatta, cioè
che Eurovie è una società nuova e non è una società di Follioley
perché si è costituita diversamente, ha un amministratore diverso e
una composizione societaria formalmente diversa.
Però anche questo è un discorso che in realtà non sta in piedi,
perché il Presidente della Giunta sa, soprattutto adesso avendo
avuto copia del verbale e del contratto che era stato stipulato fra
Eurovie e il Consorzio Cooperative Costruzioni, che quel contratto
è firmato da Giuliano Follioley.
Questa è la conferma materiale più esplicita che Eurovie è una
società di Follioley, e non c'era neanche bisogno di questo
elemento di prova.
Ma come fa la Giunta regionale ad indicare come impresa di
fiducia un'impresa che non solo è coinvolta in una vicenda
giudiziaria grave, ma che riguarda la pubblica amministrazione e
nei cui confronti la Regione si trova in situazione di parte
lesa?
Secondo me è una situazione del tutto inaccettabile.
Quindi credo che da questo punto di vista se la Giunta
regionale, smentendo dichiarazioni fatte in passato, indicherà di
nuovo Eurovie, farà un gesto inaccettabile e gravemente dannoso nei
confronti dei rapporti tra la Regione e le imprese.
Questo è un primo rilievo che foglio fare, per cui, al di là del
parere di Siniscalco, mi sembra che sia inaccettabile un'insistenza
da parte della Giunta regionale nel senso di indicare come impresa
di fiducia la S.p.A. Eurovie.
Ho ricevuto anch'io, come penso tutti i Capigruppo, questo
telegramma della Società ISAF. É indirizzato a me come Capogruppo e
sono andato ad esaminare gli estremi di legge che sono indicati,
l'articolo 23, 6° comma del decreto legislativo 406/91 che è quello
che disciplina l'affidamento degli appalti.
Effettivamente questo articolo chiarisce bene che i requisiti
necessari per aggiudicarsi un lavoro in un certo lotto devono
essere in capo dell'impresa che assume il ruolo di mandataria,
dell'impresa principale, ma niente impedisce ad imprese più piccole
di partecipare all'aggiudicazione dei lavori, anche se hanno delle
categorie per cui sono iscritte di importi diversi.
Questo è scritto molto chiaramente nell'articolo 6: qualora
l'impresa singola o le imprese che intendono riunirsi in
associazione temporanea abbiano i requisiti di cui al presente
articolo, possono associare - e in questo caso è l'Italstrade che
ha i requisiti - altre imprese iscritte all'Albo nazionale
costruttori, anche per categorie di importi diversi da quelli
richiesti dal bando.
Qui non c'è bando ma c'è la stessa procedura.
Quindi non è vero che si possono indicare soltanto imprese tipo
Freydoz e Follioley, ma anche altre imprese a livello locale che
sono iscritte per importi inferiori e che, essendoci già una
mandataria, Italstrade, che ha i requisiti necessari, possono
essere associate.
Mi sembra che anche la richiesta fatta da altre imprese, di
essere associate per livelli inferiori di lavori, sia
giuridicamente ineccepibile, e alla luce di questo non capisco
sulla base di quale criterio si è voluto indicare la società di
Follioley.
Quindi credo che vada sicuramente modificata l'indicazione che
era stata data dalla Giunta.
Questo sistema dell'affidamento sulla base di imprese di fiducia
credo che sarà un sistema che verrà modificato al più presto,
perché è completamente in contrasto con il criterio di trasparenza
e di rigore negli appalti di importanti opere.
Qui si tratta di un lotto di 120.000.000.000 che viene dato
senza una gara d'appalto.
Questi sono sistemi che sono stati introdotti proprio per
facilitare queste connivenze tra imprese e mondo politico su cui è
prosperato per anni tutto un sistema.
Non a caso l'ANAS e tutte le partecipazioni statali sono immerse
fino al collo nell'inchiesta sulle "mani pulite", perché attraverso
questi sistemi particolari, questi affidamenti, si sguazzava in una
serie di giochi e di intrallazzi fra affari e politica.
Ora bisogna porre fine a questo sistema, per cui credo che sia
seria la proposta, di fronte alla situazione che si è creata,
all'inopportunità comunque di indicare queste società, le quali in
teoria sarebbero le uniche che avrebbero i requisiti per fare delle
parti consistenti delle opere, di procedere ad una gara d'appalto
anche per questo lotto, come è stato fatto per gli altri.
Fra l'altro c'è da chiedersi come mai Follioley S.p.A., come
allora si chiamava, non abbia partecipato neanche alla gara per
l'aggiudicazione dei lotti 3, 4 e 5.
Come mai non ha partecipato alla gara di alcuni mesi fa e adesso
insiste perché si abbia un affidamento a trattativa privata?
Se aveva così interesse a fare questi lavori perché non ha
neanche partecipato alla gara? A meno che non avesse già le
garanzie di avere comunque un lotto a trattativa privata...
Si tratta di un sistema che noi riteniamo inaccettabile.
In conclusione la proposta che noi facciamo è:
1°) valutate se non è opportuno, in questa situazione, procedere
ad una gara d'appalto che garantisca trasparenza nell'assegnazione
dei lavori anche per questo lotto di 120.000.000.000;
2°) se non volete seguire questa strada indicate un gruppo di
imprese a livello locale che non sia comunque l'Eurovie, gruppo di
imprese che possono essere indicate per determinati importi di
lavoro visto che c'è comunque una mandataria in capo che è
l'Italstrade, che ha i requisiti previsti per i lavori di un lotto
di questo importo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK