Consiglio Regionale della Valle d'Aosta - Oggetto del Consiglio n. 403 del 25 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 403 del 25 febbraio 2021 - Resoconto
OGGETTO N. 403/XVI - Approvazione di risoluzione: "Piano
vaccinale Covid-19".
Bertin (Presidente) -
Punto n. 46.03 dell'ordine del
giorno. Per l'illustrazione, ha chiesto la parola il consigliere
Chatrian, ne ha facoltà.
Chatrian (AV-SA) -
Insieme ai capigruppo Marguerettaz,
Guichardaz e Jordan abbiamo voluto depositare questa risoluzione,
forse sintetizza un po' anche i numerosi dibattiti di oggi e di
ieri di quest'Aula, nel senso che in un momento così difficile e
drammatico la priorità va sicuramente data alla campagna di
vaccinazione. Sicuramente, per quanto riguarda la campagna di
vaccinazione, l'Unione europea è impegnata a creare le condizioni
fra mille difficoltà, tutti i Paesi stanno cercando di velocizzare
il percorso, l'iter, la vaccinazione comunque di massa in modo che
il tutto possa garantire e soprattutto creare delle nuove
condizioni vista la difficoltà socio-economica.
Cosa prevede la risoluzione che abbiamo presentato? Innanzitutto
che la programmazione, che sia molto chiaro anche questo, è statale
e le forniture diventano fondamentali ma soprattutto i numeri
diventano fondamentali. Le Regioni hanno il compito di natura
gestionale, quindi quello operativo, cioè al termine mettere a
terra la vaccinazione di massa. Nelle premesse della risoluzione
che abbiamo presentato vorremmo ribadire qualche concetto
importante, il primo: la Valle d'Aosta presenta un'economia
caratterizzata da una forte prevalenza nel settore turistico e
penso che chi aveva dei dubbi in Valle d'Aosta... mai come in
questi mesi immaginiamo, pensiamo che il pilastro principale della
nostra microeconomia è proprio legato al settore turistico e la
mancanza di mobilità turistica interna per la nostra Regione è
veramente forte e drammatica, quindi le misure restrittive proprio
dovute alla pandemia... la contiguità con due Paesi come la Francia
e come la Svizzera, che sono sottoposti a provvedimenti
precauzionali e di contenimento diversi da quelli italiani... oltre
a queste considerazioni, indubbiamente il numero esiguo di abitanti
della nostra Regione che consentirebbe di procedere a una campagna
di vaccinazione anti-Covid in tempi relativamente rapidi... perché
relativamente rapidi? Nel senso che il piano di vaccinazione Valle
d'Aosta prevedrebbe, da un punto di vista numerico, circa 1.300
vaccinazioni/giorno. Questo cosa vorrebbe dire? Vorrebbe dire che,
avendo a monte la fornitura dei vaccini, il sistema Valle d'Aosta
potrebbe vaccinare circa 70 mila persone in 2 mesi. Per fare
questo, indubbiamente bisognerebbe avere i numeri a monte, cioè la
fornitura a monte, che è fondamentale.
Prendendo quindi atto da una parte e soprattutto dato che siamo
preoccupati dei rallentamenti della distribuzione ai Paesi europei
delle dosi di vaccino già programmate, prendendo atto che il piano
vaccinale della Regione Valle d'Aosta allo stato attuale è
fortemente limitato dalla ridotta fornitura di vaccini e rilevato,
come dicevo poc'anzi, che il piano vaccinale regionale è costruito
e organizzato per vaccinare più di 35 mila persone al mese,
andremmo con questa risoluzione, se il Consiglio l'approverà, a
impegnare il Governo regionale a porre in essere le opportune
azioni nell'ambito del piano vaccinale nazionale constatata la
dimostrata capacità di attuazione del piano vaccinale regionale e a
richiedere l'anticipazione delle forniture anche in considerazione
della limitata demografia regionale. Noi con 30 mila vaccini in più
praticamente metteremmo in campo la vaccinazione di massa per
quanto riguarda la regione, finalizzata al tempestivo
raggiungimento degli obiettivi di vaccinazione.
Impegneremmo il Presidente della Regione a sottoporre al
Presidente del Consiglio dei ministri le necessità esplicitate
nelle premesse della risoluzione, nella impegnativa al fine di
procedere in tempi rapidi alla campagna di vaccinazione anti-Covid
della popolazione valdostana e inviteremmo i Parlamentari
valdostani, di concerto con il Presidente della Giunta regionale, a
operare per il conseguimento dell'obiettivo oggetto
dell'impegnativa.
Nelle premesse che ho poc'anzi illustrato ci sono le
motivazioni, motivazioni di natura demografica, morfologica, della
chiusura delle regioni, del fatto che confiniamo con la Svizzera e
con la Francia... e, essendo la regione più piccola e non avendo la
possibilità di muoversi all'interno della regione da un punto di
vista turistico, visti i nostri piccoli numeri, con poche decine di
migliaia di vaccini in più in neanche 2 mesi potremmo mettere in
campo una vaccinazione di massa per tutte le ragioni che ho cercato
di illustrare brevemente. Questo è lo spirito con cui abbiamo
elaborato e predisposto questa risoluzione, auspicando che ci sia
un'ampia disponibilità da parte di tutti i colleghi di sostenerla e
poi chiedendo indubbiamente principalmente al Presidente della
Regione di dare corso all'impegnativa.
Presidente -
Ha chiesto la parola il consigliere
Padovani, ne ha facoltà.
Padovani (PCP) -
Questa iniziativa innanzitutto mi dà
l'opportunità di ringraziare l'assessore Barmasse per il grande
lavoro messo in campo per arrivare a una campagna di vaccinazione
di tali proporzioni. Abbiamo vissuto l'ultimo anno condizionati da
questo maledetto virus e l'esistenza di miliardi di persone ne è
stata sconvolta, mentre più di due milioni di persone in tutto il
mondo la vita la perdevano. Verso la fine dello scorso anno i
vaccini hanno cominciato a essere autorizzati in diverse Regioni
del mondo, sono stati sviluppati in tempo record e ne esistono già
diversi. Si tratta di un risultato frutto della mobilitazione di
migliaia di ricercatori in tutto il mondo, in particolare nelle
istituzioni pubbliche come le Università, ma anche dei
finanziamenti degli Stati, che hanno contribuito con più di 8
miliardi di euro solo per la ricerca diretta sui vaccini.
La produzione poi è stata lasciata ad alcune grandi
multinazionali che hanno brevettato i vaccini, brevetti con i quali
hanno acquisito l'esclusiva della produzione ed è proprio la
privatizzazione di quello che l'OMS ha definito un bene comune,
secondo me, a rallentarne la diffusione. Io penso che si debba
sospendere questo sistema e gli altri diritti di proprietà in
relazione alle cure Covid-19, come già richiesto a ottobre da India
e Sudafrica.
Esiste una strada per la quale il Comitato
Right to cure,
european citizens' initiative
ha messo in campo una raccolta
di firme a livello europeo ed è una strada già prevista
dall'accordo TRIPs firmato nel 1994 per proteggere la proprietà
intellettuale in casi come questo e sono le licenze obbligatorie.
Con questo strumento gli Stati possono forzare i possessori dei
brevetti a concedere i diritti di utilizzo in virtù di una
situazione particolarmente grave. Lo usarono, per esempio, Nelson
Mandela in Sudafrica e poi Lula in Brasile per i farmaci contro
l'AIDS. Io penso che dobbiamo sollecitare il Governo italiano a
mettere l'Italia in condizione di produrre qui velocemente i
vaccini di cui abbiamo bisogno. Dobbiamo, secondo me, affermare con
forza che i vaccini e le cure Covid devono diventare beni
comuni.
Presidente -
Altri? Non vedo altre richieste. Metto in
votazione la risoluzione. La votazione è aperta. La votazione è
chiusa.
Presenti, votanti e favorevoli: 33
Il Consiglio approva all'unanimità.
Con questa votazione e con l'approvazione di questa risoluzione,
il Consiglio regionale ha esaurito i lavori di questa giornata e
possiamo chiudere i lavori. Buona serata.
---
L'adunanza termina alle ore 18:37.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK