Consiglio Regionale della Valle d'Aosta - Oggetto del Consiglio n. 2460 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2460 del 7 febbraio 2007 - Resoconto
OGGETTO N. 2460/XII - Realizzazione di una strada forestale
nel Comune di Pollein. (Interrogazione)
Interrogazione
Preso atto della delibera di Giunta n. 3737 del 1° dicembre
2006 nella quale si approvava il progetto esecutivo di lavori di
costruzione della strada forestale "Chenière-Moulin" nel comune di
Pollein per un importo complessivo di 1.107.000,00 € circa;
Ritenuto opportuno conoscere nel dettaglio motivazioni e
caratteristiche del manufatto;
il sottoscritto Consigliere regionale
Interroga
l'Assessore competente per sapere:
1) la lunghezza del tracciato, la larghezza e la tipologia di
finitura della carreggiata;
2) a quali utilizzazioni è destinato;
3) se è previsto il passaggio di automezzi con portata
superiore ai 35 q.
F.to: Venturella
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- L'oggetto dell'interrogazione è la pista
forestale "Chenière-Moulin" nel Comune di Pollein: si tratta di una
pista forestale che da alcuni anni era stata oggetto di richiesta.
Finalmente, dopo un lungo iter, è arrivata al momento conclusivo
dell'iter burocratico, per cui si è addivenuti a una soluzione
concordata anche per tutti gli aspetti riguardanti l'impatto
ambientale, le modalità costruttive... è la soluzione attualmente
licenziata ed è quella che verrà realizzata. Nell'interrogazione
vengono richieste alcune caratteristiche tecniche, fra cui la
lunghezza del tracciato, la larghezza e la tipologia di finitura
della carreggiata. In merito possiamo dire che la lunghezza della
strada è di 1.321 metri, la larghezza della sede è di 3 metri, di
0,50 metri di banchina a valle e di 0,50 metri di banchina a monte
per un totale di metri 4. Le finiture sono quelle tipiche delle
strade forestali e interpoderali, il corpo stradale è costituito da
massicciata in tout-venant e di finitura superiore in misto
granulare stabilizzato. È naturalmente previsto l'allontanamento
delle acque di scorrimento superficiali, tale allontanamento è
assicurato dalla presenza di canalette trasversali in calcestruzzo
e profilati di ferro zincato, nonché da pozzetti e tombini per
l'attraversamento della sede viabile. Per il sostegno della sede
stradale sono previste alcune murature in pietrame e malta e
soprattutto nelle zone più visibili da terre rinforzate; questo fa
seguito alle prescrizioni che emergono dai pareri previsti e
richiesti. Per il mascheramento delle scarpate è prevista la messa
a dimora di graticciate con talee di specie arbustive locali,
nonché di inverdimenti con specie erbacee: questo al fine di
mitigare l'impatto dell'opera.
Seconda domanda: da anni l'Amministrazione comunale di Pollein
richiedeva l'intervento dei servizi forestali per la realizzazione
di una pista lungo la linea congiungente gli abitati di Chenière e
Moulin, al fine di separare la zona prativa coltivata dal bosco
sovrastante, con lo scopo di permettere l'accesso alle zone
agricole a monte del capoluogo e servire la vasta area boscata a
monte, attualmente priva di viabilità. La pista, in effetti, aveva
un certo interesse per l'antincendio, perché fungeva da linea di
separazione fra la zona più antropizzata e la zona superiore a
bosco. In seguito all'alluvione del 2000, il villaggio Moulin,
ubicato in sinistra idrografica del torrente Arpisson, dove il
bacino si restringe ed è delimitato da 2 pareti di roccia, aveva
subito danni e doveva essere protetto da eventuali piene in futuro.
A monte della frazione veniva perciò costruito un bacino di
accumulo del materiale solido trasportato in occasione di deflussi
eccezionali e una briglia selettiva ammorsata ai 2 speroni di
roccia a ridosso dell'abitato. La briglia bloccava pertanto il
transito di automezzi verso il bacino di accumulo a monte,
impedendo un eventuale intervento di pulizia del materiale di
trasporto in caso di piena: questo è un problema perché l'efficacia
di tali soluzioni per la protezione dei nostri luoghi, e quindi dei
nostri nuclei abitati, è efficace nel momento in cui si possono
effettuare periodicamente tali rimozioni, quindi esso è un problema
che verrà affrontato anche con la realizzazione di tale opera. A
monte della frazione rimaneva altresì isolata una vasca di accumulo
dell'acquedotto comunale di Pollein, anche questo necessita
periodicamente di accesso. La strada assumerà pertanto
un'importante funzione di linea tagliafuoco, creando una fascia di
discontinuità fra le aree agricole sottostanti e l'area boscata
superiore, permetterà l'accesso con mezzi d'opera alle zone di
frana lungo il versante, permetterà un accesso, seppure alla parte
inferiore, di una vasta area boscata, favorendone la manutenzione
con interventi colturali e permetterà di accedere facilmente alla
vasca dell'acquedotto per le manutenzioni, favorirà l'accesso di
automezzi al bacino di accumulo nell'alveo del torrente Arpisson
per l'asportazione periodica del materiale di trasporto in
occasione delle piene, quindi per permettere la piena funzionalità
del bacino di accumulo anche successivamente e soprattutto nei
periodi critici.
Terzo quesito: la strada a fondo cieco non darà luogo a un
grande traffico, dovrà essere percorsa da automezzi di discreta
portata solo in caso di intervento e di pulizia dell'alveo del
torrente Arpisson, nonché all'atto della sistemazione della frana a
monte del capoluogo. Il transito lungo la strada sarà normalmente
riservato ai mezzi agricoli per la raccolta del legname e alle
varie attività agricole.
Si dà atto che dalle ore 10,50 presiede il Vicepresidente
Fiou.
Presidente
- La parola al Consigliere Venturella.
Venturella (Arc-VA)
- Ringrazio l'Assessore per le sue
precise risposte ai miei quesiti, questa è una buona risposta.
Sappiamo che tale strada è importante per l'abitato di Pollein, ho
fatto un sopralluogo lì, lei ha ragione. Quello che volevo fare era
un confronto con la strada che proprio oggi va alla valutazione di
impatto ambientale, ossia il sentiero carrabile del Comboé, perché
è importante fare un confronto. Lei ha giustamente detto che questa
strada ha una lunghezza di 1.321 metri e una larghezza di
carreggiata che da un minimo a 3 metri, va con le cunette a 4
metri, ha delle funzioni che sono importanti, allora ho fatto dei
conti e ho scoperto che questa pista forestale costa, facendo la
divisione fra 854mila euro e 1.321 metri, 646 euro/metro lineare,
un costo che è in linea con la caratteristica della pista e con ciò
che si progetta, sia per quel che riguarda la progettazione che il
costo di costruzione. Facendo un confronto invece con il progetto
che sta oggi andando al VIA, scopro che questo progetto... per cui
si sceglierà l'economicità fra le 3 diverse opzioni: alternativa
"zero", monorotaia, strada poderale... costa 167 euro/metro
lineare, esattamente 500 euro in meno: questo vuol dire che
qualcosa non va. Allora o questa pista di Pollein costa tantissimo
e non avete il controllo della spesa, oppure al VIA, progetti
depositati, la pista lunga 2.387 metri costa 399mila euro, 167 euro
al metro, quindi qualcosa non va tra un costo di 646 euro e 167
euro: è questo che volevo sottoporre al Consiglio. Ritengo che il
costo di 646 al metro sia più allineato alla realtà, credo che lei
abbia ragione... per costruire una pista come si deve occorrono dai
500 ai 600 euro al metro. Cosa è successo? C'è qualcosa che non va
se si dice che una pista che arriverà a più di 2.000 metri di
altitudine, costerà 167 euro/metro! È questo che volevo evidenziare
in Consiglio, conti fasulli da una parte o dall'altra... Credo che
la sua risposta sia quella corretta, perché ho analizzato anche un
altro caso che è stato oggetto di questo Consiglio: la pista
forestale di Verzignola nel Comune di Valpelline, ho fatto dei
conti, al prezziario 1999 al tempo si parlava di 450mila lire al
metro lineare, con la conversione in euro sono 232 euro al metro
lineare, anche lì ai prezzi del 1999, 167 euro, è completamente
fuori mercato. Vuol dire che esiste oggi un progetto che basa la
sua forza sull'economicità di questa scelta, neanche 400mila euro
per più di 2 km. di strada che, come ha dimostrato lei ora, è
completamente fuori mercato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK