Consiglio Regionale della Valle d'Aosta - Oggetto del Consiglio n. 476 del 10 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 476 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 476/XI Situazione di crisi occupazionale presso lo
Stabilimento Converter di Pont-Saint-Martin. (Interpellanza)
Interpellanza Venuti a conoscenza dei seri rischi di crisi
occupazionale che il gruppo Tecnojolly-Converter potrebbe
attraversare di qui a breve a causa di una contrazione del mercato
russo degli imballaggi flessibili;
Considerato con preoccupazione che tale crisi potrebbe investire
lo stabilimento Converter di Pont-Saint-Martin, che attualmente
impiega 160 dipendenti, stabilimento che la Tecnojolly considera il
più importante e avanzato tecnologicamente, e che quasi il dieci
per cento degli impiegati valdostani potrebbe essere messo in
mobilità;
Ritenuto necessario, da parte dell'Amministrazione regionale,
intervenire risolutamente per assicurare ai dipendenti dello
stabilimento di Pont-Saint-Martin tutto l'impegno possibile per
arginare la possibile crisi occupazionale;
i sottoscritti Consiglieri regionali
Interpellano
la Giunta regionale per sapere:
1) se ritiene necessario intraprendere iniziative volte in
primis a verificare la situazione attuale della Converter di
Pont-Saint-Martin e in seguito a tutelare il futuro occupazionale
dei suoi dipendenti;
2) se a tale proposito ha già disposto un incontro ufficiale con
i rappresentanti sindacali della categoria e i responsabili dello
stabilimento, quantomeno per fissare di comune accordo un primo
intervento volto a scongiurare la crisi.
F.to: Lanièce - Collé - Viérin M. - Comé
Président La parole au Conseiller Lanièce.
Lanièce (Aut) Abbiamo voluto portare in aula questo problema che
è un problema molto delicato e volevamo sapere qual è la situazione
ad oggi (quest'interpellanza era stata presentata già il 24
febbraio, ma in quella data purtroppo non ero presente per motivi
di salute) in merito ad un'ipotetica crisi occupazionale che
potrebbe investire lo Stabilimento Converter di
Pont-Saint-Martin.
Siamo venuti a conoscenza, tramite notizie apparse su quotidiani
o settimanali locali e anche tramite alcune persone che lavorano
presso lo Stabilimento, delle difficoltà gestionali nelle quali è
incappato il gruppo aziendale italo-finlandese, difficoltà che
potrebbero avere ripercussioni negative - speriamo di no - sul
futuro occupazionale dei dipendenti dello stabilimento
valdostano.
Sappiamo che la nostra Regione, in modo particolare la bassa
Valle, da tempo soffre di una recessione economica rilevante; i
casi della Conner, della Feletti costituiscono forse alcuni esempi
principali e comunque anche gli altri stabilimenti che sono stati
insediati finora non sono riusciti a dare i frutti sperati e
quindi, di fronte ad un ennesimo rischio occupazionale che potrebbe
colpire la bassa Valle, chiediamo all'Assessore all'industria qual
è la situazione reale, quali sono le prospettive, tenuto conto che,
anche da quanto era uscito sugli organi di informazione, l'8
febbraio c'è stato un incontro fra l'Assessore e i responsabili
dell'azienda, poi c'è stato un incontro anche con le organizzazioni
sindacali e sempre nella prima quindicina di febbraio c'è stata la
presentazione da parte dei vertici aziendali di un piano di
rilancio del gruppo italo-finlandese che ha quattro stabilimenti di
cui uno a Terni, uno a Pont-Saint-Martin, uno a Givoletto e uno a
Lanzo ed impiega circa 330 persone.
Visto che questo gruppo ha denunciato nell'ultimo anno una
perdita di 20 miliardi, volevamo sapere se quanto paventato sugli
organi di informazione, cioè la riduzione degli stabilimenti da 4 a
2 con la chiusura di quello di Terni e l'accorpamento fra quello di
Givoletto e quello di Lanzo, non abbia come ulteriore conseguenza
anche una riduzione occupazionale presso lo Stabilimento della
Converter di Pont-Saint-Martin, stabilimento che, ed è vero, è
rispetto agli altri forse quello tecnologicamente più avanzato,
però in passato abbiamo visto stabilimenti tecnologicamente
avanzati come quello della Conner essere costretti a chiudere di
colpo.
Quindi vogliamo sapere se l'assessorato è a conoscenza
dell'evolversi della situazione e quali sono, in caso di risposta
negativa, le intenzioni per cercare di attutire al massimo
un'eventuale crisi occupazionale nello Stabilimento Converter di
Pont-Saint-Martin.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) L'interpellanza chiede innanzitutto se
l'assessorato è informato sulla situazione della Converter.
Rispetto all'azienda sono stati tenuti degli incontri sia con
l'amministratore delegato sia con le organizzazioni sindacali per
fare il punto della situazione.
Per quanto riguarda gli assetti dello stabilimento, il gruppo ha
rispettato gli impegni previsti dalla convenzione; nello
stabilimento di Pont-Saint-Martin ci sono 159 addetti, di questi 86
risultano essere residenti in Valle d'Aosta (la convenzione
prevedeva che i residenti in Valle fossero 60).
Nello stesso modo sono rispettati gli impegni per quanto
riguarda il raggiungimento del fatturato minimo previsto dalla
convenzione stessa; a questo proposito va detto che i dati sono
relativi al bilancio 1997 perché nel 1998 i dati di bilancio non
sono ancora stati approvati di conseguenza, nel momento in cui il
bilancio della società verrà approvato, saremo in grado di
verificare anche quest'ulteriore dato. Dalle notizie che abbiamo
possiamo però prevedere che anche quest'aspetto verrà
confermato.
Per quanto riguarda le questioni poste nell'interpellanza e
nell'illustrazione dell'interpellanza stessa, esiste in effetti un
problema di crisi della Tecnojolly dovuta a problemi di mercato in
generale e a problemi legati alla specifica situazione del gruppo
multinazionale, che è un gruppo multinazionale europeo. Non ci
troviamo indubbiamente nel caso di Conner, un gruppo che ha una
dimensione mondiale; il gruppo finlandese che è proprietario della
Tecnojolly ha altri stabilimenti in Europa con circa 2.500 addetti
e gli addetti del gruppo a livello nazionale sono 343, come dicevo
159 sullo stabilimento di Pont-Saint-Martin.
Esiste questa situazione di crisi; come veniva ricordato, è
stato presentato un piano di risanamento dell'azienda che prevede
ancora il mantenimento di una situazione di perdita nel 1999 per
poi arrivare ad una situazione di equilibrio di bilancio nel 2000;
conseguentemente a questo l'azienda ha anche messo in campo alcune
iniziative per quanto riguarda la ridistribuzione dell'attività
produttiva.
Al momento l'intenzione dell'azienda è quella di chiudere lo
stabilimento di Terni; per realizzare questo si è tenuto un
incontro presso il Ministero del lavoro a Roma il 2 marzo, incontro
che non ha portato ad una conclusione positiva, nel senso che non
si è raggiunto l'accordo con il sindacato; comunque, sia l'azienda
che il sindacato sono riconvocati per il 18 a Roma per vedere se è
possibile raggiungere un accordo.
C'è da dire che l'atteggiamento dell'azienda è quello di seguire
una procedura che miri al confronto con il sindacato per
raggiungere possibilmente un accordo. Nella situazione specifica,
per quanto riguarda i problemi occupazionali, la chiusura di Terni
comporta una riduzione di 56 occupati; per quanto riguarda il
riassetto del gruppo le produzioni verranno assegnate a due
stabilimenti: quello di Pont-Saint-Martin che è lo stabilimento più
grande con un numero di addetti che raggiunge quasi la metà di
quelli dell'intero gruppo e con strutture tecnologicamente più
avanzate.
Per quanto riguarda le ricadute occupazionali, che sono un fatto
che ci preoccupa, la situazione è la seguente. L'azienda ha avviato
anche a livello locale degli incontri con il sindacato,
l'orientamento dell'azienda è quello di ricorrere a due strumenti:
innanzitutto alla cassa integrazione guadagni per far fronte alla
riduzione occupazionale e successivamente alla mobilità soprattutto
per i lavoratori che potrebbero raggiungere dopo un periodo di
mobilità la pensione oppure per quei lavoratori che intendono,
anche dietro incentivazioni, lasciare l'attività. Questa è una
situazione che seguiamo con particolare attenzione.
Nell'interpellanza si chiede quali siano gli interventi fatti
per scongiurare la crisi; qui la responsabilità per risolvere una
crisi di queste dimensioni è imprenditoriale, e non credo che fosse
neanche nelle intenzioni dell'interpellante pensare che si potesse
mettere in campo un intervento della Regione di tipo assistenziale.
È chiaro che stiamo seguendo la situazione dello stabilimento con
particolare attenzione e come in altre situazioni c'è la massima
disponibilità dell'Amministrazione regionale a mettere in campo
quelle iniziative che, pur separando le responsabilità
dell'imprenditore da quelle dell'amministrazione pubblica,
consentano di far fronte a questo tipo di situazione.
Qui le responsabilità non sono della Regione: se il mercato è in
calo, non è colpa sicuramente dell'Amministrazione regionale della
Valle d'Aosta.
Président La parole au Conseiller Lanièce.
Lanièce (Aut) Prendiamo atto della risposta dell'Assessore
Ferraris. Nelle sue ultime parole ha prospettato che da parte del
gruppo Tecnojolly-Converter c'è la volontà di verificare la messa
in atto della cassa integrazione guadagni e della mobilità e questo
dimostra che il problema è serio, che rischia ancora una volta di
creare un giusto allarmismo e preoccupazione anche nei lavoratori
dello Stabilimento di Converter di Pont-Saint-Martin.
Non ci resta altro che sottolineare ancora una volta come sia
opportuno seguire con attenzione da parte dell'assessorato
l'evolversi della situazione che purtroppo si sta sviluppando nel
modo che avevamo prospettato, verificando se è vero che, per colpa
di questa crisi del gruppo che ha colpito in modo particolare gli
altri stabilimenti, quello di Terni, e poi ha portato ad un
accorpamento degli altri due stabilimenti, anche il nostro
stabilimento, che è quello tecnologicamente più avanzato, quello
che ha il maggior numero di impiegati e quindi quello che poteva
sembrare ad una prima lettura al di fuori di questa crisi del
gruppo, potrebbe avere delle ripercussioni negative
sull'occupazione.
Quindi l'invito è quello di seguire con particolare attenzione
questo problema tenuto conto che già a noi risulta che c'è stato in
questi giorni un cambiamento dei turni di lavoro presso lo
stabilimento di Pont-Saint-Martin e tenuto conto che anche alla
luce di quanto detto da alcune organizzazioni sindacali, da alcuni
rappresentanti sindacali valdostani, è opportuno cercare di
ottenere una mobilità concordata ed incentivata tipo quella della
Lys Fusion.
Penso sia importante da parte dell'assessorato seguire con
attenzione questo problema e inviterei l'Assessore, non appena avrà
nuove notizie, di portarle nella IV Commissione in modo che anche i
consiglieri di minoranza e gli altri consiglieri possano venire a
conoscenza della reale situazione che rischia di colpire, per
l'ennesima volta, un'attività industriale della bassa Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK