Consiglio Regionale della Valle d'Aosta - Oggetto del Consiglio n. 671 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 671 del 23 maggio 2019 - Resoconto
OGGETTO N. 671/XV - Ritiro di mozione: "Impegno del
Presidente della Regione a porre in essere le azioni necessarie per
la revoca della nomina del Rettore dell'Università della Valle
d'Aosta".
Rini (Presidente) -
Punto n. 18 dell'ordine del giorno.
Per l'illustrazione, la parola alla collega Spelgatti.
Spelgatti (LEGA VDA)
- Il 28 febbraio di quest'anno,
allorché si è tenuto il Consiglio dell'Università all'unanimità,
ribadisco all'unanimità, era stato votato di chiedere la revoca
dell'incarico al rettore dell'Università. La situazione era già
esplosa precedentemente, al punto che c'è stata una lettera
sottoscritta da 30 su 49 docenti e soprattutto da 50 su 54
dipendenti dell'Università in cui sostanzialmente si manifestava
una quantità enorme di problematiche in relazione al rettore e
quindi all'Università, per arrivare appunto a sfociare tutta questa
situazione al consiglio del 28 febbraio. In quel consiglio lei
avrebbe dovuto revocare immediatamente le deleghe al Rettore. Non
lo ha fatto, ha preso tempo, ha chiesto pareri, anche se in una
situazione del genere non c'era assolutamente alcuna necessità di
chiedere pareri, anche perché quello che lei sosteneva "ma
l'istituto della revoca non c'è nello statuto" le era stato poi
spiegato, anche successivamente da noi, che non era assolutamente
un elemento ostativo visto e considerato che esistono le regole
generali del diritto. "Ma poi il rettore potrebbe fare ricorso", va
bene, dov'è il problema? Nel momento in cui si fa ricorso ci si
difende in altre sedi e la Regione ha tranquillamente tutte le
ragioni per poter vincere ampiamente questo ricorso.
Ha chiesto il parere, è passato moltissimo tempo. Tra l'altro,
nel frattempo noi avevamo presentato una notevole quantità di
iniziative sull'Università e oggi discutiamo questa iniziativa.
Sono passati la bellezza di quattro Consigli da quando era stata
presentata, tutto è avvenuto con estremo ritardo. Nell'ultimo
Consiglio poi ha preso atto del parere di qualche professore che
diceva esattamente ciò che noi dicevamo e chiaramente ha preso atto
del fatto che nel frattempo era passato molto tempo e quindi
diventava sempre più complicato revocare il rettore. Visto e
considerato che si avvinava sempre di più la scadenza del mandato,
lei ha deciso... quindi avete deciso insieme al consiglio che ha
alzato le mani... Certo, il consiglio poi ha alzato le mani, perché
nel consiglio precedente le era stata chiesta una cosa, è passato
un sacco di tempo. A seguito poi di tutto questo passaggio di tempo
chiaramente anche il consiglio ha alzato le mani e ha preso atto
del tempo ormai passato e quindi sostanzialmente della
situazione.
Adesso chiaramente questa mozione non ha più alcun senso,
chiaramente la ritirerò. So che c'era la collega Pulz che voleva
anche dire qualcosa, se vogliamo discuterne... Chiaramente la
ritirerò, perché ormai le decisioni sono state prese, siamo fuori
tempo massimo, non certo per responsabilità nostra, visto e
considerato che noi la mozione l'avevamo presentata per tempo. Io
però le ricordo che lei, in qualità di Presidente della Regione, è
tenuto a dare delle risposte a tutta la Regione e soprattutto
all'Università. Nel momento in cui all'Università succede una
situazione di questo tipo e un Consiglio dell'Università
all'unanimità, dopo i fatti gravissimi avvenuti, le chiede di
procedere in una determinata situazione e in una determinata
direzione, lei avrebbe dovuto dare una risposta immediata. Un
Presidente della Regione e un presidente del consiglio
dell'Università ha il dovere sacrosanto di prendere delle decisioni
forti nel momento in cui ci sono delle situazioni di questo
tipo.
Presidente -
Apriamo la discussione generale. La parola
alla collega Pulz.
Pulz (ADU VDA)
- Il gruppo ADU VDA ha più volte portato
all'attenzione di quest'aula anche in tempi non sospetti,
attraverso un'interpellanza e due mozioni, le macroscopiche
anomalie dell'Università della Valle d'Aosta, che avevamo già detto
molto tempo fa derivano senz'altro dal suo statuto, per cui un
processo di normalizzazione dovrebbe comportare la volontà anche
politica per la parte che ci compete di una revisione dello statuto
stesso. Abbiamo già detto più volte che
in primis
il
Presidente della Regione, che ha già funzioni prefettizie, coincide
con il presidente dell'Università, secondo questa logica che chi
paga controlla. La composizione del Consiglio dell'Università è
specificata in quell'articolo 12 dello statuto, che è stato più
volte richiamato, appunto si parla del Presidente della Regione e
poi del rettore, che ha funzioni di vicepresidente, del direttore
generale, del rappresentante dei professori di ruolo e ricercatori,
del rappresentante degli studenti, del personale
tecnico-amministrativo, dell'Assessore all'istruzione e cultura,
del Sindaco della città di Aosta, del Presidente del Consiglio
permanente degli Enti locali, del Dirigente del Ministero designato
dal Ministro, di tre membri nominati dalla Giunta. L'ho richiamato
solo perché effettivamente chi si pone con onestà intellettuale di
fronte alla composizione di questo Consiglio non può negare che
molte scelte finiscono per essere dettate più da esigenze politiche
che non accademiche. In effetti nei quasi vent'anni di vita del
nostro Ateneo è stato così e questo ha portato anche una certa
instabilità nei piani di sviluppo secondo la nostra analisi per il
suo impianto e anche per l'offerta formativa. Tutto questo è stato
soggetto agli andamenti dei cicli delle politiche che, se mi
permettete, sono sempre più corti e hanno sempre maggior respiro
della formazione e della ricerca.
La seconda indiscutibile anomalia - l'abbiamo detto anche questo
tante volte - riguarda la figura del rettore, che nelle università
italiane e anche straniere viene eletto dal corpo docente in modo
che possa essere una figura di garanzia e rappresentare le diverse
componenti. In Valle d'Aosta il rettore è scelto dal Consiglio
dell'Università e all'articolo 11 è specificato che può non
appartenere al corpo docente, cosa che si è puntualmente verificata
in questi vent'anni. Nessun rettore in Valle d'Aosta è mai
appartenuto al corpo dei docenti, quindi ha potuto mantenere
impegni di lavoro anche fuori Valle e ha potuto recarsi
nell'Università nei momenti forse liberi, a fronte di uno stipendio
che, insomma, si aggira sui 75.000 euro annuali. Noi quindi ci
rallegriamo tanto davvero e ci complimentiamo anche con quanti
hanno lavorato per rendere possibile questa bella notizia che
finalmente è arrivata dall'Università e cioè che dal 1° novembre
2019 vi sarà un rettore che appartiene per la prima volta al corpo
docente dell'Università. La notizia è ancora più bella se pensiamo
che di fatto si tratta di una rettrice - questo termine mi piace da
matti -: la professoressa Maria Grazia Monaci, ordinario di
Psicologia sociale, finalmente i professori docenti hanno potuto
eleggere una figura rappresentativa. Volevo richiamare velocemente
un comunicato della FLC, che dice: "
non solo una rettrice donna,
ma soprattutto una rettrice proveniente dai ruoli dell'Ateneo, che
lavora e vive in Valle d'Aosta da più di 15 anni, che è stata
eletta come direttrice di dipartimento, che raccoglie ampio
consenso
- questo è un punto importante -
e fiducia non solo
tra i docenti ma in tutte le componenti dell'Ateneo
". Lo
sappiamo tutti, i lavoratori e le lavoratrici dell'Ateneo da mesi e
a larghissima maggioranza, pensiamo all'80 percento del personale,
due terzi dei docenti e quasi tutta la componente
tecnico-amministrativa, dichiaravano che era venuta meno - e questo
è gravissimo - ogni fiducia nei confronti dell'attuale rettore. Per
una volta quindi non è stata la politica a esaurire la fiducia nei
confronti di questa figura e a chiedere la sua revoca, ma è stato
proprio chi lavora in quell'ambiente, chi c'è dentro tutti i
giorni. Com'è stato sottolineato dai rappresentanti e dai direttori
di dipartimento, quello era anche un momento particolarmente
delicato per la vita dell'Ateneo in assenza di un piano di sviluppo
durante l'esercizio provvisorio che ha caratterizzato l'inizio di
quest'anno. Proprio in quel frangente il corpo docente si è diviso
per gli interventi non capiti, non apprezzati del rettore e in più
il personale tecnico-amministrativo si è sentito svalutato.
Concordiamo con la collega Spelgatti, l'utilità di questa
mozione è venuta meno. Può essere solo forse l'occasione per
richiamare alcune questioni. I pochi mesi che rimangono alla
scadenza del mandato rendono ormai inopportuno un eventuale
contenzioso giuridico, questo è chiaro. Forse si può aggiungere che
un minimo di sensibilità in una circostanza così delicata avrebbe
suggerito le dimissioni. Questo rinvio della mozione ci fa dire che
forse si poteva agire prima, ma proprio solo allo scopo di non
esacerbare gli animi perdendo tempo, tanto più che i prossimi mesi
che aspettano l'Università, poiché quella frattura che si è aperta
non è venuta meno, rischiano di vedere una transizione complessa,
un po' difficile e non così scontata.
Noi comunque vogliamo riconoscere a questa maggioranza, pur
fragile, che, per quanto riguarda l'Università, qualcosa di buono è
in atto. Noi vogliamo riconoscere, come facciamo ogni volta che
apprezziamo qualcosa, perché forse si è aperta questa fase di
svolta. Speriamo che dall'autunno sia proprio una fase di svolta
reale. Vediamo che è stato dato un minimo respiro al reclutamento
dei giovani studiosi agli avanzamenti interni e questi sono fatti
importantissimi, perché gli avanzamenti di carriera erano bloccati,
venivano denunciati dall'Università da molto tempo, pur in presenza
di una certa disponibilità di budget, quindi c'era effettivamente
dell'inerzia legata probabilmente alla figura apicale. La nostra
mozione, quella di tempo fa, in cui chiedevamo di risolvere le
macrocriticità che ho richiamato, cioè le figure del presidente
dell'Università e del rettore, non è poi stata accolta da questo
Consiglio e quindi ci permettiamo di sottolineare che i problemi
permangono, ma perché sono problemi strutturali che in autunno
bisognerà in qualche modo riaffrontare. Sono problemi che rimangono
lì al di là delle persone che si sono avvicendate nelle diverse
cariche. Sarà quindi necessario, facciamo già il programma per
l'autunno, prendere impegni chiari sullo statuto. Chiaramente
dovranno lavorarvi il consiglio dell'Università e il senato
accademico, la politica il meno possibile, secondo noi, dovrà
soltanto accogliere il lavoro che verrà fatto l'interno.
Per chiudere, dopo questa fase di altissima tensione, comunque
noi auspichiamo vivamente che l'Università della Valle d'Aosta
trovi - con la figura della nuova rettrice e anche del nuovo
direttore o direttrice, perché ci sarà un cambio anche lì - una via
d'uscita definitiva da questa situazione per i lavoratori che sono
lì a diverso titolo e soprattutto per gli studenti, che hanno
aderito a una gestione serena, pensata e aperta a quella dimensione
internazionale che li può preparare al meglio alle sfide che
dovranno affrontare nello studio e poi nella professione.
Président -
La parole à l'Assesseur Certan.
Certan (AV)
- Prendiamo atto del ritiro della mozione. In
effetti era stata presentata due Consigli fa, al Consiglio del 17 e
18 aprile, poi forse in una di queste sedute lei, Consigliera
Spelgatti, aveva anche ritirato alcune iniziative, credo anche
queste...
en passant
ad alcune interpellanze comunque
avevamo risposto. Oggi, in effetti, la situazione è già stata presa
in esame nelle sedi competenti. A parte che ha ripercorso lei le
varie tappe, credo sia importante riassumerle velocemente. Il 25
marzo scorso il consiglio dell'Università aveva esaminato la
situazione creatasi tra il rettore e una parte rilevante del corpo
accademico del personale amministrativo, situazione che abbiamo
ereditato ma che - lo ha ricordato lei la scorsa volta - è in
qualche modo esplosa tra ottobre e novembre nei consigli di
amministrazione di quel periodo. A seguito di una lunga e complessa
discussione, il consiglio ha dovuto prendere atto, ha preso atto
della frattura che si era creata fra rettore da una parte, la
maggioranza del corpo accademico e il personale amministrativo e
anche gli studenti e che questa frattura era davvero insanabile,
non vi era alcun spazio di mediazione possibile. Il consiglio aveva
delegato il presidente del consiglio stesso, l'Assessore
all'istruzione, a effettuare gli approfondimenti
giuridico-amministrativi necessari per arrivare a una soluzione
della situazione. Questi approfondimenti sono stati chiesti
attraverso la struttura amministrativa dell'Università. Nel corso
della seduta del 13 maggio, il consiglio dell'Università ha
stabilito di prendere atto del parere legale rilasciato in data 24
aprile 2019 dal loro studio di avvocati Gandino Paire di Torino e
di non procedere alla revoca dell'incarico di rettore
dell'Università della Valle d'Aosta al professor Cassella, peraltro
in scadenza al 31 ottobre 2019, quindi ad anno accademico ormai,
direi, finito. Ciò in quanto l'avvio della procedura di revoca, che
il parere legale peraltro riteneva comunque possibile, avrebbe
potuto generare contenziosi amministrativi sicuramente gravosi per
l'Ateneo, che, con tutta probabilità, sarebbero poi andati anche
oltre la scadenza naturale del mandato, oltre a cadere in un
momento anche di iscrizioni del successivo anno accademico. Il
consiglio dell'Ateneo ha ritenuto quindi in qualche modo di non
voler portare l'Università della Valle d'Aosta in quella
direzione.
Quello che la collega Pulz ha detto posso anche capirlo perché
chiaramente nella mozione che lei ha presentato ad aprile non
poteva saperlo, quindi non è chiaramente contenuto nella mozione,
però la novità che, a mio avviso, c'è stata è che nella stessa
seduta il consiglio ha nominato, all'unanimità dei presenti
votanti, con un solo non votante, nell'ambito della terna proposta
dal senato accademico, la professoressa Maria Grazia Monaci,
ordinario di Psicologia sociale presso l'Università della Valle
d'Aosta, a far data dal 1° novembre 2019. In questo periodo il
senato accademico ha comunque prodotto una terna che ha dato al
Consiglio dell'Università e vi è stato questo passaggio. Nella
stessa seduta il CdA ha poi richiesto al rettore di portare a
compimento il suo mandato in modo proficuo e collaborativo per il
bene dell'Università della Valle d'Aosta e che questo periodo di
transizione sia condotto in modo collegiale con la nuova rettrice e
soprattutto con i dipartimenti tutti, perché questo è stato un
impegno che è stato preso in sede di riunione dei dipartimenti, e
questo ci è stato chiaramente anche riferito nella riunione del
Consiglio. Devo dire che non vi era gran divisione tra i docenti
sul cercare di essere collaborativi e di veramente compattarsi per
fare uscire da questa situazione l'Università. Credo sia stato
anche un segno di grande responsabilità da parte loro, che, da una
parte, hanno dichiarato chiaramente quali potevano essere le
problematiche che erano emerse, però, da un'altra parte, si sono
anche resi poi disponibili a collaborare. Naturalmente auguriamo
buon lavoro per questo fine anno accademico e ci auguriamo davvero
che l'estate porti consiglio e con il nuovo anno accademico davvero
l'Università possa affrontare tutta una serie di attività, di
programmazioni e di ricerca che credo siano insite nella natura
dell'Università molto di più che quelle che forse abbiamo dovuto
affrontare in questo periodo. Spero che questo periodo di
transizione sia davvero un periodo di rinnovamento. Ringrazio,
ringraziamo e cogliamo anche questa opportunità che ci dà la
mozione per ringraziare soprattutto i direttori di dipartimento che
hanno lavorato in sinergia e con grande maturità e
responsabilità.
Presidente -
La parola alla collega Spelgatti.
Spelgatti (LEGA VDA)
- Vede, collega Pulz, tra le
criticità che lei ha sollevato in relazione all'Ateneo io, come già
detto varie volte, non condivido minimamente la questione in
relazione alle funzioni di Presidente della Regione come presidente
del consiglio dell'Università, proprio perché il presidente del
consiglio dell'Università e quindi la Regione deve avere delle
funzioni di indirizzo di controllo nei confronti dell'Ateneo non
politiche ovviamente, ma direzioni di controllo per far sì che si
controlli che l'Università della Valle d'Aosta funzioni, perché è
importantissima per i nostri giovani, per la nostra economia, come
volano per il nostro turismo, per la nostra società, per la nostra
cultura e per la formazione delle menti soprattutto dei nostri
ragazzi. Il problema è che il Presidente della Regione dovrebbe
fare il presidente del consiglio dell'Università e il Presidente
della Regione dovrebbe esercitare la sua funzione chiaramente con
un minimo di polso. È evidente però che non ci si può aspettare
questo dall'attuale Presidente della Regione visto e considerato
che dovrebbe essere quanto meno lui a rispondere della seconda
volta che succede, visto e considerato che è il Presidente della
Regione. Il Presidente Fosson è il presidente del consiglio
dell'Università, ma a fronte di mozioni che sono chiaramente
rivolte al Presidente della Regione in qualità di presidente del
consiglio dell'Università, tutte le sante volte risponde
l'Assessore, che potrà avere tutte le deleghe che ha, ma non ha
quella di presidente del consiglio dell'Università, quindi
chiaramente risposte forti non le può dare il Presidente della
Regione. Fra l'altro, Assessore Certan, lei ha detto bene e
giustamente - ha fatto un corretto intervento, perché a un certo
punto, vista la situazione, altro non poteva dire -: "ben fatto,
hanno mostrato a un certo punto collaborazione nei confronti...", i
docenti. È chiaro, hanno alzato le mani, perché la volontà è stata
espressa in maniera chiarissima a fronte di un parere che non
diceva nient'altro che tutto quello che abbiamo sempre detto e cioè
che si poteva fare, ma bisognava farlo in fretta. Di fronte a delle
risposte che erano dovute nei confronti dell'Ateneo per mettere a
posto una situazione, passato tutto questo tempo... ma, al di là
del passaggio del tempo, mancata la risposta forte da parte del
Presidente, che avrebbe dovuto immediatamente fare delle azioni
indipendentemente dalle tempistiche, indipendentemente da tutto,
indipendentemente da quello che sarebbe potuto essere poi l'esito
di un ricorso, che, dal mio punto di vista, come avvocato, sarebbe
stato scontato e certo visto tutto quello che era avvenuto e viste
tutte le motivazioni che aveva la Regione per procedere con questa
revoca, soprattutto visto e considerato che la richiesta arrivava
direttamente dai docenti, dagli amministrativi, dal consiglio
dell'Università a fronte di tutta una serie di inadempienze...
Questa risposta non è venuta e, di conseguenza, adesso... è vero
che nel frattempo, appunto, è stato nominato - stavolta con largo
anticipo - un rettore che poi entrerà comunque in...
(interruzione di un Consigliere, fuori microfono)
... va bene, tutto quello che si vuole. Fatto sta che voglio
vedere quale sarà poi l'effettiva collaborazione che ci potrà
essere in questo momento. Quello che di fatto è l'unico dato certo
è che la Regione avrebbe dovuto dare una risposta immediata alle
richieste dell'Ateneo e queste non sono arrivate. Adesso comunque
poi, a seguito di questo, io ritiro chiaramente la mozione.
Presidente -
La parola al Presidente Fosson.
Fosson (GM)
- La ringrazio, collega Spelgatti, per aver
ritirato questa mozione. Secondo me, in questo caso per chi sta a
cuore il bene dell'Università è importante abbassare i toni e
ricominciare a lavorare per quell'Università in cui tutti crediamo.
Sul fatto del polso, delle mani, della forza e dell'arroganza
potremmo discutere tutto il giorno, ma non è questo il mio
desiderio. Mi permetto solo di dire che - lei lo ha accennato - la
situazione era già esplosa nel mese di novembre, quando il
consiglio dell'Università si era diviso in modo importante, il
rettore da una parte e... mi permetta, ma lei che ha così tanto
polso e sicurezze giuridiche forse la revoca la doveva fare allora.
Noi abbiamo ricevuto mandato dal consiglio dell'Università di
verificare se ci fossero le possibilità di una revoca. Queste
possibilità che erano già apparse molto difficili, dubbie e con un
procedimento lungo, che sarebbe stato un procedimento ancora di
contenzioso, di contestazioni all'interno dell'Università, già era
stato definito molto difficile e improbabile da parte della nostra
Avvocatura ed è stata confermato da chi ha fatto il parere.
Chiaramente bisogna rifare lo statuto; il rettore voleva sospendere
tutto e fare lo statuto prima, poi l'elezione dopo, noi abbiamo
detto che il nuovo rettore e il nuovo direttore amministrativo
avrebbero fatto il nuovo regolamento. Tra l'altro, il nuovo rettore
non è stato nominato con largo anticipo, è la stessa cosa che è
successa negli anni passati.
Sul fatto, collega Spelgatti, che i colleghi del consiglio
dell'Università abbiano alzato la mano e basta questo... lei sa che
nell'ambito del consiglio dell'Università ci sono tre esperti
nominati da voi che noi, caro collega Vesan, non abbiamo
assolutamente cambiato per calcoli, eccetera, che, tra l'altro,
apprezziamo. Tutti questi non hanno alzato la mano, ma verificata
la difficoltà... perché poi lei avrà delle altre categorie
giuridiche e capacità non lo metto in dubbio, ma chi si è espresso
aveva espresso la grande difficoltà per partire per un percorso di
questo tipo. Non penso quindi che sarebbe una mancanza di rispetto
dire che hanno solo alzato la mano, ma si sono espressi tutti. La
discussione è stata lunga e all'unanimità, con una sola astensione,
hanno deciso di non procedere alla revoca, ma di nominare subito il
nuovo rettore.
Io credo che - lo diceva bene la collega Pulz, che ringrazio -
qualche cosa di buono stia nascendo. Il nostro compito non era di
mostrare il nostro polso, eccetera, ma di far andare avanti
l'Università, di abbassare le tensioni e di poter ricominciare a
ricostruire. Il rettore, è vero, forse avrebbe potuto fare un passo
che tutti noi ci auspicavamo, lui non lo ha fatto, ci sono stati
anche dei contrasti duri, però in questo momento io penso che
proprio questo atteggiamento di grande responsabilità, anche di
tutto il consiglio dell'Università, permetterà e permette veramente
di abbassare i toni e di andare avanti, e penso che sia quello che
tutti vogliamo.
Presidente -
La parola alla collega Spelgatti.
Spelgatti (LEGA VDA)
- Non vado avanti oltre, ritiro la
mozione. Specifico soltanto, collega Fosson, che certo che i
contrasti all'interno del consiglio dell'Università erano già sorti
nel momento in cui ero io Presidente, ma non c'erano certamente i
presupposti per chiedere la revoca del rettore. I contrasti
all'interno del consiglio dell'Università rientrano nel normale
andamento democratico di quello che può essere un consiglio, la
situazione è esplosa a seguito delle lettere sostanzialmente dei
docenti e degli amministrativi: gli amministrativi praticamente
all'unanimità e i docenti quasi all'unisono. La mozione comunque...
se vuole fare botta e risposta, continuiamo... andiamo avanti.
Presidente -
La parola alla collega Certan per la
differenza di tempo avanzata. Se non ho capito male, ha ritirato la
mozione, giusto?
Certan (AV)
- Solo per completezza di informazione, è
vero, come dice lei, che non c'erano stati evidenti segni. È vero
che è venuto fuori sempre dallo stesso argomento, cioè dalla
discussione sul piano triennale. La cosa è esplosa tra dicembre e
gennaio, ma è sempre chiaramente il passaggio successivo da quella
discussione che è iniziata tra ottobre e novembre. Solo per essere
precisi, perché poi sembra che invece ci siano state altre
problematiche... le cose poi si sono susseguite. Solo per
completezza di informazione.
Presidente -
Va bene.
Il Consiglio prende atto del ritiro della mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK