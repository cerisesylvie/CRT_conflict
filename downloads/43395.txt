Consiglio Regionale della Valle d'Aosta - Oggetto del Consiglio n. 781 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 781 del 8 luglio 2021 - Resoconto
OGGETTO N. 781/XVI - Interpellanza: "Riscontri in merito alla
predisposizione dei piani attuativi delle linee guida per la
riapertura degli impianti a fune".
Bertin (Presidente) -
Punto n. 29. Per l'illustrazione,
consigliere Carrel.
Carrel (PA) -
Con questa interpellanza vogliamo accendere
un po' i riflettori su quella che sarà, ci auguriamo, la stagione
invernale del 2021-2022 perché solamente se agiamo oggi, possiamo
realmente poi cercare di affrontare al meglio quello che ci
aspetta, cioè l'autunno-inverno 2021/2022.
Credo che questa stagione estiva sia partita sicuramente in
sordina e questo è un problema per l'economia valdostana, ma credo
che le preoccupazioni per quello che sarà soprattutto in autunno e
in inverno siano uno degli aspetti che psicologicamente stanno
influenzando molto l'umore di tutti i Valdostani, perché del
turismo invernale viviamo tutti, viviamo proprio come regione,
questo lo abbiamo detto e ripetuto più volte e non possiamo
assolutamente permetterci di perdere anche questo inverno.
Per questo motivo abbiamo presentato questa interpellanza, dopo
aver letto le delibere: la delibera di Giunta 973 del 29 settembre
2020, che tratta di fatto il protocollo per l'apertura degli
impianti a fune in inverno e la delibera 463 del 5 giugno 2020, che
tratta invece il protocollo per l'apertura degli impianti a fune
nella stagione estiva.
Abbiamo analizzato tutte le differenze che sono differenze
sicuramente ragionate e sensate in base alla temperatura esterna,
in base anche all'abbigliamento delle persone, immagino, che si
presentano a frequentare le nostre montagne, ma se in estate la
capienza massima non può superare i 2 terzi per ogni veicolo e poi
di fatto viene esplicitato nella delibera quale sia il tetto
massimo per ogni seggiovia, biposto, triposto, quadriposto e così
via, per quanto riguarda l'inverno vi è scritto che "al fine di
evitare un incremento dei tempi di attesa in coda - e di
conseguenza del rischio di contagio - gli operatori degli impianti
garantiranno la massima portata e la maggiore riduzione dei tempi
di percorrenza utilizzando contemporaneamente in linea il maggior
numero possibile di veicoli e applicando la massima velocità di
trasporto consentita dalla concessione funiviaria".
Quindi quello che vogliamo chiedere con questa interpellanza è
se questo protocollo rimane ancora in vigore in quanto vi è, come
sappiamo, la possibilità di modificare i protocolli, e, se si ha
intenzione di modificare questo protocollo da parte della Giunta
regionale, qual è l'obiettivo per la riapertura e quali sono
appunto le regole.
Nel protocollo però vi è poi una clausola, nel senso che il
protocollo non è null'altro che il quadro generale al quale devono
attenersi tutte le società d'impianti di risalita. Noi come gruppo
consiliare avevamo già presentato diverse iniziative - quando
speravamo tutti che si potesse ancora riaprire in primavera - che
riguardavano sicuramente un maggior coinvolgimento dei Sindaci,
abbiamo parlato dei Covid Angels, di una serie di misure che
possono essere attuate ma per esserlo hanno bisogno di essere prese
per tempo, ecco perché ne parliamo oggi a luglio, proprio perché in
Valle d'Aosta la stagione invernale dello sci inizia a fine
ottobre, crediamo che  sia il momento giusto per parlarne
proprio per organizzarci al meglio e non perdere assolutamente
tempo.
Nell'interpellanza abbiamo citato inoltre lo sci estivo che di
fatto Breuil Cervinia ci dà la possibilità di testare il
funzionamento dei protocolli, così da poter capire quali sono i
feedback della società e degli utenti per poterli tradurre poi nei
prossimi protocolli tra società e Regione che essi devono applicare
in atti migliorativi per l'organizzazione.
Noi ci siamo documentati e alcune questioni sicuramente che sono
già a sua conoscenza secondo noi andranno affrontate: vi è ad oggi
un tetto massimo giornaliero di utenti che possono andare a sciare,
un tetto massimo di 3.500-3.800 persone; all'interno di questo
tetto massimo rientrano anche coloro che vanno a fare delle
escursioni o anche coloro che acquistano un'andata e ritorno, cioè
la famiglia che arriva in vacanza e vuole andare a farsi una foto a
Plateau Rosa e di fatto sale e scende in mattinata o in poco tempo,
viene conteggiata nel computo massimo. Ovviamente in estate questo
non è un grosso problema, in inverno però dobbiamo capire come
contiamo tutte le persone, perché sicuramente abbiamo bisogno di
accogliere più persone possibile e questo vale ovviamente per tutto
il mondo sciistico valdostano.
Un'altra questione che ci è stata sottolineata dai maestri di
sci è la difficoltà in qualche modo, o meglio, la paura di avere
difficoltà, soprattutto in inverno, nella prenotazione, perché ad
oggi gli stagionali possono prenotarsi esclusivamente per tre
giorni, quindi al massimo per tre giorni, e solo dopo aver sciato
uno di questi giorni già prenotati possono riprenotarsi, questo è
sicuramente un vincolo che per gli sci club e i maestri di sci è
penalizzante.
L'altra questione, sempre riguardante i maestri di sci, che ci è
stata segnalata riguarda la procedura di segnalazione, in quanto,
se sarà possibile, vogliamo segnalare la necessità di procedere a
una prenotazione centralizzata attraverso le segreterie, o almeno
dare la possibilità alle segretarie delle varie scuole di sci di
poter prenotare per i maestri che hanno organizzato le loro
lezioni, perché sennò ogni maestro deve prenotarsi con ovviamente
mille problemi di cui tutti siamo a conoscenza.
Inoltre bisognerebbe anche valutare - ma questo lo lascio un po'
come spunto - se i maestri di sci con i loro clienti rientrano in
questo tetto massimo o possono non rientrare calcolandone una
media, perché solitamente dai dati che sicuramente possiamo avere
possiamo trarre una media di 100-200, in base ovviamente ai vari
comprensori, e cercare di permettere ai maestri di sci e ai loro
clienti di accedere senza una prenotazione. Ma questa è una
riflessione che chiedo a lei, se è possibile.
Infine, la preoccupazione - credo che l'abbia percepita anche
lei - è sul calcolo di questo tetto massimo, perché ovviamente se
applichiamo il 30% sulla portata massima del comprensorio il dato è
X, se invece calcoliamo la portata massima per ogni impianto, il
problema sicuramente è superiore, il calcolo è sicuramente più
difficile e le persone che possono accedere e fare il biglietto, di
fatto sono sicuramente inferiori.
Quindi questo è un altro problema che in questo momento ci è
stato segnalato e su cui vorremmo fare un po' di chiarezza, proprio
perché abbiamo bisogno di avere una prospettiva, soprattutto i
commercianti, i ristoratori, tutti i professionisti della montagna
hanno bisogno di avere delle informazioni e di fare un po' il
punto, perché ciò che preoccupa è sicuramente l'estate che non sta
andando benissimo, ma è anche la prospettiva per l'inverno, e credo
che possiamo dirci tutti d'accordo che la Valle d'Aosta non può
assolutamente permettersi di perdere un altro inverno perché in
questo momento economicamente, socialmente e psicologicamente
aggiungerei non possiamo assolutamente ipotizzare degli scenari del
genere.
Presidente -
Risponde l'assessore Bertschy.
Bertschy (AV-SA) -
L'iniziativa non solo è condivisibile
ma è utile, nel senso che siamo in una fase ancora molto delicata,
dove le regole sono quelle scritte in una situazione sanitaria
differente da quella in cui oggi vengono applicate e non sapremo
bene che cosa applicheremo per il prossimo inverno, quindi
continuare a tenere alta l'attenzione rispetto al settore sci -
soprattutto all'economia turistica della montagna e a quella che ci
interessa più, l'invernale - è fondamentale e serve anche a
costruire la consapevolezza necessaria rispetto a quello che c'è
ancora da fare nell'immediato futuro.
Credo che l'occasione della visita del Ministro Garavaglia
domani in Valle d'Aosta sarà utile per ricordare - e in questo
senso possiamo sottolineare positivamente il lavoro che il Ministro
ha fatto dal suo arrivo rispetto alla montagna, rispetto sia ai
fondi assegnati che all'attenzione prestata - sarà utile per
ricordare che noi di economia della montagna viviamo e che abbiamo
bisogno di attenzioni per migliorare ancora l'organizzazione
attuale, perché quel protocollo è nato in seguito al decreto
65/2021 dove si è riaperto lo sci, ma il mese di maggio, in una
situazione che per fortuna noi abbiamo potuto accogliere, grazie
alla possibilità di aprire lo sci a Cervinia, ma in una situazione
ormai superata.
Quindi in questo senso, questo tema sarà ancora oggetto di
grosso confronto e discussione tra il Governo nazionale e tutte le
Regioni di montagna.
Io dividerei, se mi è possibile, l'intervento in due aspetti, le
cose più tecniche cercherò di affrontarle, ma lavoriamo in questo
momento a due livelli: uno a livello politico con altre Regioni per
cercare di avere un protocollo differente, perché quel protocollo è
ancora legato ai colori, è ancora legato a una situazione che
rischia di non metterci in condizioni di gestire una stagione
invernale, perché se noi ricominciamo a dire che si può sciare solo
in zona gialla, ma domenica allo stadio potranno andare tutti a
vedere la partita e anche abbracciarsi  - e speriamo
abbracciarci tra noi Italiani perché vinceremo l'europeo - allora
se si potrà fare quello in questi giorni, in pieno inverno ci
immaginiamo che con i guanti, cappello, la giacca, con le piste
aperte si possa stare in montagna senza farci dire ancora con che
colore si può stare, perché altrimenti ritorneremmo un po' nella
situazione che abbiamo vissuto nella scorsa stagione, che d'estate
si poteva fare quasi tutto e d'inverno invece bisognava stare
chiusi in casa, e per noi stare chiusi in casa è un grosso
danno.
Quindi da un lato un lavoro politico con tutte le altre Regioni,
dall'altro invece un'attenzione sotto il profilo tecnico
all'applicazione delle attuali regole, ma per modificarle
ancora.
Le attuali regole si basano sul sistema di valutazione massima
della possibilità di accogliere sciatori nei comprensori con due
punti fermi: l'arroccamento e il ricircolo.
L'arroccamento e il ricircolo combinati insieme determinano, a
seconda della potenza, della portata degli impianti, un numero
massimo che dà la possibilità di gestire il comprensorio. È ovvio
che d'estate l'arroccamento e il ricircolo hanno un valore e
d'inverno ne hanno un altro, quindi le due cose vanno viste, ma
vanno viste soprattutto nella visione invernale per quello che ci
riguarda, ed è per quello che diciamo che quel protocollo va ancora
assolutamente migliorato e reso più flessibile.
Come diceva giustamente, abbiamo provato ad applicarlo a
Cervinia: siamo stati molto cauti nelle prime giornate, anche
perché, purtroppo, nello scorso autunno abbiamo sufficientemente
dato in termini di immagine, allora siamo voluti partire con numeri
molto piccoli. Oggi i numeri sono molto più alti e permettono di
gestire la stazione ma, ripeto, d'estate; quei numeri d'inverno
escluderebbero in maniera pesante, per esempio in una località come
questa, tutta una serie di funzionamenti. È chiaro che d'inverno
abbiamo bisogno di numeri importanti nel momento della partenza,
nel momento della discesa, d'estate questo flusso è più continuo e
avviene in momenti diversi della giornata.
Quel protocollo, la modalità di vendita dei biglietti on-line
che va stimolata ancora, ma che va stimolata anche con una visione
per cui nei prossimi anni si dovrà mettere in condizioni
d'investire ancora sul sistema di bigliettazione, perché la
modalità tesserina è una modalità che bisogna superare, ormai si va
verso tecnologie che attraverso il bluetooth ti permettono di
comprare il biglietto, di gestire, di non passare più ai tornelli,
di poterti fare la tua...
La modalità on-line effettivamente, messa con il numero massimo
del comprensorio, ha creato dei problemi, per esempio alle
prenotazioni dei maestri sci. Su questo a Cervinia si sta cercando
di lavorare, ma io credo che il lavoro migliore che possiamo fare è
- ripeto, ritengo utile parlarne - quando, di qui a pochi giorni,
sarà firmato il decreto che completerà la questione legata ai
ristori sia per i maestri di sci che per le società di impianti a
fune, mettere intorno a un tavolo le associazioni di
rappresentanza, quindi maestri di sci, società di impianti a fune
ma anche società, imprenditori e ADAVA per cominciare a capire come
organizzare su una visione regionale questa gestione, perché oggi
stiamo parlando di Cervinia e stiamo parlando di sci estivo, tutto
questo è esploso in una stagione invernale che diventa molto più
difficile da gestire e quelle piccole o grandi criticità che oggi
stanno vivendo a Cervinia rischiano di diventare poi criticità
insormontabili.
La mia intenzione - a nome di tutto il Governo, ma direi di
tutto il Consiglio - è di creare le condizioni nei prossimi due
mesi, agosto e settembre in particolare, perché tutte le criticità
vengano evidenziate per capire come affrontarle, come continuare a
fare un lavoro insieme - l'associazione italiana maestri di sci ha
cominciato questa attività - come fare un lavoro insieme per
cercare di modificare ancora le attuali norme e allo stesso tempo
per metterci in condizione di applicarle al meglio in Valle
d'Aosta.
Quindi tutto questo per dire che le nostre società sono pronte
sui protocolli; erano pronte a marzo, ovviamente vanno testati
località per località, perché il momento di arroccamento è
differente rispetto a delle altre, ma la questione organizzativa va
vista con quell'ottica con la quale viene presentata
l'interpellanza. Bisogna andare a fare della formazione per il
personale che lavora e trovare il modo di formare altre persone per
esempio nelle zone di parcheggio o nelle altre zone.
Ovviamente l'intenzione da parte nostra, e quindi per venire
alla domanda 2 "se sono stati concordati e stilati i vari piani":
li abbiamo stilati, li abbiamo provati e con le società c'è un
controllo continuo di quello che sta succedendo.
Rispetto alla domanda 3, non c'è una risposta negativa, la
risposta è positiva, ma quello che stiamo cercando di fare noi in
questo momento - e questo è il lavoro che faremo con le altre
Regioni - è cercare questo nuovo protocollo senza farci
completamente identificare nell'ambito del TPL. Oggi il TPL in zona
bianca porta la portata all'80%, perché non vogliamo essere legati
al fatto che un innalzamento del contagio ci porti a far adottare
al Governo le stesse misure che si adottano per il trasporto
pubblico locale, quindi, tenendo ben svincolate le due cose e
cercando di valorizzare il fatto che l'attività di montagna
sportiva invernale è un'attività all'aria aperta, un'attività
organizzata e controllata, dobbiamo arrivare a scrivere un
protocollo a livello nazionale che ci permetta di gestire al meglio
la prossima stagione invernale.
Ci sono varie questioni sul tavolo - tante cose le ha bene
identificate - e così concludo - lavoreremo a due velocità:
applicare le regole cercando di adattarle al meglio al contesto
valdostano e allo stesso tempo - però, ripeto, questo è un lavoro
che possiamo fare anche se ci sarà un accordo con il Governo
nazionale - allo stesso tempo avere delle regole per la montagna
differenti da quelle proposte a fine stagione.
Presidente -
Per la replica, il consigliere Carrel.
Carrel (PA) -
Una sola questione mi preoccupa, è quel
"Non sappiamo" iniziale: sicuramente capisco le motivazioni ma
credo che dobbiamo cercare, come ha ben detto, di lavorare con il
Ministro Garavaglia per trovare delle soluzioni - e qui guardo
anche i colleghi della Lega per quanto possibile - perché credo che
sia veramente necessario dare una mano alla montagna in questo
periodo e non aspettare troppo oltre, perché se dobbiamo fare degli
investimenti, se dobbiamo fare della formazione, se dobbiamo fare
delle assunzioni supplementari per quanto riguarda le società
d'impianti di risalita - perché potrebbe essere necessario anche
questo - dobbiamo deciderlo non a 15-20 giorni dall'apertura degli
impianti.
Per quanto riguarda il fatto delle immagini a cui si è riferito,
io credo che vada ringraziato tutto il personale che ha lavorato e
ha provato in qualche modo ad adeguarsi a questi protocolli nelle
mille difficoltà. Ci sono stati dei problemi, ma credo che questi
servano appunto proprio per migliorare e credo che questo sia
l'obiettivo anche di questa interpellanza, cioè di capire quali
sono i problemi dello sci estivo proprio per evitarli in inverno e
cercare di migliorare.
Per quanto riguarda il tavolo che ci ha citato, le ricordo - ma
semplicemente perché ne avevamo già parlato -di coinvolgere anche i
Sindaci in quanto spesso hanno una responsabilità per quanto
riguarda i parcheggi che sono di gestione comunale, quindi diventa
un'area di confine tra Comune e società degli impianti di risalita,
quindi coinvolgerli potrebbe essere sicuramente appropriato.
Mi permetta un'ultima riflessione, capisco che ci sono dei dati
e ci sarà un tetto massimo calcolato tramite l'arroccamento, il
ricircolo, va benissimo, tutti i requisiti sono più che utili, però
quando andiamo a dire a un comprensorio che può ospitare al massimo
10-15 mila, spesso 5-6 mila persone ma ne andava a ospitare nei
periodi di massima capienza 10-12 mila, soprattutto nelle vacanze
di Natale, nei week-end, a gennaio e a febbraio con le settimane
bianche, capite bene che a rimetterci non è solamente la società
degli impianti di risalita ma anche tutti coloro che hanno
investito con l'apertura di ristoranti e bar sulle piste, tutti
coloro che hanno delle attività a valle e ospitano questi
sciatori.
Quindi questo credo che sia il messaggio che dobbiamo cercare di
far comprendere al Ministro Garavaglia per andare incontro
realmente alle esigenze della montagna e, lo ribadisco, questa
interpellanza è stata appunto fatta con spirito costruttivo ma
nell'idea e con l'obiettivo di affrontare oggi i problemi per poter
ripartire in inverno, perché non possiamo permetterci di arrivare a
settembre non sapendo cosa succederà a ottobre, perché questa volta
- come politica valdostana, ma non solo - ci stiamo giocando la
fiducia dell'intero arco alpino e della Valle d'Aosta.
Per quanto ci riguarda, ovviamente, dobbiamo cercare di tutelare
gli interessi della Valle d'Aosta, e ne ha molti, per quanto
riguarda il turismo invernale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK