Consiglio Regionale della Valle d'Aosta - Oggetto del Consiglio n. 1210 del 29 giugno 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1210 del 29 giugno 2020 - Resoconto
OGGETTO N. 1210/XV - Inizio della votazione del D.L. n. 60:
"Assestamento al bilancio di previsione della Regione autonoma
Valle d'Aosta/Vallée d'Aoste per l'anno 2020 e misure urgenti per
contrastare gli effetti dell'emergenza epidemiologica da
COVID-19".
Rini (Presidente) -
Colleghi, abbiamo terminato l'analisi
degli ordini del giorno, i restanti verranno discussi alla fine
della trattazione del disegno di legge. Iniziamo quindi con la
trattazione dell'articolato e siamo all'articolo 1. Ci sono
richieste di intervento per dichiarazione di voto? La parola alla
collega Minelli, prego.
Minelli (RC-AC) -
Non per dichiarazione di voto, ma
volevo già comunicare ora, ai fini di dare un pochino più di
velocità forse anche alla trattazione, che ritiriamo tre
emendamenti: l'emendamento numero 1 all'articolo 10, l'emendamento
numero 9 all'articolo 30 che introduceva l'articolo 30 bis e
l'emendamento numero 13 all'articolo 43. Questo nell'ottica di
facilitare il percorso che dovrà portare all'approvazione del
disegno di legge, nella stessa ottica che ci ha portato a scegliere
di invertire la trattazione degli ordini del giorno rispetto alla
trattazione della legge. Numero 1 all'articolo 10, numero 9
all'articolo 30 bis, numero 13 all'articolo 43.
Presidente -
Abbiamo preso atto di queste modifiche.
Prego collega Aggravi, ha la parola.
Aggravi (LEGA VDA) -
Seulement pour demander au nom du
groupe de la Lega valdôtaine le vote secret.
Presidente -
Ci sono dichiarazioni di voto sull'articolo
1? Richieste di intervento? Invito i colleghi a rientrare in aula,
cominciamo con le votazioni. Apriamo la votazione a scrutinio
segreto.
Esito della votazione
Presenti: 35
Votanti: 25
Favorevoli: 22
Contrari: 3
Astenuti: 10
Il Consiglio approva.
Articolo 2, colleghi possiamo fare votazione palese? Votazione
palese. La votazione è aperta.
Esito della votazione
Presenti: 35
Votanti: 31
Favorevoli: 31
Astenuti: 4 (Cognetta, Ferrero, Pulz, Rini)
Il Consiglio approva.
Articolo 3, possiamo dare lo stesso risultato? Stesso
risultato.
Articolo 4, stesso risultato.
Articolo 5. La parola al collega Aggravi, prego.
Aggravi (LEGA VDA) -
Per chiedere il voto segreto da
parte del gruppo Lega Vallée d'Aoste.
Presidente -
Apriamo la votazione a scrutinio segreto
sull'articolo 5. La votazione è aperta.
Esito della votazione
Presenti: 35
Votanti: 30
Favorevoli: 28
Contrari: 2
Astenuti:5
Il Consiglio approva.
All'articolo 6 vi è l'emendamento n. 1 di Alliance Valdôtaine e
Union Valdôtaine. Qualcuno intende illustrarlo? Diamo per
illustrato. Mettiamo in votazione l'emendamento. La votazione è
aperta.
Esito della votazione
Presenti: 35
Votanti: 28
Favorevoli: 28
Astenuti: 7 (Cognetta, Ferrero, Mossa, Nasso, Rini, Russo,
Vesan)
Il Consiglio approva.
Mettiamo in votazione ora l'articolo 6. La votazione è
aperta.
Esito della votazione
Presenti: 35
Votanti: 31
Favorevoli: 31
Astenuti: 4 (Cognetta, Ferrero, Nasso e Russo)
Il Consiglio approva.
Articolo 7. La parola al collega Aggravi, prego.
Aggravi (LEGA VDA) -
Per chiedere il voto segreto a nome
del gruppo Lega.
Presidente -
Mettiamo in votazione a scrutinio segreto
l'articolo 7. La votazione è aperta.
Esito della votazione
Presenti: 35
Votanti: 28
Favorevoli: 28
Astenuti: 7
Il Consiglio approva.
All'articolo 8 vi è l'emendamento n. 1 del collega Mossa, che è
soppressivo. La parola al collega Mossa.
Mossa (M5S) -
Leggendo la relazione relativa all'articolo
8, si evince che questa disposizione si rende necessaria per
effettuare la variazione di bilancio utile a rappresentare
l'acquisizione al patrimonio regionale delle quote di
partecipazione della Servizi Previdenziali Valle d'Aosta S.p.A.,
già autorizzata dal Consiglio regionale con deliberazione n. 1171
del 20 dicembre 2019. Questa misura non rientra negli atti né
indifferibili né urgenti per i quali il Consiglio si può riunire in
via straordinaria per deliberare.
Mi chiedo, anche volendo, anche se fosse una misura
condivisibile, se è una prerogativa di un Consiglio sciolto votare
questa norma. È una misura emergenziale? Perché se non è così e
oggi, consapevoli che questo sia un atto né indifferibile né
urgente votiamo questo articolo, significa che stiamo commettendo
un'irregolarità, perché non rientra più nei nostri compiti, nei
nostri poteri, responsabilità che di sicuro io non mi prenderò.
Entrando poi nello specifico, questa misura mette a rischio
contributi privati versati dagli iscritti al fondo di previdenza
della Servizi Previdenziali Valle d'Aosta S.p.A.. Infatti, in caso
di
default
da parte di RAVA, che scongiuriamo, per carità,
con tutte le nostre forze e forse oggi è solo un miraggio, ma da
una previsione oggettiva del futuro siamo consapevoli che più
aumenterà il debito pubblico più saremo costretti a concorrere alle
spese dello Stato, come del resto sta già succedendo, più saremo
costretti a indebitarci con le banche, i creditori potranno rifarsi
come garanzia sulle partecipate acquisite a patrimonio regionale e
di conseguenza anche su quanto versato dai valdostani per
garantirsi una pensione serena.
Presidente -
Prima di passare la parola, ricordo
semplicemente che tutti gli emendamenti e tutte le proposte hanno
ricevuto ovviamente un vaglio degli uffici tecnici, quindi questa
valutazione sulla indifferibilità ed urgenza non viene fatta dal
punto di vista politico ma tecnico. Tutto ciò che approda in aula è
perché ricopre tali caratteristiche. Collega Marzi, prego.
Marzi (SA) -
Semplicemente e indipendentemente
dall'emendamento - ovviamente ognuno ha la possibilità di
presentarli e di esprimersi come meglio richiede - io invece ci
terrei a far presente il fatto che, per quanto riguarda la
previdenza complementare collettiva, la Valle d'Aosta esprime con
Fondemain una delle sue massime espressioni di autonomia.
La previdenza complementare, i fondi pensione collettivi si
configurano normalmente di tre matrici: aziendali, legati contratto
nazionale di riferimento e soltanto due casi al momento in Italia
hanno matrice territoriale, come Fondemain e Laborfonds. La
previdenza complementare collettiva a tutti gli effetti, da un
punto di vista finanziario, attuariale ed assicurativo risulta
essere la massima somma finanziaria in termini di sicurezza per
coloro i quali decidono di aderire al mondo. I fondi pensione
risultano infatti essere da sempre i massimi motori finanziari al
mondo. In tal senso beneficiano, anche perché si occupano di fare
un lavoro che è il più difficile di tutti, e cioè quello di
incastrare degli aspetti di natura finanziaria, assicurativa ed
attuariali, perché si devono occupare appunto di erogare
prestazioni previdenziali, quindi pensioni, hanno il massimo della
sicurezza possibile da un punto di vista finanziario. Anche in
termini di incastri, perché ci sia la tutela di quelli che sono gli
attivi che un aderente decide di versare all'interno del fondo, si
ragiona in termini di vasi non comunicanti, quindi coloro i quali
si ritrovano a gestire da un punto di vista amministrativo gli
attivi, sono divisi e diversi da coloro i quali gestiscono gli
aspetti di natura burocratica amministrativa, oggetto dell'articolo
8 di questo disegno di legge, e ancora diversi sono poi dopo i
soggetti che vengono decisi attraverso criteri complessissimi da
gestire, e quindi fondamentalmente SGR o ICR in genere di matrice
ovviamente internazionale e sovranazionale, che poi gestiscono
finanziariamente quanto ogni singolo aderente, semplicemente nel
caso specifico potendo aderire a Fondemain, si trova a poter
destinare a Fondemain, o nel caso specifico a un qualsiasi altro
fondo pensione ad adesione collettiva di riferimento.
Per cui, secondo me, e con questo naturalmente non sto
assolutamente intervenendo nell'assoluta insindacabilità da parte
del collega di emendare con questa proposta l'articolo 8, è anche
corretto un contraltare, e cioè assolutamente dobbiamo tener conto
del fatto che la previdenza complementare, che è partita dal
novembre del 1992 in Italia con estremo ritardo per problemi
previdenziali che sono andati creandosi all'interno del nostro
primo pilastro, cioè l'INPS, quello che tecnicamente viene definita
la AGO, la assicurazione generale obbligatoria, non deve
assolutamente tenersi fuori da quelle che sono le prerogative,
l'assoluta sicurezza e l'importanza che continuano ad avere i fondi
pensione e che nel caso specifico il Fondemain, con una
connotazione così territoriale, deve assolutamente continuare ad
avere. Qualsiasi cosa, secondo me, venga detta di Fondemain,
aprioristicamente va detto che è una delle più grandi prerogative
che i lavoratori valdostani hanno come freccia al proprio arco, per
gestirsi una situazione delicatissima quale quella che tutti i
lavoratori valdostani e italiani si troveranno a gestire nel
momento in cui andranno, ahimè, in pensione oramai da quarant'anni
a questa parte.
Presidente -
La parola al collega Manfrin.
Manfrin (LEGA VDA) -
Solo per chiedere il voto segreto a
nome del gruppo Lega.
Dalle ore 11:01 assume la Presidenza il vicepresidente
Farcoz.
Farcoz (Président) -
La parole au président Testolin.
Testolin (UV) -
Solo per ribadire in maniera molto chiara
quello che tecnicamente ha ben espresso il collega Marzi, perché ci
sono delle questioni che innescano dei dubbi quando i dubbi non ci
sono. E allora, per essere molto chiari, la Servizi Previdenziali
ha espresso un parere, che è stato anche oggetto di comunicazione a
mezzo stampa da parte di Fondemain, il quale assolutamente prende
le distanze da un tipo di visione come quella presentata dal
collega Mossa, perché sono assolutamente inaccettabili le
affermazioni che vengono espresse da un punto di vista tecnico.
Ferma la possibilità evidentemente di proporre un emendamento,
perché poi uno se ne assume anche le responsabilità, ma
assolutamente, come diceva il collega Marzi, non c'è nessuna
intersezione tra i proprietari delle quote, che fanno capo peraltro
alla società Servizi Previdenziali, che verranno incorporati e che
già sono percentualmente per la metà di proprietà
dell'Amministrazione regionale. Nulla cambia, se non di acquisire
anche il 50 percento di quote attualmente in capo alla Finaosta
S.p.A. perché, essendo la nuova società incorporante una società in
house, la proprietà deve essere totalmente in capo alla
Regione.
Detto questo, Fondemain, è stato già illustrato, è forse uno dei
maggiori esempi che nel tempo ha dimostrato la possibilità di
intervenire in ambito regionale in maniera totalmente autonoma per
quanto riguarda l'assistenza previdenziale a favore dei nostri
cittadini. Ed è un esempio virtuoso anche di lavoro e di ritorno da
un punto di vista fiscale, perché tutte le attività svolte
all'interno di questo fondo hanno una ricaduta fiscale che è
esponenziale rispetto a quelli che sono i contributi che
l'Amministrazione regionale, attraverso le società previdenziali,
ha messo a disposizione dei cittadini valdostani nel tempo, quindi
quadruplicando addirittura gli sforzi e gli investimenti fatti
dalla Regione.
Questo va a tutto beneficio anche delle iniziative e dei
risultati portati da questa società, per la capacità di
interpretare nella maniera più corretta e lungimirante gli
investimenti da fare, tant'è vero che nell'ultimo periodo si sono
ottenuti dei risultati di eccellenza in ambito nazionale e
internazionale per quanto riguarda i rendimenti dei fondi
sottostanti. Questo la dice lunga sulla possibilità e la necessità
di incentivare l'utilizzo di questi fondi da parte dei lavoratori
valdostani e a tutela anche della garanzia e della possibilità di
interloquire direttamente con delle strutture che siano il più
trasparente possibile e il più vicino possibile a quelle che sono
le esigenze del territorio.
Quindi, non solo c'è da astenersi su questo provvedimento, ma
per quanto mi riguarda voterò assolutamente contro.
Dalle ore 11:04 assume la Presidenza la presidente
Rini.
Rini (Presidente) -
Non ci sono altre richieste? Possiamo
mettere in votazione a scrutinio segreto. La votazione è
aperta.
Esito della votazione
Presenti: 35
Votanti: 28
Favorevoli: 7
Contrari 21
Astenuti: 7
Il Consiglio non approva.
Sempre all'articolo 8 vi è l'emendamento n. 2 di Alliance
Valdôtaine e Union Valdôtaine. Qualcuno vuole illustrarlo? No, lo
diamo per illustrato. Collega Manfrin.
Manfrin (LEGA VDA) -
Solo per chiedere il voto segreto a
nome del gruppo Lega.
Presidente -
Apriamo la votazione segreta.
Esito della votazione
Presenti: 35
Votanti: 32
Favorevoli: 27
Contrari 5
Astenuti: 3
Il Consiglio approva.
Mettiamo ora in votazione l'articolo 8 nel suo complesso. La
parola al collega Manfrin.
Manfrin (LEGA VDA) -
Solo per chiedere il voto segreto a
nome del gruppo Lega.
Presidente -
La votazione a scrutinio segreto è
aperta.
Esito della votazione
Presenti: 35
Votanti: 31
Favorevoli: 27
Contrari 4
Astenuti: 4
Il Consiglio approva.
Ricordo solo che relativamente agli articoli 5, 10, 13, 17, 21,
30, 31, 32, 33, 34, 43, 46 e 48 e degli allegati di cui
all'articolo 61, questi saranno oggetto di modifiche in sede di
coordinamento meramente formale, ovviamente legati all'approvazione
degli emendamenti.
Passiamo ora all'articolo 8bis che è introdotto dall'emendamento
n. 3 di Alliance Valdôtaine e Union Valdôtaine. La parola al
collega Lavevaz, prego.
Lavevaz (UV) -
Anche questo è un emendamento tecnico, che
però forse merita proprio due parole di spiegazione.
Sostanzialmente questo emendamento propone di inserire alla legge
n.81 del 1987, che è la legge costitutiva di INVA, un'integrazione
all'interno del suo oggetto sociale perché, come previsto dalla
deliberazione n. 1171 del Consiglio regionale, che è quella che ha
rivisto la realizzazione delle società partecipate e, tra le altre
cose, ha previsto la fusione proprio di INVA con la società Servizi
Previdenziali Valle d'Aosta, questa integrazione permette
nell'oggetto sociale di INVA l'integrazione di Servizi
Previdenziali della Valle d'Aosta ed in particolare l'attività di
prestazioni di servizi e consulenze tecniche connesse all'avvio,
alla gestione amministrativa contabile, finanziaria e operativa
delle forme pensionistiche complementari e sanitarie integrative
assistenziali, nonché di ogni altra forma di previdenza e
assistenza e di gestione del risparmio con sede nel territorio
della Regione autonoma Valle d'Aosta, attualmente attività svolte
fino ad oggi dalla Servizi Previdenziali Valle d'Aosta.
Presidente -
Collega Manfrin, prego.
Manfrin (LEGA VDA) -
Per chiedere il voto segreto a nome
del gruppo Lega.
Presidente -
La votazione a scrutinio segreto è
aperta.
Esito della votazione
Presenti: 35
Votanti: 28
Favorevoli: 25
Contrari 3
Astenuti: 7
Il Consiglio approva.
Articolo 9. La parola al collega Manfrin.
Manfrin (LEGA VDA) -
Per chiedere il voto segreto a nome
del gruppo Lega.
Presidente -
Apriamo la votazione a scrutinio
segreto.
Esito della votazione
Presenti: 35
Votanti: 30
Favorevoli: 28
Contrari 2
Astenuti: 5
Il Consiglio approva.
All'articolo 10 vi è l'emendamento n. 5 di Alliance Valdôtaine e
Union Valdôtaine che è sostitutivo dell'articolo. Poi vi sono anche
altri emendamenti. Questo emendamento vuole essere illustrato?
Assessore Baccega, prego.
Baccega (UV) -
Pur rimanendo nell'ambito dei 14 milioni e
25 mila euro che sono l'incremento della spesa sanitaria per il
2020, andando a stimare una serie di spese già sostenute dalla USL
e spese da sostenere da qui al 31 dicembre 2020 in ambito
sanitario, proprio per quanto si è fatto in ambito Covid-19 e
quanto si dovrà fare, ovviamente cercando di mantenere le
indicazioni di sicurezza che si dovranno adottare per accedere ai
presidi sanitari e quant'altro. Questo articolo, che rimodula
nell'ambito dei suoi percorsi la spesa, vede ovviamente una serie
di maggiori spese sostenute per la lotta al Covid: l'apertura delle
due strutture sul territorio, quella di Perloz e quella di Morgex
che aprirà in autunno, vede importanti risorse per i test
sierologici e per i tamponi, e per le apparecchiature sanitarie,
per il sistema informativo che sarà aggiornato, tutta una serie di
attività di sanificazione, inoltre, in caso di rilevante carenza di
personale, ovviamente, viene messa in campo l'indennità di
attrattività per i medici che vorranno entrare nel servizio
sanitario valdostano, con la possibilità di avere l'opportunità -lo
vedremo poi strada facendo - di fare la prova di francese durante
il percorso lavorativo, ovvero nell'ambito dei 24-36 mesi di
contratto a tempo determinato che potrà essere messo a loro
disposizione.
È prevista anche l'indennità
una tantum
per i lavoratori
dell'azienda USL coinvolti nella emergenza Covid e una indennità
Vallée d'Aoste
per coloro che lavorano già in ambito USL,
tutto questo fino al 31 dicembre. Una importante risorsa è
quantificata per gli interventi edilizi, ai quali si aggiungono i 3
milioni di euro che sono stati programmati dallo Stato, ma che non
fanno parte di questa legge. Giusto per informazione e per dire che
queste risorse saranno a disposizione per tutti gli interventi che
si dovranno fare per contrapporsi a un eventuale ritorno del
Covid-19.
Presidente -
Ha chiesto la parola il collega Cognetta,
prego.
Cognetta (VDALIBRA) -
Rispetto all'articolo 10, perché di
fatto questo emendamento sostituisce completamente l'articolo 10 e
quindi tanto vale parlarne adesso, vorrei comprendere una
questione. Siccome c'è una documentazione, un carteggio tra la USL,
l'Assessorato alla sanità e la Protezione civile rispetto alla
possibilità di rendicontare spese sostenute fino al 31 maggio 2020,
relativamente a tutto ciò che riguarda strettamente le questioni
legate al Covid, perché la Protezione civile dice: possono essere
rendicontate a noi una serie di spese legate direttamente appunto
al Covid e noi poi storneremo queste spese alla Regione. In
particolare, una di queste comunicazioni dice chiaramente: "con la
presente, a seguito della richiesta pervenuta dalla Conferenza
delle Regioni e delle Province autonome, si richiede di completare
l'allegata tabella e di redigere apposita disaggregazione dei dati
riferiti al quadro delle spese sanitarie sostenute per emergenza
Covid per il periodo 31 gennaio - 31 maggio. Tale richiesta è
finalizzata anche al possibile accesso ai fondi messi a
disposizione dalla Commissione Europea".
Ora, visto che c'è stata già una trasmissione fatta dalla USL
verso la Protezione civile di una serie di spese già effettuate e
altre ce ne saranno, perché c'è una tabella da compilare con la
quale si richiedono questi soldi alla Protezione civile che poi a
sua volta li chiederà per via gerarchica attraverso il Governo alla
Comunità Europea, io vorrei capire: ma allora, questi soldi che noi
mettiamo per il Covid, se poi ci vengono in qualche modo ristornati
in quota parte o completamente dalla Protezione civile a seguito
dei fondi messi a disposizione dalla Comunità Europea, perché li
stiamo mettendo noi? Mi spiego meglio, perché forse non è chiaro.
Se per fare i tamponi attualmente, se non ricordo male, c'è una
cifra di 2 milioni e 600 euro e questi soldi spesi per i tamponi
poi ci ritornano dalla Commissione Europea, perché dobbiamo
metterli noi con risorse che potremmo utilizzare per altro? Ho qui
la documentazione, quindi mi sembra per lo meno inusuale come tipo
di richiesta. E siccome in Commissione non si è mai parlato di
questo, né nessuno ci ha mai fatto presente questa cosa, rispetto a
quello che è accaduto in Commissione, e nessuno ci ha spiegato
questo fatto che sarebbe stato opportuno invece sviscerare, per
capire bene quali soldi e quante spese servono. Perché nessuno
vuole togliere dei fondi necessari, d'altro canto nessuno vuole
dare i soldi due volte, perché mi sembrerebbe strano. Allora
vorremmo capire a questo punto, vorrei almeno io -poi non so se gli
altri colleghi sono interessati a questa faccenda che può essere
anche una questione poco importante, ma invece mi sembra
fondamentale - vorrei capire se c'è una disattenzione, il fatto che
forse non si sa che c'era questa cosa e quindi si chiedono
ulteriori risorse? Il fatto che forse non viene coperto tutto,
anche se è molto chiaro, "tutte le spese sanitarie sostenute per
emergenza Covid"? Non so se è chiaro, colleghi.
Quindi se qualcuno mi chiarisce questo aspetto, se però me lo
chiarisce anche con dei documenti effettivi, perché non basta il
"bla bla" in aula. Questa è una cosa fondamentale!
Presidente -
Prego assessore Baccega.
Baccega (UV) -
In realtà la richiesta è stata fatta alla
Protezione civile, ma non c'è nessuna certezza che queste risorse
arrivino
in toto
, in percentuale, in parte. Quando ci sarà
questa certezza ovviamente faremo le dovute valutazioni e le
variazioni di bilancio. L'unica certezza è che queste spese devono
essere coperte, dobbiamo avere la certezza di poter contrapporci a
quello che è successo e a quello che potrà succedere, ovviamente
avendo a disposizione le risorse.
Presidente -
La parola al collega Aggravi.
Aggravi (LEGA VDA) -
Volevo esprimere la mia perplessità
su un aspetto: noi in Commissione avevamo chiesto un dettaglio
delle spese perché, come poi spiegheremo meglio nella presentazione
del nostro emendamento, non capivamo fino in fondo la finalità di
alcune delle lettere, tolte le prime, che fanno parte dell'articolo
10. Adesso il collega Cognetta ci rappresenta la possibilità di
avere dei rimborsi, l'Assessore che ci aveva trasmesso appunto i
dettagli metteva in evidenza che alcune delle spese sono state già
sostenute, altre spese sono invece previsionali, quindi possibili.
In più, prima il collega Cognetta parlava dei tamponi: vediamo che
ci sono delle cifre che si muovono all'interno dell'articolo 10 di
questo emendamento che viene proposto e oggettivamente non ne
capiamo il senso, almeno con la mia limitatezza di comprensione, e
parlo soprattutto della parte dei tamponi che da 2 milioni e 600
mila euro passa a 1 milione e 900 mila euro; adesso alla risposta
di questa domanda ci viene detto che è possibile che vengano poi
stornate o rimborsate queste spese.
Io vorrei che sia fatta chiarezza prima che l'aula si pronunci
su un articolo che dà dei soldi all'azienda. Dobbiamo capire: ma
poi queste spese sono state sostenute, verranno sostenute, verranno
ristornate, non verranno ristornate? Sinceramente a me non basta
sentirmi dire "è possibile", perché altrimenti mi pongo dei dubbi,
come già ce li siamo posti in Commissione, su come sono state
gestite le cose e a questo punto dico anche la spesa perché,
ripeto, l'articolo è molto ampio e lascia molti margini di gestione
alla Giunta. A questo punto mi chiedo, ed è un dubbio che mi pongo,
se forse questi margini di disponibilità non sono soltanto fatti
per aspettare l'ok o no dal Governo centrale sul rimborso delle
spese, ma forse perché qualcuno queste risorse le deve gestire a
maniera sua!
Presidente -
Collega Manfrin, prego.
Manfrin (LEGA VDA) -
Nel condividere ovviamente le
posizioni e le valutazioni espresse dai miei colleghi e al netto
del fatto che, come ho già detto durante la discussione generale,
il Governo ha lavorato per tre settimane, se non un mese, su questo
provvedimento e poi arriva in aula e ci sostituisce completamente
l'articolo, chiedo a lei Presidente di chiarire questa mia
affermazione che vado a fare, ovvero che con l'approvazione di
questo emendamento l'articolo diventa così e tutti gli emendamenti
che sono successivi decadono. Lo dico a beneficio dei tanti
colleghi che hanno fatto emendamenti su questo punto, per appunto
rendergli noto che, se dovesse passare questo emendamento,
ovviamente i loro emendamenti successivi decadrebbero. Per cui
vorrei solo conferma di questo.
Presidente -
È esattamente così, tutti decadrebbero,
anche quello della collega Minelli che faceva il passaggio in
Commissione, perché l'iter avrebbe dovuto essere diverso: avrebbe
dovuto farlo come subemendamento a questo emendamento, per far sì
che la sua proposta rimanesse valida. Presentandolo come
emendamento, se passa questa nuova formulazione dell'articolo,
decadono - e sono tanti - tutti gli altri emendamenti. Collega
Restano, prego.
Restano (VDA ENSEMBLE) -
Per mozione d'ordine, perché
quanto da lei affermato in questo momento pone dei seri dubbi sul
modo di procedere, perché se la collega Minelli avesse presentato
in ordine di tempo il suo emendamento prima dell'emendamento
presentato dall'Assessore o dalla Giunta...
Presidente -
Ma non è una questione temporale. La
questione è che doveva essere un subemendamento a questo
emendamento, come se il contenuto fosse agganciato a questo
emendamento.
Restano (VDA ENSEMBLE) -
Ho capito ma se non conosceva
l'emendamento della Giunta, come poteva?
Presidente -
Certo, certo!
Restano (VDA ENSEMBLE) -
Non poteva farlo! Probabilmente
è una strategia, ma soffoca il confronto e anche la libertà di
espressione, mi scusi! Ritorniamo alla questione degli ordini del
giorno! So che è complicato e lo abbiamo capito, però...!
Presidente -
La procedura è molto semplice, è molto
lineare. Noi ci siamo limitati a ricordare bene e a far sì che
tutti i colleghi quando votino sappiano le conseguenze del proprio
voto. Collega Minelli, prego.
Minelli (RC-AC) -
Voglio solo far notare che
l'emendamento - stiamo parlando del mio emendamento relativo alla V
Commissione - in realtà insiste sulle stesse identiche frasi che ci
sono nel nuovo emendamento proposto, nel senso che non cambia. Io
capisco gli emendamenti che vanno a insistere su delle
trasformazioni, ma è la stessa cosa, cioè non è proprio cambiato!
Ho capito che l'articolo viene sostituito completamente, ma il
comma relativo all'emendamento che io propongo non ha alcuna
modificazione.
Presidente -
Su questo vorrei che l'aula fosse edotta del
Regolamento che va applicato. Il Regolamento è esattamente questo:
se viene approvato questo emendamento, gli altri decadono. Questo è
chiarissimo nel nostro Regolamento ed è la procedura da
seguire.
Ci sono altri interventi nel merito? Collega Manfrin, prego.
Manfrin (LEGA VDA) -
Per praticità le richiedo, a nome
del gruppo Lega, il voto segreto su tutti gli emendamenti, compreso
questo ovviamente nel caso questo non passasse e quindi si
discutessero relativamente l'articolo 10, ad eccezione dell'ultimo
emendamento che istituisce l'articolo 10bis, ovvero il
subemendamento n. 3 Minelli.
Presidente -
Assessore Baccega, prego.
Baccega (UV) -
Semplicemente per fugare ogni dubbio
rispetto ad alcune considerazioni che sono state fatte da alcuni
colleghi. Evidentemente la spesa è stata molto più alta in ambito
Covid. Da questa spesa sono stati detratti 2.966.930 euro, che sono
stati il rimborso statale, e successivamente 1 milione e 600 mila
euro di donazioni ricevute dall'azienda proprio in questo contesto.
Questo per tranquillizzare tutti che non è che uno vuole
implementare la spesa: queste sono le risorse per quanto si è speso
e per quanto ci si proietta a spendere da qui al 31 dicembre
2020.
Presidente -
Passo la parola al collega Cognetta,
ovviamente per i due interventi: qua c'è l'articolo e
l'emendamento. Prego.
Cognetta (VDALIBRA) -
Vede Assessore, quando io vedo che
c'è la possibilità di prendere dei soldi da altre fonti e che
quindi lei preventivamente mette invece dei fondi perché non sa se
arriveranno o no, poi al tempo stesso si mette la possibilità di
poter spostare questi fondi come meglio crede, poi ci si aggiunge
la somma urgenza, allora a qualcuno può venire un dubbio. Ovvero,
io prendo dei soldi, li metto lì, diciamo 5 milioni per fare una
cifra e penso che dovrò spenderli tutti. Poi lo Stato mi
restituisce 3 milioni e io quindi quei 3 milioni che mi arrivano e
che sono in più a questo punto, perché ne avevo presi 5 ma 3 me li
dà lo Stato, che non avevo previsto che arrivassero, li posso poi
usare come meglio voglio. Ma questi soldi che arrivano dallo Stato
noi potremmo usarli per tante altre cose altrettanto importanti.
Allora forse uno prima si chiarisce su cosa gli arriva e poi chiede
i soldi che gli servono, poi tutto questo viene fatto a fronte di
spese non ancora effettuate, perché lei ci ha fatto una tabella con
tutta una serie di spese fatte e da fare, fatte e da fare. Mi
scusi, ma qui non copriamo solo le spese fatte, copriamo anche
quelle da fare, per le quali ovviamente non ha ancora chiesto la
rendicontazione a Roma, perché a Roma deve portargli le fatture di
quelle fatte, altrimenti i soldi non glieli danno, mi sembra
ovvio.
Dopodiché se lei pone, per esempio, una cifra, vedi 2 milioni e
600 mila euro per i tamponi e poi lei stesso ne storna una parte,
allora a noi viene il dubbio che quei 2 milioni e 600 mila che ha
messo all'inizio non erano così necessari, e così via per tutte le
altre spese.
Allora, ci vuole un minimo di coerenza. Io chiedo dei soldi se
mi servono, altrimenti no! E la necessità deve essere corretta,
reale. Non è che dico: va beh, io intanto li prendo, li metto lì,
me li metto a pizzo, poi vediamo cosa ne faccio, perché questo è il
senso della norma.
Vede Assessore, questo tipo di norma non fa bene alla Valle
d'Aosta, non fa bene a tutte le necessità delle persone che ci sono
fuori, non fa bene al fatto che poi mischia, mentre lei fa la
replica, ciò che le serve rispetto a quello che viene dato in
contribuzione libera alla USL, che non ha nulla a che vedere con
questa situazione, non fa bene a tutta la gestione sanitaria,
perché noi non vogliamo togliere i soldi a cose necessarie, d'altro
canto non vogliamo neanche dare a lei la possibilità di gestire i
soldi come meglio crede, al di là delle emergenze. Mi scusi, ma mi
sembra il minimo! Se poi lei invece lo gira dicendo: "no, ma questo
mi serve, per carità di Dio! Non possiamo farne a meno: questo mi
serve, questo mi serve, ...", e poi le arrivano dei soldi diversi
da quelli. Mi scusi, ma non è che qui ci abbiamo tutti scritto "Jo
Condor" in testa e le lasciamo fare la campagna elettorale come
meglio crede! Poi ritorniamo al discorso delle marchette, che tutti
quanti si arrabbiano quando uno lo tira fuori: ma che cos'è sennò
questo? Cos'è?!
Quindi, per cortesia, le ho chiesto dei fogli, le ho detto che
vorrei vedere delle tabelle, dei numeri veri, non scritti così
tanto per scriverli, la documentazione reale che c'è dietro, non
"mah, mi serve qualcosa, vediamo" in risposta a una mail,
altrimenti lei stesso non li spostava quei soldi. Ma come ha fatto
a decidere di mettere certe cifre, se non ha un supporto?
Presidente -
Collega Russo, prego.
Russo (M5S) -
Io voglio solo rinforzare ulteriormente
quello che hanno detto molti dei miei colleghi. Già quando io l'ho
letto la prima volta non capivo come questo articolo andasse a
risolvere il problema del Covid, prima di tutto. Poi dopo questo,
visto che non capivamo, forse proprio io ma comunque anche gli
altri colleghi, abbiamo chiesto un documento in cui lei ci
spiegasse come avrebbe utilizzato le varie risorse per risolvere i
vari problemi e abbiamo avuto un documento confuso, dove alcune le
abbiamo già destinate, altre invece dovremo destinarle e non si
capiva, io sinceramente non ho capito.
Quando ho letto nel suo emendamento che si passava da 2 milioni
e 600 mila a 1 milione e 900 mila euro, effettivamente mi sono
detta "boh?!" Allora forse questi tamponi non abbiamo ancora capito
come dobbiamo farli, perché e a chi. Poi oggi il collega Cognetta
ci riporta ancora un ulteriore dato che io non avevo. Sinceramente
sono veramente in difficoltà! Quello che stiamo facendo cos'è? Noi
stiamo cercando con questo articolo di risolvere il problema
principale, il più importante, che è quello sanitario o no? Io
dagli articoli non lo capisco.
Presidente -
Collega Gerandin, prego.
Gerandin (MOUV') -
Semplicemente per dire che in questo
momento così delicato, dove le risorse poi sono quelle che sono, fa
un po' specie, Assessore, che risorse così importanti - si era
partiti da 2 milioni e 600 mila, adesso si è arrivati a 1 milione e
900 mila euro sui tamponi - siano frutto di un conteggio che appare
quantomeno...! Io non so che attendibilità possa avere, perché
siamo scesi di 700 mila euro rispetto a una programmazione.
Quando manca programmazione non è un bel messaggio. Quello che
diceva prima il collega Cognetta è assolutamente vero, bisognerebbe
avere anche qualche interlocuzione in più, qualche certezza in più
quando si dialoga con il Governo e quant'altro. Qua l'impressione è
quella che: "faccio domanda, mi lavo la coscienza, se mi arriva
qualcosa bene, avrò altre risorse in più da gestire"; non è
così!
Soprattutto voglio concludere, perché tanto per capirci bene in
quest'aula, tutti gli emendamenti che erano stati presentati,
facevano riferimento all'articolo originario. Con la sostituzione
dell'articolo
tout court
, non essendoci dei subemendamenti
al nuovo articolo, di fatto decadono tutti. Siccome ci sono vari
consiglieri che hanno presentato diversi emendamenti, vorrei solo
chiarire, onde evitare di dire poi "ma io non lo sapevo", significa
che se passa questo articolo sostitutivo, tutti gli emendamenti,
pur facendo riferimento magari a dei passaggi o a commi che non
cambiano rispetto all'originario, decadono. Era solo per evitare
che poi magari qualcuno dica: "ho votato, ma non sapevo".
Presidente -
Grazie collega, è esattamente così: tutti
decadono.
Il presidente Testolin ha chiesto la parola, prego.
Testolin (UV) -
Penso che sia corretto fare una doverosa
delucidazione, alla luce degli interventi che ci sono stati, perché
ci sono dei passaggi che legittimamente ognuno rappresenta a
proprio modo di vedere e sui quali c'è evidentemente tutta la
possibilità di esprimere degli apprezzamenti o meno in merito a
quelle che sono delle attività.
In merito a quello che invece sono le richieste di rimborso
tramite la Protezione civile regionale alla Protezione civile
nazionale, come in tutti i percorsi di richiesta di sostegno da
parte della Regione e delle Regioni in merito a delle spese
sostenute o in merito al non pagamento, come nel caso dei 102
milioni di euro dei quali si è chiesto l'esenzione dal pagamento,
ci sono dei percorsi da seguire, percorsi che evidentemente non ti
danno una certezza di quello che potrà essere il ristoro
richiesto.
Per essere molto chiari, anche l'Amministrazione regionale ha
anticipato in fase preliminare, tramite la Protezione civile, per
l'acquisto di DPI, delle risorse proprie e delle quali si è poi
provveduto a richiedere un ristoro secondo le caratteristiche della
domanda che deve venire inoltrata e sulla quale al momento attuale,
se non per una minima parte delle spese inizialmente sostenute e
già autorizzate, non c'è certezza di quello che potrà e dovrà
essere il riconoscimento, non solo alla Regione Autonoma Valle
d'Aosta, ma a tutte le Regioni che ne hanno fatta richiesta, tanto
è vero che è un procedimento
in itinere
. Sarebbe stato molto
più semplice per noi, ed è stato discusso anche all'interno dei
gruppi che hanno presentato evidentemente questo disegno di legge,
capire quali fossero le risorse che tramite la Protezione civile il
Governo nazionale rendicontava e metteva a disposizione di ogni
regione.
Com'è successo in altri provvedimenti che toccano altri settori
nel tempo, ci sono dei momenti in cui c'è anche uno stanziamento
nazionale di un certo tipo, ma che poi fino a quando non viene
calato sulle varie regioni, è un provvedimento che non ti dà nessun
tipo di certezza di quanto sarà il tuo introito. Quindi, se vuoi
andare avanti con determinate iniziative devi anticipare con delle
risorse tue e poi a provvedimento nazionale fatto tu calerai queste
risorse sulla tua realtà e andrai a riconoscere quella quota parte
che non è stata riconosciuta anticipandola attraverso dei
provvedimenti autonomi che sono stati precedentemente assunti.
Questo penso che sia doveroso per chiarezza. Mi dispiace
sinceramente sentire dal collega Aggravi che ognuno fa a maniera
sua: no, non è così, perché ci sono delle procedure che anche il
collega conosce molto bene. Ci sono dei fondi CIPE che sono stati
anticipati per il restauro dei castelli o quant'altro, che sono
stati anticipati con dei provvedimenti di Giunta andando ad
attingere su delle risorse regionali in attesa che arrivino, e
quelli sono già peraltro pressoché definiti. In questo caso non
sono ancora definiti, quindi se si vuole andare avanti bisogna in
qualche modo dare copertura a quelle che sono le previsioni di
spesa. È evidente che in funzione di quelle che saranno, queste
previsioni spesa andranno rimodulate.
Presidente -
Collega Aggravi prego, per il secondo
intervento.
Aggravi (LEGA VDA) -
Presidente Testolin mi scusi la
banalizzazione che adesso vado a declinare. Quello che io ho
banalizzato è il comma 5: "la Giunta regionale è autorizzata a
utilizzare con propria deliberazione le economie conseguenti agli
interventi di cui al comma..." e cita tutte le lettere. Quello che
io dico - e mi scusi collega Cognetta se la correggo: non è
coerenza, è programmazione che manca qua - e quello che a me
preoccupa è: perché non è stato detto in Commissione che delle
risorse potevano arrivare dallo Stato centrale? Perché non è stato
limitato l'intervento alle sole spese sostenute prevedendo, ad
esempio, un programma, e qui parlo di programmazione delle future
spese, ma si è lasciato, e lì mi scuso per la banalizzazione,
libera la porta per poter fare quello che si vuole con delibera di
Giunta regionale? Soprattutto, io mi chiedo e torno sulla
programmazione, perché comunque le domande sono state fatte in
Commissione, si parlava addirittura di fare una legge sanitaria, e
se non si è arrivati a fare questo è proprio perché mancavano
numerosi elementi, l'elemento principale era quello della
programmazione, perché in più di un'occasione abbiamo visto
programmi di fattibilità non si sa chiesti da chi, adesso qua ci
troviamo su un paio di lettere le maglie larghe, quello dei tamponi
è plateale perché tra 2 milioni e 600 mila e 1 milione e 900 mila
euro c'è una differenza ma, ripeto soprattutto e mi scuso ancora
per la banalizzazione, il comma 5 lascia aperte le possibilità alla
Giunta di fare le economie che vuole. Io non capisco perché ci sia
questa necessità, se ci sono delle spese sostenute. Se le spese
sono sostenute bisogna coprirle e bisogna pagarle, tutte le altre
che facciano parte di un programma. Il nostro emendamento va in
quel senso lì.
Qualsiasi altro obiettivo che il comma 5 si pone a mio giudizio,
mi scusi ma vedendo anche quello che è emerso e sentendo anche
quelle che sono le possibilità di ottenere fondi da parte del
Governo centrale, vuol dire tenersi le mani libere per poi gestire
i soldi probabilmente per altre finalità, ovviamente all'interno,
grazie a Dio, dell'emergenza, però lei capisce Assessore, e qui
spezzo anche una lancia nei suoi confronti, magari la
programmazione manca ma non è colpa sua, magari è chi è sotto che
non la sta aiutando in maniera adeguata o forse non vi parlate. Io
questo non lo so, però quello che manca oggi è la programmazione,
mi perdoni!
Presidente -
Possiamo mettere in votazione l'emendamento
sostitutivo? Voto segreto. La votazione è aperta.
Esito della votazione
Presenti: 35
Votanti: 35
Favorevoli: 15
Contrari 20
Il Consiglio non approva.
Quindi rimangono validi gli altri emendamenti. L'emendamento n.
1 Minelli, Bertin, Pulz è stato ritirato, passiamo all'emendamento
n. 1 Bertin, Pulz, Minelli. Volete illustrarlo? Prego collega
Bertin, ha la parola.
Bertin (RC-AC) -
Questo emendamento andava e va ad
aumentare le disponibilità rispetto ai tamponi. Questo aspetto
assume anche un valore diverso alla luce di quanto dicevamo nel
dibattito che si è aperto in precedenza, nel senso che poi se
questi soldi verranno utilizzati per altro, ovviamente la cosa mi
darebbe piuttosto fastidio. La motivazione principale di questo
intervento legislativo era mettere in sicurezza il sistema
sanitario valdostano, per far sì che non si ripetesse quanto
avvenuto in questa primavera, nel senso che in ragione di
un'emergenza e dell'afflusso di pazienti, l'ospedale si fosse di
fatto trasformato in un ospedale Covid, lasciando indietro molte
altre patologie.
Da questo punto di vista è importante che al più presto si
riattivi tutto il sistema sanitario e che si riprenda a operare al
più presto in normalità, anche perché altre patologie non Covid in
questi mesi sono rimaste indietro, con una serie di problemi seri
per i pazienti e per gli ammalati. Pertanto un'altra volta
sollecito il fatto che si riattivi al più presto tutto, perché la
lentezza nel tornare alla normalità è un fatto che può avere
conseguenze molto gravi sulle altre patologie.
Detto ciò ritorniamo all'emendamento e, come dicevo, l'obiettivo
era di aumentare le disponibilità per i tamponi, poiché questo
autunno, anche in ragione del fatto di una possibile seconda
ondata, abbiamo visto che uno degli elementi di debolezza sono
stati, nella prima fase, i tamponi. Sappiamo che certamente ci sarà
l'influenza, come avviene tutti gli anni, quella normale, che ha
gli stessi sintomi del Covid. Pertanto è molto probabile un aumento
esponenziale da parte dei medici di base delle richieste di
tampone, anche per depistare un eventuale contagio e per sapere di
che tipo di patologia si tratta.
Dalle ore 11:43 assume la Presidenza il vicepresidente
Distort.
Distort (Presidente) -
Ci sono richieste di intervento?
In assenza di richieste, poniamo in votazione. Ricordo, come è
stato chiesto precedentemente dal collega Manfrin, che la votazione
è segreta. La votazione è aperta.
Esito della votazione
Presenti: 34
Votanti: 20
Favorevoli: 15
Contrari 5
Astenuti: 14
Il Consiglio non approva.
Passiamo all'emendamento n. 2 Bertin, Pulz, Minelli. Per
l'esposizione la parola al collega Bertin, prego.
Bertin (RC-AC) -
Riprendo quello che ho detto in
precedenza. Sarà molto importante, per evitare un aggravamento
della situazione come è successo nel periodo primaverile, depistare
eventuali sintomi non Covid e da questo punto di vista la
promozione di una vaccinazione antinfluenzale più massiccia può
essere un fatto positivo. Lo dice uno, peraltro, che non è un fan
dei vaccini e che ritiene che si debbano fare soltanto quando sono
utili e che non siano, come spesso avviene, delle opportunità per
le multinazionali farmaceutiche. Ma in questo caso, in ragione di
quanto è avvenuto in questa primavera, diminuire il più possibile
situazioni simili a quella Covid, che creerebbe certamente dei
gravi problemi al sistema sanitario, è essenziale. Pertanto questo
emendamento prevede da una parte un aumento della spesa per il
numero di vaccini antinfluenzali ed in seguito una campagna
promozionale e di sensibilizzazione sui media locali, riferita alla
vaccinazione antinfluenzale.
Presidente -
Ha chiesto la parola l'assessore Baccega,
prego.
Baccega (UV) -
Giusto per corretta informazione per il
Consiglio regionale, dando atto che questo emendamento va nella
direzione di quello che avevamo già programmato e previsto, l'anno
scorso sono state acquistate 18.700 dosi di vaccino antinfluenzale,
ne sono state utilizzate 18 mila, quest'anno ne hanno ordinate 23
mila, quindi abbiamo già previsto un incremento. Se vogliamo
incrementare ancora di più ben venga. E anche la campagna di
comunicazione è già programmata nel senso che le risorse sono in
ambito dell'Assessorato.
Presidente -
Ci sono altre richieste di intervento? In
assenza di richieste di intervento, poniamo in votazione segreta
l'emendamento. La votazione è aperta.
Esito della votazione
Presenti: 34
Votanti: 28
Favorevoli: 26
Contrari 2
Astenuti: 6
Il Consiglio approva.
Passiamo all'emendamento n. 15 Russo, Vesan, Nasso. La parola
alla collega Russo, prego.
Russo (M5S) -
Questo emendamento vuole puntare
l'attenzione su due aspetti fondamentali. Uno di questi è la
necessità di tenere sotto controllo anche la situazione delle
strutture private che ci sono nella nostra regione. Sappiamo che le
RSA e comunque le microcomunità per anziani sono state pesantemente
penalizzate durante il Covid ed in qualche modo anche un po'
abbandonate dall'azienda USL e dalla direzione sanitaria in genere,
che non ha dato indicazioni molto precise. Poi c'è la questione di
cui abbiamo già parlato anche in altri Consigli, ma che a questo
punto diventa essenziale, cioè il fatto che tutte le strutture per
anziani abbiano una direzione unica che supporti, monitori e dia
indicazioni uniformi a tutte le strutture che accolgono gli
anziani, in vista di una necessaria riorganizzazione del settore
non solo per affrontare la questione del Covid, ma anche per
garantire un servizio sociosanitario uniforme e organizzato a tutti
gli ospiti e alle loro famiglie.
Presidente -
Colleghi, qualcuno desidera intervenire? In
assenza di richieste, poniamo in votazione l'emendamento. Ricordo
che la votazione è segreta, prego votate.
Esito della votazione
Presenti: 33
Votanti: 24
Favorevoli: 19
Contrari 5
Astenuti: 9
Il Consiglio approva.
Passiamo all'esame del subemendamento n. 1 di Lega ed altri. Per
l'esposizione la parola al collega Aggravi.
Aggravi (LEGA VDA) -
Molto brevemente, come ho già
accennato precedentemente nel dibattito che abbiamo avuto,
l'emendamento ha due obiettivi: quello di andare a fare un riordino
di alcune delle spese che sono state inserite all'interno
dell'articolo 10, creando una lettera C in cui vengono ricondotti
10 milioni 335 mila euro, per l'attuazione di un programma
strutturato per far fronte all'emergenza da Covid-19, concernente
l'effettuazione di tamponi e test sierologici, la sorveglianza
epidemiologica e il finanziamento dei maggiori costi sostenuti per
far fronte appunto all'emergenza. A fronte di questo c'è poi una
specifica ulteriore all'interno delle spese da investimento, perché
queste sono spese correnti, in cui si destina 1 milione di euro per
l'acquisto di moduli prefabbricati a servizio dell'Ospedale Umberto
Parini, appunto per risolvere il fabbisogno di spazi destinati alla
gestione dell'emergenza presso il presidio ospedaliero e
soprattutto funzionale al rispetto delle disposizioni in materia di
prevenzione del rischio epidemiologico.
Come ho detto prima manca, a nostro giudizio, la parola
"programmazione". Questo emendamento ha questo obiettivo, cioè
quello di mettere ordine nella gestione appunto dell'emergenza
epidemiologica.
Presidente -
Ha chiesto la parola l'assessore Baccega,
prego.
Baccega (UV) -
Io di questo emendamento una cosa che non
capisco è questo acquisto di prefabbricati, questo milione per
l'acquisto di prefabbricati. In realtà le risorse per il
prefabbricato di
triage
che intenderemmo mettere
all'ingresso del pronto soccorso ha già un suo finanziamento.
Vogliamo spostare ulteriori risorse su questi importi o ci sono dei
progetti che sono già
in itinere
e che non conosciamo? Noi
crediamo che, da questo punto di vista, questo articolo non abbia
la chiarezza necessaria, quindi io credo che sarebbe opportuno
astenersi rispetto a questa vostra valutazione.
Presidente -
Ha chiesto la parola il collega Cognetta,
prego.
Cognetta (VDALIBRA) -
Questo emendamento dà risposta
all'idea di cercare di fare entrare meno possibile persone
all'interno del nosocomio, ovvero spostare sostanzialmente tutta la
parte relativa a quegli ambulatori che ci sono al piano terra e che
fanno una movimentazione di persone enorme all'interno del
nosocomio. Quindi l'idea quale sarebbe? Un'idea molto semplice:
spostare degli ambulatori fuori dall'ospedale, sempre nell'area
ovviamente del Parini, in maniera tale da evitare il trasporto del
contagio, che è quella la cosa più importante. Ed è più semplice
spostare gli ambulatori che non creare camere di degenza, perché un
ambulatorio, lo sanno tutti, una volta che c'è un lettino, un
lavandino e una scrivania, l'ambulatorio è già fatto, mentre invece
le camere di degenza hanno tutto un altro costo, hanno tutta
un'altra economia e quindi diventa sicuramente più dispendioso. Ci
sembrava una soluzione di buon senso, al di là delle progettazioni
già fatte: io ho visto quello della SIV, che non è passata neanche
quella in Commissione, che ha in mente delle soluzioni ovviamente
sempre dai costi faraonici, per poi avere un utilizzo non si sa
bene fino a che punto coerente con la spesa effettuata.
Questa è un'altra delle informazioni che non sono passate
all'interno della Commissione, ma va bene, non c'è problema, tanto
basta chiudere gli occhi, votare e va tutto bene.
Presidente -
Ha chiesto la parola la collega Spelgatti,
prego.
Spelgatti (LEGA VDA) -
Come già spiegato dal collega
Cognetta e come avevamo già detto e ho ripetuto più volte anche in
Commissione, il problema è che qua dobbiamo dare delle risposte
ultraveloci a un rischio di recrudescenza del Covid. Fino adesso da
parte del Governo sono arrivate solo soluzioni fantasiose, si è
parlato di tutto meno che della soluzione veloce, ultrarapida e
meno costosa possibile per arrivare all'autunno, quando potrebbe
esserci veramente questa recrudescenza.
Le risposte voi non le avete date fino adesso, la nostra
proposta già espressa anche in Commissione, era proprio quella di
trovare dei prefabbricati, costi minimi possibili e immaginabili,
spostare magari gli ambulatori, che questo significa avere dei
costi infinitamente più bassi rispetto a fare le camere di degenza
e creare tutta una struttura, e avrebbe un ulteriore vantaggio,
oltre ai costi così bassi, quello proprio di evitare che le persone
che non sono già contagiate vadano a contagiarsi in ospedale, dove
ci possono essere e ci sono chiaramente dei rischi maggiori.
Quindi ci sono moltissime motivazioni per votare questo articolo
e per dare una risposta così veloce e così rapida, l'unica che noi
vediamo concretamente attuabile nei tempi necessari per il rischio
della recrudescenza dell'epidemia, anche perché fino adesso tutte
quelle che voi avete proposto, le avete proposte teoricamente, ma
non sono mai arrivate in aula e fino adesso sul piatto non abbiamo
assolutamente nulla.
Dalle ore 11:57 assume la Presidenza la presidente
Rini.
Rini (Presidente) -
La parola al collega Gerandin.
Gerandin (MOUV') -
Sarò brevissimo, solo per
tranquillizzare l'Assessore. Quello che viene proposto, l'acquisto
o il noleggio di moduli prefabbricati, è una soluzione
emergenziale, non è la soluzione definitiva. È una soluzione
emergenziale che permetterebbe di ovviare a una delle poche cose
che mi pare nelle disposizioni nazionali sono chiarissime, per
evitare o eventualmente gestire una seconda fase Covid, che è
quella di dire che non possiamo avere un ingresso unico per i
degenti dell'ospedale e per le persone comuni, i comuni cittadini,
quelli che vanno in ambulatorio.
Questa è chiaramente una soluzione tampone al momento. Anch'io
ho guardato quella che prima il collega Cognetta definiva come
quelle soluzioni un po' da megalomane, chiamiamole così: sono
soluzioni che sicuramente non sono attuabili in breve, per questo
autunno, quando si ipotizza eventualmente questo tipo di
difficoltà. Per cui, abbia presenza Assessore, ma lei è in grado di
garantire che la soluzione in maniera
grandeur
, diciamo
così, proposta dalla SIV è attuabile per questo autunno? Io
immagino di no.
Presidente -
Prego, collega Restano.
Restano (VDA ENSEMBLE) -
Questa spesa è ristorabile, nel
senso che rientrerebbe in quelle ristorabili di cui abbiamo parlato
in precedenza, quindi oltretutto non andrebbe a incidere. La
dovremmo anticipare, come è stato detto, però è ristorabile e
darebbe una risposta molto rapida alle nostre esigenze.
Presidente -
Possiamo mettere in votazione? La votazione
segreta è aperta.
Esito della votazione
Presenti: 35
Votanti: 20
Favorevoli: 17
Contrari 3
Astenuti: 15
Il Consiglio non approva.
Emendamento n. 2 Minelli, Bertin, Mossa, Pulz. Chi intende
illustrarlo? Minelli, prego.
Minelli (RC-AC) -
L'emendamento è molto semplice, chiede
semplicemente che sia inserita nell'articolo 10 la formula "previo
parere della V Commissione consiliare permanente". Lo scopo è
quello di coinvolgere la Commissione nelle valutazioni per quanto
riguarda la destinazione dei fondi stanziati per le RSA e va nella
linea di ritenere che in questa materia, in una situazione di
emergenza come quella che abbiamo vissuto, ancora più di quello che
sarebbe normalmente necessario, è corretto coinvolgere la V
Commissione in tutte queste valutazioni.
Presidente -
Altri? Mettiamo in votazione, la votazione
segreta è aperta.
Esito della votazione
Presenti: 35
Votanti: 32
Favorevoli: 31
Contrari 1
Astenuti: 3
Il Consiglio approva.
Emendamento n.1 Vesan, Russo, Nasso. Collega Vesan, prego.
Vesan (M5S) -
Si tratta di due puntualizzazioni sugli
importi. Gli importi definiti in ambito sanitario da questo
articolo non sono stati puntualizzati lasciando spazio aperto a
interpretazioni, ma in un caso specifico, cioè quello relativo alla
telemedicina, invece è stato individuato un importo di 400 mila
euro, per noi assolutamente insufficiente, anche perché le
condizioni della medicina territoriale attuali non consentono
nessun tipo di collegamento con banda garantita non solo delle
micro, ma nemmeno dei consultori, parte dei distretti, sicuramente
i centri traumatologici, i pediatri e i medici di medicina
generale. Quindi è indispensabile incrementare questo importo. La
nostra proposta è una stima fatta su una connessione a banda minima
garantita che permetta di gestire la telemedicina con la
trasmissione, per esempio, da e per le strutture sanitarie dei
referti radiologici, quindi una banda sufficiente per trasmettere
informazioni particolarmente dettagliate, imporrebbe una cifra che
è circa il doppio di quella prospettata dalla Giunta e noi
prevediamo di incrementarla da 400 mila a 800 mila euro.
Oltre a questo, si era discusso in V Commissione ed era stato
accennato un progetto relativo all'attivazione anche presso la
nostra sede ospedaliera della plasmaferesi, che è un sistema di
cura basato sul recupero del plasma da parte di soggetti
immunizzati per utilizzarlo per curare soggetti malati, di solito
gravemente malati, che ha portato risultati buoni; ormai ci sono
anche articoli e documentazione scientifica sufficiente per quello
che riguarda la capacità di cura. Non è una cura indispensabile in
questo momento non avendo nessuno in terapia intensiva, però essere
dotati di questa apparecchiatura e di questa metodologia di cura
potrebbe essere fondamentale, non solo per eventuali recrudescenze,
ma anche per possibili futuri episodi legati a epidemie da virus,
visto che lo stesso sistema è stato utilizzato per la cura della
Sars piuttosto che dell'Ebola e di altre malattie da virus
particolarmente difficili da curare altrimenti. Sulla scorta di
questo, sono stati individuati anche per questo ulteriori 450 mila
euro; la stima l'abbiamo fatta contattando direttamente l'Ospedale
di Mantova, presso il quale è già in utilizzo questo tipo di
procedura. Questo comporta un incremento sull'articolo 10 di 850
mila euro che vengono recuperati dall'articolo 32 per il quale,
secondo noi, le spese sono più che ampiamente sufficienti.
Presidente -
La parola all'assessore Baccega.
Baccega (UV) -
Su questo emendamento evidentemente le
risorse che abbiamo messo a disposizione riguardano il collegamento
della banda larga dalla struttura principale, quindi dalla
canalizzazione principale, alle strutture sul territorio. Questo è
il preventivo che ci ha fatto INVA dopo un approfondimento preciso
e questo è l'importo che è stato messo a disposizione.
Per quanto riguarda invece la plasmaferesi abbiamo interpellato
appunto il dottor Berti, che è il responsabile del dipartimento di
patologia clinica, il quale ha fatto presente che la sua struttura
non necessita di questa fornitura in quanto già adeguatamente
attrezzata allo scopo e che la cifra indicata è comunque
sovrastimata in quanto l'azienda, in base al contratto vigente,
spende circa 70 mila euro l'anno per la fornitura di attrezzature e
materiali. Ecco perché si ritiene che questo emendamento non debba
essere approvato.
Presidente -
Possiamo mettere in votazione? La votazione
segreta è aperta.
Esito della votazione
Presenti: 35
Votanti: 17
Favorevoli: 12
Contrari 5
Astenuti: 18
Il Consiglio non approva.
Emendamento n. 1 della II Commissione. Lo diamo per illustrato.
La votazione segreta è aperta.
Esito della votazione
Presenti: 33
Votanti: 30
Favorevoli: 30
Astenuti: 3
Il Consiglio approva.
Emendamento n. 29 Lega e altri. Qualcuno intende illustrarlo? La
parola al vicepresidente Distort.
Distort (LEGA VDA) -
Penso che sia chiaro a tutti i
membri del Consiglio, ma per opportuna chiarezza è solo un
chiarimento sulla natura di questo emendamento, sui contenuti di
questo emendamento, che va a precisare l'utilizzo di parole. In
particolare, preso atto che si fa riferimento espressamente
nell'articolo al decreto legislativo 50/2016, codice degli appalti,
e si invocano gli articoli 63 e 163, riprendendo la formulazione di
questi articoli che prevedono l'acquisizione in somma urgenza di
forniture, servizi e lavori. Invece nell'articolo è declinato con i
termini "acquisizione di beni, servizi e lavori", ma beni e
forniture, abbiamo già chiarito in Commissione, non hanno lo stesso
significato, perché "beni" potrebbe comprendere anche
l'acquisizione di beni immobiliari. L'approfondimento relativo alla
sostenibilità formale di questo emendamento è stato approfondito in
Commissione, il personale dell'ufficio legale ha precisato che è
coerente la precisazione, pertanto noi chiediamo che all'articolo
10, nella parte specifica, si utilizzi il termine "acquisizioni di
forniture servizi e lavori", non "acquisizioni di beni e servizi e
lavori".
Presidente -
Possiamo mettere in votazione? La votazione
segreta è aperta.
Esito della votazione
Presenti: 35
Votanti: 27
Favorevoli: 26
Contrari 1
Astenuti: 8
Il Consiglio approva.
Mettiamo ora in votazione l'articolo 10. Ancora votazione
segreta, come da richiesta. La votazione e aperta.
Esito della votazione
Presenti: 35
Votanti: 31
Favorevoli: 19
Contrari 12
Astenuti: 4
Il Consiglio approva.
Articolo 10 bis introdotto dal subemendamento n. 3 della collega
Minnelli. Vuole illustrarlo? Prego.
Minelli (RC-AC) -
È un emendamento che avevo già
presentato in Commissione e che contiene ora una correzione. Noi
crediamo che sia opportuno, per chi si è ammalato di Covid, pensare
a una esenzione per il ticket per due anni, in relazione al fatto
che esiste un pericolo di sequele soprattutto di tipo
broncopolmonare, che però sono possibili anche su altri organi e
apparati. La finalità dell'emendamento è di far emergere questa
situazione, evitando che qualcuno non si sottoponga a degli esami e
a delle visite a causa dell'onere del ticket. Abbiamo indicato i
due anni giustificati dal fatto che, se non emergono delle altre
patologie nel frattempo, c'è stata una restituzione
ad
integrum
. Il costo è determinato in centomila euro e la
precisazione che abbiamo fatto nel subemendamento è quella di
occuparsi dei contagiati nei mesi di marzo, aprile, maggio e
giugno. È ovvio che poi potrà esserci un problema per chi si
ammalerà in tempo successivo, però noi al momento possiamo contare
su dei dati che si riferiscono fino alla fine del mese di giugno ed
è quindi per questo che abbiamo indicato questa scansione
temporale.
Presidente -
Altri? Apriamo la votazione, voto
palese.
Esito della votazione
Presenti: 35
Votanti: 34
Favorevoli: 22
Contrari 12
Astenuti: 1 (Vesan)
Il Consiglio approva.
All'articolo 11 vi è l'emendamento Pulz-Minelli che è
sostitutivo dell'articolo. Chi vuole illustrarlo? Collega Pulz.
Pulz (ADU VDA) -
Ho già raccontato poco fa che io adoro
il francese come splendida opportunità di tipo culturale, non
riesco quindi proprio a sopportarne l'uso strumentale che vedo in
contraddizione con il dettato stesso del nostro Statuto speciale,
un ostacolo poi nel caso specifico di cui parla l'emendamento, cioè
la presenza di medici di livello in Valle d'Aosta.
La qualità del personale medico dovrebbe infatti essere più
importante rispetto anche alla tutela di un pur importante valore
statutario, quale è quello appunto della conoscenza delle nostre
due lingue ufficiali. Sicuramente queste affermazioni non
piacerebbero a un abitante di Bolzano, possiamo dire che loro sono
molto più ortodossi, ma a me piace dire in questo momento che per
noi la salute viene anche prima del bilinguismo. Il problema poi è
che, per tentare di rendere la modifica meno incompatibile con lo
Statuto, ci sembra che si generi un paradosso, perché che i medici
debbano dedicarsi a studiare anche il francese è bizzarro e forse
anche inutile, soprattutto quando la loro conoscenza è pari a zero,
può capitare benissimo, o comunque è scarsa, a fronte di un esame
che se è serio è molto difficile e richiede competenze linguistiche
di livello, se non è serio è una farsa.
La disciplina introdotta di fatto rischia di essere poco se non
addirittura per nulla efficace nella realtà, se lo scopo che noi ci
prefiggiamo è quello di favorire appunto l'arrivo di personale
sanitario da altre regioni. La proposta che fate non ci sembra per
nulla incentivante: se poi un medico non frequenta i corsi deve
restituire i soldi per violazione dell'accordo. Se c'è urgenza
davvero, e c'è, e si vuole attrarre personale, si facciano concorsi
per titoli e si chieda la conoscenza di una qualsiasi lingua, anche
senza pretendere livelli stratosferici, lingua che sicuramente i
medici avranno avuto occasione di approfondire. Molti ospedalieri
ci dicono che comunque la lingua inglese è importantissima, è stata
importante per il loro studio e continua a esserlo nel loro lavoro,
soprattutto in inverno quando gli sciatori inglesi si spaccano le
ossa sulle nostre piste nere, perché lo sport è salute.
Tutta questa premessa per dire con il nostro emendamento che, al
fine di rafforzare l'offerta sanitaria regionale per appunto
fronteggiare l'emergenza fino al 31 luglio 2022, nelle specialità
in cui si constati, con le modalità che stabilirà la Giunta
regionale, una rilevante carenza di personale sanitario, l'azienda
USL può assumere, a seguito chiaramente di procedure concorsuali
pubbliche, con contratto di lavoro subordinato a tempo determinato
di durata pari a 24 o 36 mesi, del personale medico, anche
veterinario, sanitario, che dimostri la conoscenza di una sola
delle lingue ufficiali della nostra regione. Ovviamente l'indennità
di bilinguismo, quella stabilita dalla legge regionale del 9
novembre 1988, non sarà corrisposta a questo personale, finché non
abbia sostenuto ovviamente con esito positivo la prova di
accertamento della conoscenza della lingua francese.
Dalle ore 12:17 assume la Presidenza il vicepresidente
Distort.
Distort (Presidente) -
Ha chiesto la parola la presidente
Rini, prego.
Rini (PNV-AC-FV) -
Questo intervento si inserisce e va a
completare quanto ho già detto prima su questa tema. Su questa
tematica la nostra posizione è chiarissima e ci teniamo affinché
sia tale.
Per quanto riguarda la valorizzazione della lingua francese,
come abbiamo detto, ci sono tanti modi per valorizzarla e farlo in
concreto, a partire dalla scuola che deve essere il vero centro,
fulcro e nocciolo di valorizzazione del nostro bilinguismo, visto
come
atout
, come carta in più da giocare, non come
limitazione.
Per quanto riguarda invece la categoria medica noi siamo
chiarissimi: l'ultimo dei parametri deve essere quello della
conoscenza della lingua. Sulla tematica del reclutamento del
personale medico a noi interessa semplicemente la competenza e
basta.
Quindi siamo assolutamente favorevoli a questo emendamento, non
ci piace assolutamente la formulazione originaria che, anzi, va a
complicare con quasi dei test successivi, con degli impegni, dei
giuramenti d'onore che si impegneranno a studiare il francese; lo
troviamo offensivo persino per la categoria dei medici che vengono
chiamati a lavorare sul nostro territorio. La categoria medica va
supportata adeguatamente anche a livello economico, lo abbiamo
detto questa mattina. Poi abbiamo sentito dire "ma i medici sono
sul territorio": giusto, prevediamo magari altre indennità, per
esempio per chi davvero sta sul territorio e deve muoversi e vivere
il territorio nella sua totalità. Lo abbiamo visto, è vero, abbiamo
avuto tante eccellenze sicuramente, ma saremmo disonesti a non
ammettere che abbiamo visto anche tante occasioni perse di tanti
medici bravi e preparati che avrebbero voluto venire nella nostra
regione e che sono stati fermati dallo scoglio della lingua
francese. La nostra autonomia, la nostra peculiarità e le nostre
lingue devono essere un atout positivo in più e che favorisce la
nostra comunità, non dobbiamo continuare con delle linee che si
sono rivelate nel tempo limitative e non migliorative della
condizione di essere valdostani.
Dimostriamolo con fatti concreti, ho fatto l'esempio prima della
scuola, andiamo avanti con una valorizzazione diversa delle nostre
peculiarità e anche delle nostre lingue. La conoscenza delle
lingue, ripeto, ben venga - si ha una carta in più, possiamo
valorizzarla ovviamente, come diceva la collega Pulz, qualora poi
l'esame e la prova di francese venga superata; ben venga - ma che
in nessun modo la conoscenza della lingua francese continui a
essere uno scoglio per il reclutamento di medici provenienti da
altre regioni. Anzi, valutiamo un modo per invogliarli a venire nel
nostro nosocomio, affinché possa tornare quella eccellenza che
negli anni è stata e che purtroppo, ce lo dobbiamo dire, ha visto
un peggioramento della sua situazione negli anni. Dobbiamo essere
franchi, sinceri ed analizzare i problemi e sapere anche correggere
il tiro, le proprie azioni, quando queste azioni non hanno dato i
frutti sperati. Non è così che valorizziamo l'autonomia, non è così
che valorizziamo le nostre lingue. Anzi, così allontaniamo ancora
di più le persone, creiamo ancora più distacco tra quella che deve
essere una autonomia sentita e non una autonomia imposta,
soprattutto su un settore così delicato come la salute dei nostri
concittadini.
Per noi su questo la linea è chiarissima e non ha nessun tipo di
tentennamento. Francese sì, valorizziamolo in tutti gli ambiti, ma
in quello medico l'unico parametro che deve creare dei punteggi
aggiuntivi è il merito, è il curriculum dato dalla professionalità
e non dalla conoscenza delle lingue, qualunque essa sia. Che poi, a
proposito conoscenza delle lingue, mettiamo la conoscenza della
lingua francese, ma anche in tanti ambiti sarebbe bello ogni tanto
fare anche dei test attitudinali della lingua italiana, perché
sentiamo molto spesso certi strafalcioni che fanno veramente
rabbrividire.
Il nostro voto ovviamente sarà favorevole su questo
emendamento.
Presidente -
Ha chiesto la parola il collega Manfrin,
prego.
Manfrin (LEGA VDA) -
Solo per chiedere il voto segreto a
nome del gruppo Lega.
Presidente -
Ne prendiamo atto.
Dalle ore 12:22 assume la Presidenza la presidente
Rini.
Rini (Presidente) -
Ha chiesto la parola l'assessore
Baccega, prego.
Baccega (UV) -
In realtà è da oltre un anno che
dibattiamo sul francese in ambito sanitario. Il francese lo abbiamo
detto, lo affermiamo e confermiamo è una importante opportunità,
per questo ci sentiamo di portarla avanti ed è per questo che
abbiamo approfondito e studiato una indennità di attrattività che
consentisse a coloro che vengono da fuori di poter venire a
lavorare in Valle d'Aosta, stare con noi 12, 24, 36 mesi e in quei
36 mesi (ci sarà un emendamento che porterà a 36 mesi) avere
l'opportunità  di imparare il francese e di rimanere nella
comunità valdostana che ha questa peculiarità del bilinguismo.
Questo è sicuramente importante.
Questo emendamento parla ovviamente in linea generale di
operatori sanitari, quindi anche gli infermieri. Sottolineo che per
fortuna gli infermieri in Valle d'Aosta ci sono, sanno il francese,
perché nel recente concorso per 25 posti, su 81 non sono passati
solo 17; ne sono rimasti 64 che hanno superato la prova di francese
e questo ci fa estremamente piacere. Quindi proponiamo
l'astensione.
Presidente -
Se non ci sono altre richieste, mettiamo in
votazione. La votazione segreta è aperta.
Esito della votazione
Presenti: 35
Votanti: 21
Favorevoli: 4
Contrari 17
Astenuti: 14
Il Consiglio non approva.
Emendamento n. 16 Russo, Vesan e Nasso. Vuole illustrarlo,
collega Russo? Prego.
Russo (M5S) -
Qui riparliamo della questione del
coinvolgimento della V Commissione consiliare nell'argomento
importantissimo che è appunto la carenza di personale. In questi
due anni di Commissione, di carenza del personale abbiamo parlato
veramente poco, cioè ne abbiamo parlato in modo molto generico. Ho
fatto molte volte domande sia alla direzione sanitaria sia
all'Assessore su quante risorse mancano per ogni categoria di
sanitari, ma in realtà non ho mai avuto risposte. Quindi sarebbe
opportuno che, oltre alla legge dell'attrattività che ovviamente è
importante, si coinvolgesse la V Commissione anche nella analisi di
tutte le modalità per ovviare al problema della carenza dei
medici.
Presidente -
Se non ci sono altre richieste, mettiamo in
votazione. La votazione è aperta.
Esito della votazione
Presenti: 34
Votanti: 18
Favorevoli: 18
Astenuti: 16 (Baccega, Barocco, Bertschy, Certan, Chatrian,
Daudry, Farcoz, Favre, Lavevaz, Marquis, Marzi, Morelli, Peinetti,
Pulz, Testolin e Trione)
Il Consiglio approva.
Emendamento n. 17 Russo, Vesan, Nasso, Minelli. Collega Russo,
prego.
Russo (M5S) -
Come si può vedere per me questo articolo è
molto, molto importante. Qui riparliamo della questione del
francese. Mi sembrava che dare come limite temporale per superare
la lingua del francese solo 18 mesi ai medici fosse veramente poco
e che invece 36 mesi fosse un limite che in qualche modo potesse
andare meglio, nella direzione del sostegno proprio ai medici che
comunque devono dare il francese anche lavorando e quindi devono
conciliare entrambe le questioni. Io vi ricordo che in altre
regioni danno anche addirittura cinque anni per imparare la lingua
tedesca.
Presidente -
Ci sono richieste di intervento? Possiamo
mettere in votazione l'emendamento. La votazione è aperta.
Esito della votazione
Presenti: 35
Votanti: 18
Favorevoli: 18
Astenuti: 17 (Baccega, Barocco, Bertschy, Certan, Chatrian,
Daudry, Farcoz, Favre, Lavevaz, Marquis, Marzi, Morelli, Nogara,
Peinetti, Pulz, Testolin e Trione)
Il Consiglio approva.
Emendamento n. 18 Russo, Vesan e Nasso. Collega Russo,
prego.
Russo (M5S) -
Torniamo sempre sull'argomento del corso
che sarebbe gentilmente pagato dall'azienda USL, ma se i medici
decidono di non lavorare più in Valle d'Aosta devono restituire il
costo. Questo ritengo che sia un'azione che va contro
l'attrattività del nostro sistema e non a favore.
Io sono assolutamente dell'idea che dobbiamo proprio cambiare
fondamentalmente l'approccio al medico. I medici sono delle figure
che ovviamente devono essere retribuite in modo corretto, sono la
prima che lo sostiene, ma ritengo che ci sia tutto un altro aspetto
che è il rapporto di fiducia che si deve instaurare verso le nuove
figure che arrivano, che è sostanziale.
Presidente -
Ci sono richieste di intervento? Mettiamo in
votazione, prego. La votazione è aperta.
Esito della votazione
Presenti: 35
Votanti: 5
Favorevoli: 5
Astenuti: 30 (Aggravi, Baccega, Barocco, Bertin, Bertschy,
Certan, Chatrian, Cognetta, Daudry, Distort, Farcoz, Favre,
Ferrero, Gerandin, Lavevaz, Luboz, Lucianaz, Manfrin, Marquis,
Marzi, Morelli, Nogara, Peinetti, Pulz, Restano, Rini, Sammaritani,
Spelgatti, Testolin e Trione)
Il Consiglio non approva.
Vi è poi il subemendamento all'emendamento n. 19 del Movimento 5
Stelle. Prego, collega Russo.
Russo (M5S) -
Qui parliamo di un argomento di cui
effettivamente non abbiamo mai parlato in Consiglio regionale, se
non ricordo male, che è la questione del collegio di direzione.
Perché lo collego all'attrattività? Perché credo che il collegio di
direzione, oltre ai compiti che svolge, abbia altri aspetti
importanti nel momento in cui siamo in una situazione assolutamente
particolare di crisi del sistema sanitario in genere, ma ancora di
più visto che abbiamo avuto un'epidemia e non sappiamo bene cosa ci
aspetta.
Qui mi sembra che sia evidente la necessità di allargare la
rappresentanza del collegio di direzione ai medici di medicina
generale, ai pediatri di libera scelta e anche a tutte le altre
figure sanitarie che comunque lavorano, perché sono quelle che
forse, in aggiunta alle figure che già ci sono, possono rendere
veramente conto di quali sono le problematiche presenti. Visto che
tutti abbiamo detto e siamo tutti d'accordo sul fatto che deve
essere potenziata la medicina territoriale, è davvero importante
che ci siano anche i rappresentanti di queste figure e non solo i
direttori dei distretti, che sanno sicuramente le questioni, ma
forse alcuni aspetti più di dettaglio non li conoscono.
L'altro aspetto importantissimo, sempre di questo emendamento, è
legato al fatto della valutazione del clima aziendale. Ne avevamo
già parlato, forse il collega Baccega mi aveva detto che qualcosa
era già stato impostato, ma lo riporto qua e vorrei che fosse in
legge perché è essenziale: il collegio di direzione deve mettersi
nella condizione, almeno annualmente, di fare una valutazione del
clima aziendale. Il clima aziendale è sostanziale per garantire che
i medici che lavorano qui lavorino con serenità, lavorino con tutto
quello che deve essere garantito a loro per fare un lavoro
opportuno, valido, e nel caso in cui questo non ci sia di apportare
i correttivi conseguenti. Quindi chiedo che questo collegio di
direzione venga ampliato nella sua rappresentanza e che abbia un
compito in più, quello di somministrare degli strumenti di
valutazione del benessere aziendale.
Presidente -
La parola al collega Restano.
Restano (VDA ENSEMBLE) -
Per dire che condivido la
proposta della collega e per segnalare quello che forse è un errore
di scrittura: laddove è scritto "tecnici di ambulatorio" credo
volesse indicare "tecnici di laboratorio" e laddove viene scritto
"infermieri" io riterrei che sarebbe opportuno mettere "professioni
sanitarie del comparto", che rappresentano sia l'area ospedaliera
sia l'area territoriale. Non so se è possibile fare queste
variazioni, però segnalo l'importanza delle professioni sanitarie
che non si limitano solo alla rappresentanza degli infermieri, ma
anche le altre professioni.
Presidente -
La parola al collega Peinetti, prego.
Peinetti (UV) -
Credo di avere già risposto a questa
considerazione, che peraltro io condivido anche nella sua filosofia
generale. In realtà le professioni sono rappresentate all'interno
del collegio di direzione dalla presenza del SITRA che rappresenta
tutte le professioni sanitarie, come ha detto adesso il collega
Restano, compresi i tecnici di laboratorio ovviamente e i medici
territoriali sono rappresentati dai direttori di distretto e dal
direttore di area territoriale. Quindi la presenza in questo
momento è mediata dalla presenza delle persone che interloquiscono
con i medici di medicina generale. Credo che sia sicuramente da
demandare alla revisione dell'atto aziendale, che dovrebbe essere
speriamo il più possibile imminente, una revisione del regolamento
del collegio di direzione. Certo vanno previste delle figure che
siano rappresentative, perché altrimenti il rischio è che ci siano
tutti rappresentati e non diventa più un collegio di direzione ma
una assemblea; però credo che sia filosoficamente
condivisibile.
Presidente -
Possiamo mettere in votazione? La votazione
è aperta, con le puntualizzazioni fatte dal collega.
Esito della votazione
Presenti: 35
Votanti: 30
Favorevoli: 30
Astenuti: 5 (Barocco, Marquis, Marzi, Pulz e Trione)
Il Consiglio approva.
Mettiamo ora in votazione l'articolo 11 nel suo complesso. Ha
chiesto la parola il collega Manfrin.
Manfrin (LEGA VDA) -
Solo per chiedere voto segreto a
nome del gruppo Lega.
Presidente -
Mettiamo in votazione l'articolo 11. La
votazione segreta è aperta.
Esito della votazione
Presenti: 35
Votanti: 31
Favorevoli: 18
Contrari 13
Astenuti: 4
Il Consiglio approva.
Collega Lavevaz, prego.
Lavevaz (UV) -
Volevo chiedere gentilmente se era
possibile fare una breve sospensione.
Presidente -
Chiudiamo qua i lavori del mattino, se avete
necessità di fare un incontro tra gruppi. I lavori riprenderanno
alle ore 15:00.
La seduta termina alle ore 12:37.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK