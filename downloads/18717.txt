Consiglio Regionale della Valle d'Aosta - Oggetto del Consiglio n. 1824 del 7 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 1824 del 7 febbraio 2001 - Resoconto
OGGETTO N. 1824/XI Notizie sull’espletamento
del concorso per psicologi. (Interrogazione)
Interrogazione Visto il perdurare della scarsità di psicologi
impegnati sul territorio e nei diversi servizi
dell’USL;
Considerato che il ricorso a personale convenzionato crea
situazioni di precarietà che influiscono sulla continuità ed
efficienza del servizio, con relativi disagi per gli utenti e per
gli stessi psicologi;
Preso atto che da diversi anni non vengono espletati concorsi
per ricoprire tali posti;
Atteso che recentemente è stato sbloccato uno degli ostacoli
giuridici che impediva di considerare la psicoterapia una
specializzazione utile per accedere alla dirigenza e che pertanto
esistono le condizioni per attivare tale concorso;
la sottoscritta Consigliera regionale
Interroga
l’Assessore competente per sapere:
1) quanti sono gli psicologi convenzionati che lavorano sul
territorio e nell’USL e con quali risultati;
2) quali motivi impedirebbero oggi l’espletamento
del concorso per psicologi;
3) per quando si prevede che possano essere banditi tali
concorsi e per quanti posti.
F.to: Squarzino Secondina
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
La dotazione organica
dell’azienda USL prevede 16 posti di psicologo, di
cui 7 coperti. Sono presenti 3 psicologi convenzionati ai sensi del
DPR n. 458/98, che, una volta definite le aree di attività
specialistica per il 2001, verranno inquadrati nel livello
dirigenziale del ruolo sanitario con procedure da definirsi da
parte dell’Amministrazione regionale.
A tal proposito il Ministero della sanità ha inviato una
circolare sul passaggio alle dipendenze degli specialisti
ambulatoriali a rapporto convenzionale e ha comunicato che è in
corso di definizione nell’ambito di un decreto
legislativo correttivo e integrativo del 22 settembre 1999, riforma
sanitaria, una modifica dell’attuale comma 8
dell’articolo 8 del decreto legislativo n. 502/1992.
Informa il Ministro che con tale modifica:
1) si demanda a un atto di indirizzo e coordinamento la
definizione dei criteri per la valutazione
dell’anzianità maturata dagli specialisti
ambulatoriali durante il servizio prestato in regime convenzionale,
ai fini del trattamento giuridico ed economico per
l’inquadramento in ruolo ai sensi
dell’articolo 34 della legge 27 dicembre 1997, n.
449;
2) si chiarisce che la cessazione dei rapporti convenzionali
previsti dal comma 3 dell’articolo 34 consegue alla
mancata presentazione da parte dello specialista che ne ha titolo
della domanda per essere sottoposto al giudizio di idoneità
previsto dal regolamento, di cui al DPCM 30 luglio 1997 n. 365,
finalizzato al successivo inquadramento;
3) si individua nella data del 31 dicembre 2003 conclusiva
dell’arco temporale già previsto
dall’articolo 34, comma 1, della legge n. 449/1997
il termine ultimo per la presentazione della richiesta di
inquadramento in ruolo da parte dell’interessato,
che abbia superato il giudizio di idoneità previsto dal regolamento
di cui al DPCM sopra richiamato.
Per quanto sopra da parte dell’Assessorato è
stata sospesa la predisposizione dell’avviso per il
giudizio di idoneità in attesa del riordino legislativo sopra
richiamato. E qui ho fatto riferimento agli specialisti ex DPR n.
458/1998?
(interruzione della Consigliera Squarzino Secondina, fuori
microfono)
? sì, perché dall'interrogazione non si capisce se si fa
riferimento a questo e ad altri, di cui mi accingo a dire. Sono in
forza all’USL con contratti specifici ai sensi
dell’articolo 7, comma 6, del decreto legislativo n.
29/1993 (Bassanini), le cosiddette "convenzioni individuali", 18
psicologi di cui 10 presso l’unità budgetaria di
psicologia territoriale, 5 presso il SERT e 3 presso la Direzione
sanitaria ospedaliera a disposizione di tutte le unità budgetarie
di ricovero e cura, ed è come dicevo prima, un’altra
fattispecie.
Rispetto al punto 2, quali motivi impedirebbero oggi
l’espletamento del concorso per psicologi, i
concorsi relativi ai 9 posti vacanti nella dotazione organica
possono essere attivati ora; nel passato si sono registrate
procedure concorsuali infruttuose, perché sono andate deserte,
dovendo i candidati possedere una specializzazione universitaria,
requisito di ammissione al concorso che nessuno possedeva.
Il comma 3 dell’articolo 2 della legge n.
401/2000, pubblicata in data 8 gennaio 2001, nota
nell’ambiente come legge di sanatoria per i non
specialisti, prevede che il titolo di specializzazione in
psicoterapia, riconosciuto ai sensi degli articoli 3 e 35 della
legge n. 56/1989 come equipollente al diploma rilasciato dalle
corrispondenti scuole di specializzazione universitaria, deve
intendersi valido anche ai fini dell’inquadramento
nei posti organici di psicologo per la disciplina di psicologia, e
di medico o psicologo per la disciplina di psicoterapia, fermi
restando gli altri requisiti previsti per i due profili
professionali.
Sulla base di tale recentissima norma attesa da anni, che di
fatto ha sbloccato una situazione di stallo presente anche in altri
settori, non solo nel settore della psicoterapia e della
psicologia, è probabile, per non dire quasi certa, una maggiore
partecipazione ai concorsi che potranno essere banditi
limitatamente però ai posti vacanti nella dotazione organica; così
recita testualmente il testo della legge.
Dovrà essere anche approfondita però la portata dei commi 1 e 2
dell’articolo 2 di questa legge, per definire con
chiarezza i contenuti del diritto di riserva fino al 50 percento
dei posti e dell'esclusione per una categoria di soggetti
dell'obbligatorietà del possesso della specializzazione e per poi
applicarla o meno alle fattispecie specifiche presenti, fermo
restando il limite delle dotazioni organiche definite ed
approvate.
Per rispondere alla terza domanda, alla data attuale è in corso
la procedura concorsuale relativa alla copertura di un posto
vacante di psicologo presso il SERT.
Per i restanti posti l’USL, in sede di
rinegoziazione del budget con il Direttore dell’area
territoriale, valuterà numeri e tempi delle procedure concorsuali
da attivarsi.
Si tratta in definitiva di verificare questi aspetti applicativi
della legge, che sono di non facile interpretazione, di bandire i
posti in concorso nei limiti delle dotazioni organiche e di
verificare la compatibilità del tutto con il budget approvato
dall’USL nell’ambito del contratto di
programma, che dovrà essere siglato con
l’Amministrazione regionale.
Président
La parole à la Conseillère Squarzino
Secondina.
Squarzino (PVA-cU)
Vorrei ringraziare
l’Assessore per la serie di informazioni che ha
fornito. Questa interrogazione partiva proprio dal presupposto che
recentemente è stata approvata la legge n. 401/2000, che,
equiparando tipologie diverse di titoli, consentirebbe a tutta una
serie di persone, anche operanti in Valle d’Aosta,
di partecipare a questi nuovi concorsi. C’è quindi
attenzione su questo tema.
Mi sembra che occorra parecchio tempo prima che questi concorsi
siano attivati, perché secondo l’Assessore occorre
individuare se applicare o meno la quota del 50 percento dei posti
disponibili. Ma non credo che questo richieda mesi di studio. Una
volta che ci si attivi a studiare questa normativa, nel giro di una
settimana o quindici giorni al massimo, comunque in tempi brevi, si
possono avere risposte per la decisione.
Prendo atto che i concorsi saranno effettuati sui 9 posti
vacanti e, stante così l’organico, mi sembra che non
possa che essere questa la soluzione.
C’è una frase detta dall’Assessore
che mi preoccupa assai e a questo riguardo faremo una verifica
successiva.
L’Assessore ha detto che si attiveranno i posti
vacanti "compatibilmente con il budget assegnato". Ora, se i
concorsi sono attivati per ricoprire posti vacanti in organico, non
si può dire che questi concorsi non si possono attivare perché il
budget in deficit lo impedisce.
Anche perché l’Assessore sa benissimo che alcuni
posti comunque si devono ricoprire anche ricorrendo a personale
convenzionato, che ha un rapporto di tipo privatistico.
L'esperienza di questi anni ci dice che continuare ad usare
personale convenzionato con natura privatistica, come si è fatto in
questi ultimi tempi sul territorio o al SERT, comporta un disagio
enorme per gli utenti.
L’Assessore sa benissimo che sul territorio gli
psicologi possono svolgere un ruolo importante. Con queste
convenzioni si assiste a un turn over continuo, in alcuni casi ogni
anno cambia lo psicologo; per cui tutto il lavoro dello psicologo,
che è proprio un lavoro basato sulla conoscenza del soggetto e
sulla creazione di una relazione interpersonale, premesse
necessarie per poi poter agire, viene vanificato da questo continuo
turn over di psicologi.
Pertanto chiedo all’Assessore di sollecitare
l’USL ad attivare in tempi brevi questi concorsi,
perché questa volta, proprio per i motivi che si diceva prima, è
possibile che le persone che sono convenzionate e altre ancora
abbiano i requisiti per partecipare al concorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK