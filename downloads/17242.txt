Consiglio Regionale della Valle d'Aosta - Oggetto del Consiglio n. 601 del 12 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula
Oggetto del Consiglio n. 601 del 12 maggio 1999 - Resoconto
SÉANCE DU 12 MAI 1999 (MATIN)
OGGETTO N. 601/XI Interventi regionali a favore di residenti nel
villaggio Dialley e iniziative per la sicurezza della zona.
(Interrogazione)
Interrogazione Premesso che il 23 febbraio u.s. il villaggio di
Diailley, frazione di Morgex, è stato violentemente colpito è
devastato dal soffio della valanga staccatasi dal Mont Meut;
i sottoscritti Consiglieri regionali
Interrogano
la Giunta per sapere:
1) se sono in corso studi finalizzati a garantire la sicurezza
dei luoghi colpiti e, in caso affermativo, quali siano ad oggi i
risultati;
2) se e quali interventi l'amministrazione ha messo in atto a
favore dei residenti danneggiati.
F.to: Frassy - Tibaldi - Lattanzi
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) La risposta alla prima domanda è evidentemente
positiva anche se allo stato attuale non disponiamo dei dati
puntuali e spiegherò perché e quando contiamo di poterli avere.
La Direzione bacini montani e l'Ufficio valanghe hanno
predisposto un accurato studio e hanno rilevato dopo l'evento una
serie importante e una grande quantità di dati.
Il Comune di Morgex da parte sua, in collaborazione con i
servizi dell'Amministrazione regionale, ha incaricato due
professionisti di studiare la dinamica del fenomeno valanghivo e di
indicare la zonizzazione dell'area ai sensi della zonizzazione
prevista dalla legge n. 11/98, dalla legge urbanistica nonché di
dare indicazioni in relazione alle caratteristiche e alle tipologie
di costruzione oltre che alle eventuali protezioni attive da porre
in atto a tutela dell'abitato e dei residenti. Dovremmo disporre di
questo studio entro la fine di maggio.
Tutto questo, cioè i dati e le osservazioni fatte dal nostro
servizio, i dati dell'incarico dato dal Comune di Morgex, è
preliminare per quanto riguarda le competenze dell'Amministrazione
regionale a valutare e predisporre proposte tecniche di difesa
attiva da realizzare nel bacino di distacco.
Si tratta di un bacino di grandissima dimensione composto da
diversi sottobacini; si tratta di capire e di decidere rispetto
alla possibile tipologia di intervento.
Allo stato attuale non siamo in grado di prendere una decisione
in attesa di disporre di tutti i dati. Contiamo di riuscire a
fermare delle decisioni nel corso dell'estate ed è ipotizzabile,
una volta deciso che tipo di intervento mettere in opera, che già
nel corso dell'estate del 2000 sia possibile intervenire nel bacino
iniziando a realizzare queste opere di difesa attiva che ripeto
possono essere di diversi tipi e di diversa concezione e rispetto
alle quali niente possiamo dire adesso.
Per quanto riguarda il secondo punto distinguerei in tre fasi:
intervento di soccorso, primo intervento e quindi interventi di
ripristino. Sono notizie che probabilmente i consiglieri già
conoscono, ma per rispondere esaurientemente alla domanda rifaccio
un po' di cronistoria.
Per quanto riguarda quindi il primo soccorso è partito
immediatamente l'allarme, si sono recate sul posto le
organizzazioni preposte alle attività di soccorso coordinate a
livello comunale che nell'arco di breve tempo sono state
quantificate in circa 150 unità fra professionisti e volontari,
costituiti da Vigili del fuoco, Soccorso alpino valdostano, Croce
rossa italiana, unità di base del 118, Forze dell'ordine,
Protezione civile e tecnici dell'Ufficio valanghe.
I 64 abitanti della frazione sono stati evacuati nella stessa
giornata dell'evento, tutti hanno ricevuto i primi soccorsi
medico-sanitari ed umanitari oltre ad aiuti materiali come generi
di prima necessità e la somministrazione di pasti caldi e bevande.
Dieci famiglie sono state alloggiate a cura del Comune e con oneri
a carico dell'Amministrazione regionale in strutture residenziali
dove risiedono tuttora 4 famiglie, altre due persone anziane sono
state ospitate e lo sono tutt'oggi presso la Casa famiglia di La
Salle, le altre famiglie hanno ricevuto l'ospitalità da parte di
familiari. L'entità dell'evento ha determinato la dichiarazione
dello stato di emergenza da parte del Presidente della Giunta
regionale.
Per quanto riguarda la fase immediatamente successiva, e quindi
quella di primo intervento, conclusa la fase di soccorso, squadre
del Corpo valdostano dei vigili del fuoco volontari hanno operato
fino al 1° marzo effettuando i lavori di primo intervento quali la
rimozione delle macerie, detriti e legname, la ripulitura di case,
stalle e fienili, il rifacimento di camini, la sistemazione dei
tetti al fine di evitare danni più gravi in caso di peggioramento
delle condizioni atmosferiche.
Sono intervenuti complessivamente 214 vigili appartenenti ai
distaccamenti di Arvier, Avise, Courmayeur, La Salle, La Thuile,
Morgex, Pré-Saint-Didier, Saint-Pierre e Sarre con un impegno di
1527 ore complessive. Squadre forestali, Soccorso alpino valdostano
e guardie di finanza sono state poste a sorveglianza dell'abitato.
Terminata la fase del primo intervento, i nuclei familiari hanno
potuto rientrare nelle proprie abitazioni.
L'ammontare delle spese sostenute per il vettovagliamento e
l'alloggio dei residenti di Dialley e dei soccorritori nonché dei
mezzi d'opera impegnati in questa prima fase ammonta a
complessivamente 91 milioni di lire.
Per quanto riguarda l'ultima fase, che è quella di ripristino e
di indennizzo dei danni subiti, sono scaduti i termini per la
presentazione delle domande ai sensi della legge n. 37/86, quindi è
possibile quantificare. Sono pervenute 49 richieste per un
ammontare, documentato da perizie, di 4,472 miliardi.
L'Ufficio della Protezione civile assegnerà immediatamente
queste domande all'esame degli assessorati competenti, contiamo
quindi di provvedere al pagamento dei danni quanto prima.
Président La parole au Conseiller Frassy.
Frassy (FI) Ho preso atto delle risposte che ha fornito
l'Assessore. Soltanto alcune considerazioni sulle risposte
stesse.
Per quanto riguarda il primo punto prendiamo atto che è stata
allestita tutta una serie di interventi di studio finalizzati a
prevenire il ripetersi del fenomeno. Quello che ci preoccupa non
poco è che spesso accade che questo tipo di fenomeni abbiano, una
volta verificatisi, una ripetizione nel tempo. Non vorremmo di
conseguenza che, essendo - e l'Assessore lo ha ricordato - un
bacino molto vasto, nei prossimi inverni ci possano essere rischi
analoghi anche perché danni ne sono stati fatti da questo distacco
di valanga, c'è scappato anche il morto, poteva essere sicuramente
un bilancio più pesante soprattutto in termini di vite umane.
Il fatto di apprendere che prima dell'estate del 2000 comunque
non ci sia la possibilità di attivare delle opere di difesa attiva
e sapendo che questa valanga - me lo ricorda l'Assessore - è una
valanga che si ripete nel tempo, ma che ultimamente forse per la
quantità di massa nevosa, forse per le condizioni climatiche ha
avuto degli effetti devastanti, effetti devastanti che hanno
coinvolto anche la sede stradale ed ecco perché dicevo che i danni
potevano essere di gran lunga maggiori, penso che si debbano
mettere in atto degli interventi di monitoraggio e penso
all'utilizzo degli elicotteri o delle guide alpine che hanno la
possibilità in determinati punti a rischio di creare un distacco
guidato delle masse nevose.
Questo è l'invito in attesa di attivare delle protezioni
definitive e strutturali; penso che per la prossima stagione
invernale sia quanto meno opportuno da un punto di vista
precauzionale utilizzare questi tipi di monitoraggio a vista.
Questo per quanto riguarda il primo aspetto dell'interrogazione e
di conseguenza della risposta.
Per quanto riguarda invece il secondo aspetto, auspichiamo che
il pagamento di questi danni che sia imminente, dice l'Assessore,
sia un'imminenza definibile nel breve periodo perché spesso con il
termine di imminente non si riesce a capire quando ciò accadrà.
Parecchie famiglie sono rimaste private dei loro beni e delle loro
abitazioni perciò è evidente che in una situazione di questo genere
l'Amministrazione deve snellire i vincoli e i laccioli
dell'ordinaria e normale burocrazia.
Un problema poi si porrà per quanto riguarderà l'edificabilità e
l'urbanizzazione di quelle zone. Visto che mi sembra di aver capito
che i primi risultati degli studi dovrebbero essere pronti a fine
mese, se ho ben capito, inviterei l'Assessore a darne comunicazione
o con un promemoria o con una comunicazione ad inizio dei lavori,
ma comunque di tenere informato il Consiglio su un fatto che ha
avuto una sua entità e un suo interesse sotto diversi punti di
vista.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK