Consiglio Regionale della Valle d'Aosta - Oggetto del Consiglio n. 2406 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2406 del 2 maggio 2012 - Resoconto
OGGETTO N. 2406/XIII - Reiezione di mozione: "Revisione delle
determinazioni adottate dalla Giunta regionale in merito alla
variante generale sostanziale al piano regolatore del Comune di
Ayas".
Mozione
Il Consiglio regionale della Valle d'Aosta/Vallée
d'Aoste
Visto che il 16 marzo 2012 la Giunta regionale si è
pronunciata in ordine alla variante generale sostanziale al Piano
Regolatore del Comune di Ayas, che adegua la pianificazione del
territorio comunale alle norme stabilite dalla legge regionale
11/98 e al Piano Territoriale Paesistico;
Preso atto che con tale atto il Governo regionale si è
fortemente discostato dalle risultanze emerse dalla Conferenza di
Pianificazione del 6 febbraio 2012 e del 21 febbraio 2012,
proponendo di propria iniziativa al Comune delle consistenti
modificazioni;
Avuto notizia del forte dissenso manifestato
dall'amministrazione comunale di Ayas in relazione alle
determinazioni assunte dal governo regionale, per l'evidente
interferenza dell'organo regionale rispetto all'ambito riservato
alla discrezionalità dell'ente locale, e della sua intenzione di
avviare un contenzioso in proposito;
Ritenuto fondamentale, anche in questa materia, assicurare il
pieno rispetto dell'autonomia comunale e promuovere condizioni di
fattiva e corretta collaborazione;
Impegna
la Giunta regionale a rivedere le proprie determinazioni in
merito alla variante generale sostanziale al Piano Regolatore del
Comune di Ayas nel rispetto delle valutazioni e delle indicazioni
della Conferenza di Pianificazione, emerse nelle riunioni del 6 e
del 21 febbraio 2012, revocando con medesimo atto la deliberazione
n. 558 del 2012.
F.to: Chatrian - Bertin - Giuseppe Cerise - Patrizia Morelli
- Louvin
Presidente
- La parola al Vicepresidente Chatrian.
Chatrian (ALPE)
- Grazie Presidente.
Avevamo presentato questa mozione nel precedente Consiglio, non
eravamo a conoscenza che il Presidente della Regione il pomeriggio
si assentasse, di conseguenza non avevamo chiesto quanto meno
l'inversione, perché avremmo gradito una sua presenza. Dunque
richiesto il rinvio, oggi la volontà è quella di entrare nel merito
di questa mozione, per centrare il cuore del problema, non facendo
"aria fritta", non parlando di altre cose, ma di un tema di natura
prettamente politica.
Più volte ho tediato, di questo chiedo scusa ai colleghi,
soffermandomi sui rapporti fra Regione e Comuni e l'autonomia
comunale, sulla crescita che i nostri Comuni hanno fatto in questi
decenni dal punto di vista dell'autonomia, di tessuto sociale e
politico. Purtroppo non ho avuto la possibilità perché non avevamo
ancora terminato il lavoro quando sono uscito dall'amministrazione
comunale, ma il fatto di adeguare un piano regolatore, di
pianificare un futuro, penso sia il fiore all'occhiello di ogni
singolo Comune, turistico o meno. Avendo fatto il sindaco, ripeto,
non ho avuto il piacere di terminare questo lavoro, ma è un lavoro
che prende tempo, energie, incontri, tante discussioni, soprattutto
occorre la volontà di confrontarsi
in primis
con tutta la
popolazione.
Perché parto da lontano? Ho letto attentamente la delibera n.
558: è curioso che sia il Presidente della Regione - in assenza
dell'Assessore competente - a presentare il tutto, e viene ribadito
anche nel deliberato, cosa quanto meno anomala:
"su proposta del
Presidente, in assenza dell'Assessore, all'unanimità dei voti
favorevoli, delibera".
Dico questo, perché dietro ad un
deliberone così importante ci sono giornate e giornate di lavoro,
incontri, dibattiti, confronti e poi un iter procedurale molto
pesante che - per citare l'argomento in questione - parte dal 25
novembre 2008, il momento in cui la bozza di variante al vigente
piano regolatore generale è corredata dallo studio di impatto
ambientale, pervenuto alla struttura regionale competente, e che è
preceduto dal lavoro fatto a monte dall'ente locale. Quindi parte
l'iter di concertazione con l'Amministrazione regionale, parte
l'iter di condivisione con le strutture e con le possibilità che
ogni ente ha.
Il 28 gennaio 2010 il Comune ha adottato il testo preliminare
della variante sostanziale generale al PRG vigente e
successivamente ha adottato anche il testo definitivo; il tutto
viene portato nella Conferenza di pianificazione, dove viene di
nuovo dibattuto, torna in Consiglio comunale e poi c'è la chiusura
del cerchio; chiusura del cerchio che è avvenuta in due incontri
separati vista la mole: il 6 febbraio ed il 21 febbraio. Ribadisco
che attorno ad un tavolo ci sono l'ente locale proponente, le
modifiche, tutte le strutture regionali che concorrono a questa
pianificazione, ognuna per le sue competenze, poi l'atto finale che
è la delibera di Giunta.
Arriviamo al dunque: da una parte c'è una procedura, dall'altra
c'è la pianificazione di tipo territoriale e ci sono le norme,
quindi tre elementi fondamentali. A pagina 42 del deliberato,
entrando in dettaglio, si cita:
"Constatata la necessità di
proporre modificazione al testo definitivo della variante
sostanziale in generale, in ragione degli indirizzi, si
modificano..."
e poi ci sono i vari capi. Non voglio elencare i
capi modificati, non voglio entrare in dettaglio, ma ne cito due.
Il primo recita:
"l'area destinata alla sosta dei camper e degli
autocaravan deve essere collocata a monte dell'abitato di
Champoluc, anziché all'ingresso del medesimo, per non dequalificare
l'accesso al maggior centro turistico del comune, per favorire
l'accesso pedonale agli impianti di risalita"
; il secondo
recita:
"sotto zona B1 FB1 sono sottoposte a vincolo di nuova
edificazione della Conferenza di pianificazione, subordinando le
stesse alla conclusione del riordino fondiario...
- una
discussione sovente portata dal nostro gruppo in quest'aula
-
...in considerazione dei tempi incerti e lunghi di conclusione
del riordino, nonché l'onerosità dello stesso, si ritiene di non
aderire alla proposta della Conferenza di pianificazione...
- un
passaggio che dal punto di vista politico è quello più importante,
ci si riferisce alla conferenza di un mese prima, dove si era dato
un certo indirizzo -
...e di proporre l'eliminazione
dell'ampliamento della sottozona B1, mantenendo il perimetro
esistente nella zona FB1".
Questo per citare due casi, ma il nostro quesito è un quesito di
natura prettamente politica, nel senso che crediamo che dietro ad
un lavoro di questo genere ci siano tante energie, ci sia la
volontà di pianificare un futuro del proprio Comune, ci siano delle
esigenze, delle potenzialità e poi, nello stesso tempo, di stare
all'interno di un
range
di normative e di procedure, come
citavo prima. Il tutto è stravolto in una delibera di Giunta con
pochissime motivazioni, probabilmente nessuna, ed allora chiediamo
al Consiglio di impegnare il Governo regionale a rivedere le
proprie determinazioni. Non è banale, non voglio tediarvi
ulteriormente elencando le altre piccole o grandi modifiche che
sono state messe in campo, ma al centro della questione c'è il
principio cardine che viene meno, quello dell'autonomia comunale,
quando tutto l'iter è stato portato a compimento
dall'Amministrazione comunale e dall'Amministrazione regionale,
perché l'atto conclusivo era quello del 6 e del 21 febbraio con la
Conferenza di pianificazione.
Abbiamo delle opinioni diverse da quelle del Presidente
Rollandin sui rapporti fra Comuni e Regione, sovente il Presidente
mi ha colpevolizzato come se mettessi in campo delle eventuali
"favolette". Ripeto, è una nostra opinione, abbiamo delle opinioni
diverse rispetto alla reale autonomia di un ente locale, alla
possibilità di affrontare liberamente delle scelte da parte di un
singolo Comune e di decidere, a casa propria, la propria
pianificazione e le proprie esigenze.
Termino dicendo che questo è un atto grave nei confronti di un
Comune. Ci risulta che anche su altri Comuni ci sia la volontà di
modificare le scelte fatte in Conferenza di pianificazione.
Chiediamo al Consiglio di rivedere queste determinazioni, perché
qui si vanno a creare delle condizioni che a nostro avviso potranno
essere pericolose per le competenze, e soprattutto per l'autonomia
locale e comunale.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente. L'iter di approvazione
degli strumenti urbanistici ed in particolare delle varianti
generali ai piani regolatori è piuttosto articolato, come
disciplinato dalla legge n. 11/1998, che prevede diversi momenti di
partecipazione delle strutture tecniche e delle parti
politiche.
Per quanto riguarda il piano regolatore di Ayas, l'iter di
approvazione della variante sostanziale generale è stato molto
complesso e travagliato. La complessità è dimostrata dalle varie
richieste di integrazione effettuate sia dalla direzione competente
che da altri servizi regionali, sia nella fase di valutazione della
bozza che nelle successive fasi di adeguamento. È da lì che
discendono alcune delle date precedentemente citate. Per
l'istruttoria per la valutazione del testo definitivo è stato fatto
un articolato lavoro di riformulazione delle norme tecniche di
attuazione, in quanto quelle contenute nel testo presentato dal
Comune mostravano elementi di incoerenza con le leggi regionali in
materia ed hanno richiesto approfondimenti di tipo tecnico-legale.
In particolare sono state oggetto di specifica analisi le
disposizioni in materia di equilibri funzionali per una carenza di
equità nella loro applicazione (blocco della destinazione di alcune
strutture alberghiere, specificatamente individuate, e di alcuni
alpeggi). Un approfondimento particolare è stato poi dedicato alla
disposizione riguardante la disciplina delle strutture ricettive
(CAV), in particolare l'articolo 47 delle NTA, in quanto questa non
era in linea con la normativa e la giurisprudenza in materia di
sanatoria, nonché in contrasto con le norme in tema di previsione
degli equilibri funzionali che rivestono particolare rilevanza
soprattutto nei comuni a forte vocazione turistica.
La Giunta regionale, come disciplinato dalla legge n. 11,
all'articolo 15, comma 12, lett. c), ha preso atto della
valutazione emersa dalla Conferenza di pianificazione, nonché dei
vari pareri e delle proposte prodotte sia dai singoli servizi
regionali competenti che dal Comune, ed ha deliberato proponendo
alcune modifiche che discendono da una visione più complessiva di
strategia globale, in ragione degli indirizzi generali del PTP,
delle particolari esigenze di tutela paesaggistica ambientale, di
obiettivi generali di sviluppo sostenibile del territorio regionale
rivolto alla crescita delle attività turistico-ricettive, della
conservazione e valorizzazione delle cosiddette "buone terre
agricole" e, al contempo, modifiche volte a garantire il rispetto
dei principi di equità per i cittadini e di sostenibilità
socio-economica. La Giunta ha anche recepito una specifica
richiesta di modifica formulata dal sindaco, audito in Giunta, e
che non era stata accolta dalla conferenza, che riguardava lo
sviluppo di attività artigianali da realizzarsi in determinate zone
agricole.
Riteniamo, come abbiamo fatto e facciamo per tutti i piani
regolatori nell'approvazione della loro variante generale, di avere
fatto gli adeguati approfondimenti, tenuto conto sia delle
valutazioni e dei pareri formulati dai servizi regionali, sia delle
valutazioni espresse in Giunta. Per questo respingiamo la
mozione.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, diciamo che è sempre antipatico quando si arriva
ai livelli di uno scontro fra istituzioni a qualsiasi livello e si
ricorre addirittura ai tribunali per regolare i rapporti fra
istituzioni. Non è una cosa strana, lo facciamo spesso, come
Regione, per tutelarci nei confronti dello Stato, quindi diciamo
che queste cose avvengono. È però sempre un qualcosa di antipatico,
spesso come Regione, quando dobbiamo ricorrere alla Corte
costituzionale...diciamo che se lo Stato avesse prestato più
attenzione alle nostre ragioni prima di bocciare una cosa...adesso
siamo costretti a ricorrere alla Magistratura; quindi quando
un'Amministrazione comunale minaccia o ricorre ad un tribunale nei
confronti della Regione, è sempre qualcosa di antipatico, qualcosa
che non ha funzionato nelle relazioni fra soggetti che dovrebbero
avere un dialogo, nell'interesse comune di questa Regione. Se poi
fosse una prassi abbastanza normale uno scontro istituzionale fra
realtà comunali ed Amministrazione regionale, si potrebbe dire che
rientriamo nella routine: in tutti i momenti ci sono scontri
durissimi fra le Amministrazioni comunali che esercitano fieramente
e con orgoglio la loro autonomia e la Regione. Ora, questa cosa non
è così, non è che sia una prassi ordinaria questo scontro; colpisce
l'attenzione se questo scontro avviene nel momento in cui
paradossalmente l'Amministrazione regionale sembra schierarsi dalla
parte di una minoranza del Comune, peraltro sostenuta da esponenti
della Giunta in campagna elettorale!
Stiamo svolgendo un'attività, che è quella
super partes
della Regione che guarda dall'alto ai piccoli Comuni, oppure questo
è un intervento in gamba tesa, cioè si entra direttamente
schierandosi contro l'Amministrazione che ha lealmente vinto delle
elezioni ed in favore della parte sostenuta da questa Giunta,
addirittura con un Senatore, che ha fatto campagna elettorale in
una certa direzione? A me sembra un po' anomalo questo fatto, non
contesto l'idea che l'Amministrazione entri in conflitto con le
amministrazioni locali, ma il caso in specie crea qualche
riserva!
A mio avviso dovrebbero prevalere delle prassi istituzionali,
dei momenti a monte della vera e propria approvazione del piano,
per fare questi interventi. Ci sorprende che con un intervento
dell'ultimo momento, dopo anni di lavoro, si intervenga a dire che
così non va, cioè c'è tutta una procedura. In Valle d'Aosta
sappiamo che Assessori come l'Assessore all'ambiente sono presenti
sul territorio, quindi non è che queste cose non sono note, ma sono
notissime, si può intervenire per tempo a sollecitare queste
modifiche. Non entro nel merito di queste modifiche, non ne ho né
la competenza, né la conoscenza, ma mi colpisce che
un'amministrazione che rappresenta la maggioranza degli abitanti di
un comune, veda una così forte interferenza dell'Amministrazione
regionale in una maniera che non è proprio ortodossa. Il che fa
presagire che chi magari non è così allineato politicamente con
l'Amministrazione regionale, potrebbe avere delle sorprese
nell'esercizio della sua autonomia comunale. Noi dovremmo dissipare
completamente queste idee e rientrare nella normale dialettica che
c'è fra la Regione e le autonomie locali, sapendo che la Regione
può anche esercitare un forte ruolo a difesa dell'ambiente, del
paesaggio e del territorio. Quindi sicuramente sarà occasione per
rammentare questo intervento così deciso anche in altre situazioni,
ma in questo caso ha qualcosa di anomalo questa "passione
ambientale" che ha colto all'ultimo momento l'Amministrazione
regionale. In questo senso siamo per riaffermare le procedure
rigorose e non questi interventi a gamba tesa all'ultimo
minuto.
Sosterremo quindi convintamente questa mozione, per riaffermare
il principio dell'autonomia comunale e di un confronto che percorra
dei canali più corretti e trasparenti.
Presidente
- La parola al Consigliere Bertin.
Bertin (ALPE)
- Grazie Presidente.
Per anni in Valle d'Aosta abbiamo voluto essere un punto di
riferimento per il federalismo ed in certe occasioni siamo pure
riusciti ad esserlo, avendo aperto un dibattito su questo tema che,
in Italia, per molti anni, è stato relegato nelle università o a
piccole nicchie di interesse. Una vocazione, perlomeno in teoria,
sul federalismo, che per anni ci ha fatto vantare all'esterno
questa nostra primogenitura rispetto a questa dottrina
politica.
In particolare per anni ci si è detti, soprattutto in
riferimento alla legge n. 48/1995 sul sistema delle autonomie
locali, che la Valle d'Aosta rappresentava un esempio di
federalismo interno; non che quella legge rappresentasse un esempio
di federalismo, ma aveva come obiettivo almeno quello di dare una
certa autonomia e responsabilità ai Comuni, essenzialmente dal
punto di vista finanziario. Con questa legge si garantiva che
almeno una parte significativa dei trasferimenti fosse senza
vincolo di mandato. Con questa legislatura si è iniziato lentamente
ad invertire anche questa tendenza: ormai tutti i finanziamenti
senza vincolo di mandato sono periodicamente ridotti e l'autonomia
finanziaria dei Comuni è di gran lunga diminuita. Con questo
provvedimento addirittura si interviene sulla gestione del
territorio, una di quelle competenze che sono comunali per loro
natura, essendo le più vicine al cittadino, applicando il principio
di sussidiarietà, non possono che vedere come principale attore il
Comune. Con questo intervento, anche da un punto di vista
simbolico, si vuole intervenire in una determinazione di un Comune
che, dopo prassi lunghissime di anni nei quali vi è stato un
confronto con l'Amministrazione regionale e con una pianificazione
più generale, si vuole modificare le risultanze di questo
confronto. Da questo punto di vista, come accennava il collega
Donzel, si interviene anche in un processo democratico, perché
questo piano regolatore aveva preso inizio già prima delle elezioni
ed era uno degli elementi che aveva caratterizzato la campagna
elettorale per il rinnovo del Consiglio comunale del 2011. Quindi,
se vogliamo, è anche legittimato il PRG da un voto popolare, e con
questo intervento si va ad interferire in un "procedimento
democratico". Continuando così, nei Comuni avremo soltanto più che
dei rappresentanti del Governo o del Governatore che garantiscono
l'applicazione della volontà del capo...cosa triste per una Regione
che vanta - o perlomeno vantava - una vocazione al federalismo!
Mi torna in mente un libro letto parecchi anni fa riguardante il
federalismo, che faceva un'antologia dei concetti legati al
federalismo e ne identificava circa 800. In questo studio dei primi
anni '80, fatto dall'Università di Philadelphia negli Stati Uniti,
si identificava come unico elemento comune del federalismo la non
concentrazione del potere, pur con tutte le diversità delle
concezioni che ci possono essere. In questa Regione, in questi
anni, stiamo assistendo ad una concentrazione del potere sempre più
personale addirittura, perché è tutto concentrato nelle mani di una
sola persona: il capo della maggioranza, il capo dell'Esecutivo che
vuole interferire ovunque.
Non entro nel merito delle questioni, che non conosco, per cui
non sono in grado di dire se è meglio un'area camper all'inizio del
paese o in fondo al paese, non è questo il ruolo di un Consiglio
regionale, ma con questo intervento si va anche simbolicamente ad
incidere su un elemento di autonomia comunale fondamentale come la
gestione del territorio. Fatti salvi tutti i giusti confronti con
gli interessi generali della Regione come il piano paesaggistico
regionale, alla fine comunque la gestione del territorio, in un
sistema che vede nella sussidiarietà un elemento importante, non
può che essere del Comune. Francamente sono stupito da questa
scelta e anche piuttosto scandalizzato! Grazie.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Ho ascoltato con attenzione gli
interventi dei colleghi e credo di poter dire che le osservazioni
fatte sono legate ad una presa di posizione che francamente è già
stata destituita di fondamento dopo l'intervento dell'Assessore
Zublena, che ha seguito l'iter di questo piano regolatore. Il fatto
che poi a conclusione sia stato portato in sua assenza non è certo
perché lei non c'era o non era d'accordo, in quanto era stato
condiviso da tutti. Questa è una cosa che vorrei sottolineare,
perché un tentativo di chiave di lettura era anche in questo
senso...non è assolutamente così!
Ribadiamo che i rapporti con i Comuni, anche nel momento del
piano regolatore, sono improntati al dialogo ed al confronto, che
sono avvenuti con tutti indipendentemente dalla collocazione
politica. Basta guardare per questo i Comuni che hanno, durante
questa legislatura, approvato i piani regolatori: quando ci siamo
insediati, di piani regolatori approvati ce n'erano ben pochi,
ovvero uno; oggi siamo a 35, e questo è un segnale della volontà di
accelerare, di fare di tutto per riuscire ad andare verso una
pianificazione comunale. Infatti, non essendoci i piani regolatori,
capite che qualsiasi cosa si faceva...anche gli interventi
regionali avvenivano senza che ci fosse un corrispondente atto
programmatorio dei Comuni. E ancora adesso, sottolineiamo che i
Comuni devono accelerare il recepimento di alcuni indirizzi ed
andare verso la conclusione dei piani regolatori, altrimenti non
possiamo intervenire in assenza di un piano regolatore che
recepisca gli interventi che vengono chiesti all'Amministrazione
comunale. Sotto questo profilo, dunque, non ci sono rilievi di
sorta, semmai i rilievi sono legati al fatto che non ci siano stati
piani regolatori in certi momenti, perché se c'erano i piani
regolatori credo che alcune cose sarebbero state più facili da
gestire e forse ci sarebbero state anche le attenzioni dovute.
Invece, dobbiamo dircelo, il fatto di prolungare la discussione sul
piano regolatore è per discutere tanto e giungere a poche
conclusioni, quindi c'è la libertà di continuare la discussione e,
mentre si discute, si fanno le varie operazioni che sono necessarie
in deroga, nell'attesa. Allora credo che su questo non ci sia molto
da aggiungere a dei dati, non a delle illazioni. Non ci sono mai
stati problemi, ci sono stati dei confronti costruttivi con i
Comuni che hanno portato a conclusioni legate alla pianificazione;
ci sono stati e ci saranno dei confronti legati al numero di
abitanti che si vogliono immaginare per i piani regolatori,
cercando di essere ragionevolmente indirizzati verso una certa
linea. Si dovrà capire se si vuole confrontare questo numero con le
nuove abitazioni, quindi l'espansione dell'utilizzo del territorio
o il riutilizzo delle vecchie case (linea che abbiamo scelto),
quindi credo che non ci siano problemi di sorta.
Sull'illazione in merito alla campagna elettorale, voglio
sottolineare che di argomenti relativi al piano regolatore che si
riferiscono a questo...un solo tema è stato evocato, ed è quello
del tunnel lungo o breve, su cui il Consiglio comunale si era già
espresso in favore del tunnel, che è inserito adesso nel piano
regolatore. Il sindaco, in una pubblica conferenza, aveva detto di
concordare su questa linea e ci sono tanto di documenti...alla
presenza di funzionari regionali, che erano stati invitati a
spiegare il perché una soluzione era preferibile ad un'altra.
Quindi proprio la campagna elettorale non c'entra nulla, nessuno ha
voluto andare sotto questi profili! Credo che qualcuno che ha dei
vizi - che non sono quelli nostri - di guardare sempre con l'occhio
distorto, vedendo sempre l'allineato e il non allineato...qui
guardiamo le cose per quelle che sono, con un ragionamento che è
alla luce del sole, perché fatto alla presenza dei diretti
interessati, e con questo credo che non ci siano mai state
difficoltà.
Sulle notazioni incomprensibili di Bertin, che si è rivolto alla
logica del federalismo, il federalismo legato alla "48" credo sia
un dato di fatto; siccome il potere dei Comuni è legato alla loro
possibilità di spesa, la legge n. 48 ha dato questa possibilità ai
Comuni. Che poi la stessa legge, all'articolo 17, dicesse in modo
chiaro che, cambiate le condizioni come sono mutate oggi, ci fosse
l'esigenza di rivedere la stessa legge che noi abbiamo mantenuto
nelle stesse percentuali...ma rivedendo il discorso di utilizzo dei
fondi, d'accordo con i Comuni stessi. Quindi il principio
federalista è stato largamente condiviso e mantenuto, e non credo
che questo sia un problema. Tanto meno accettiamo i rilievi sul
"processo democratico" prima e dopo le elezioni, nessuno è
intervenuto sul risultato delle elezioni, né lì, né altrove; ognuno
ha il risultato che si è meritato, quindi non riteniamo che ci
siano altre osservazioni. Questi risultati sono sempre da prendere
per quello che rappresentano nel bene e nel male, quindi queste
argomentazioni con il discorso del piano regolatore proprio non
c'entrano nulla!
Le osservazioni al piano regolatore sono state fatte
tecnicamente per tutti i punti, alcuni con dei problemi ancora più
rilevanti, in particolare quelli per le CAV, di cui non entro nel
merito perché sono punti delicati che hanno altri riflessi; sugli
altri ci sono state delle motivazioni che abbiamo condiviso ed
abbiamo fatto nostre.
Presidente
- La parola al Consigliere Louvin per
dichiarazione di voto.
Louvin (ALPE) -
Grazie Presidente.
Ma evidentemente il termine "tecnico" ha un'elasticità molto
elevata, può essere utilizzato di questi tempi con grande agio su
tanti piani e su tanti livelli. A me, devo dire che ho letto come i
colleghi, con attenzione, questa lunga ed articolata delibera di
"controdeduzioni" - chiamiamole così - del Governo regionale al
piano regolatore generale di Ayas, non è francamente parso che ci
si sia mossi su un piano particolarmente tecnico, e lo dico
avendola letta, ripeto, varie volte, soprattutto in quello che è il
suo cuore:
"L'area destinata alla sosta dei camper deve essere
collocata a monte per non dequalificare l'accesso...Si ritiene di
non aderire alla proposta della Conferenza di pianificazione
(che è luogo di consultazione e concertazione tra le
amministrazioni)
...Si intende privilegiare in merito alla
viabilità, tra le alternative, una diversa da quella scelta dal
Comune...Non si è ritenuto equo differenziare il
territorio"
...equo non è un termine tecnico, equo è per
eccellenza il termine che qualifica la valutazione di merito, e
guardi caso, Presidente, in queste controdeduzioni del Governo
regionale, ricorre più volte, almeno tre volte, questo termine! Si
è ritenuto equo mantenere un unico indice di densità fondiaria. Tu,
Comune, perché ti dai tanto da fare per pensare in modo diverso?
Pensiero unico: signori, ma è tanto semplice, è tanto normale,
d'altra parte lo suggerisce anche Orwell, il
Grande
Fratello
, quello che osserva, non con lo sguardo obliquo un po'
tendenzioso di qualche collega dell'opposizione, ma quello limpido,
cristallino, del
Grande Fratello
che osserva e decide per
tutti! A parte, il
Grande Fratello
è nato in questo
bellissimo romanzo che aveva per titolo "1984" che, guarda caso, è
l'inizio di un'era politica anche per la nostra Regione.
Quindi qui abbiamo, Presidente Rollandin, e glielo diciamo senza
tanti giri di parole, un atto di pura "arroganza" da parte del
Governo regionale al quale non fanno vero le pur decorose
osservazioni dell'Assessore Zublena, di visione di strategia
generale, di obiettivi, di tutela, di crescita delle attività, di
buone terre agricole. Guardi caso, Presidente, due Comuni come
Courmayeur e Ayas, dove sono sul tappeto problematiche pesanti di
investimenti privati, di interessi in gioco molto elevati, sono i
Comuni che in questo momento hanno conosciuto le vicende più
travagliate dei piani regolatori, e ad Ayas lei vede riaffermare
una sua signoria: questa è la logica politica di questa nostra
Regione! È una prevalenza del livello regionale sul piano
istituzionale, ma è una prevalenza politica di fronte ad una
differenza di atteggiamento, di valutazioni che avvengono in un
Comune.
Noi riteniamo, sì, grave istituzionalmente che i Comuni siano
portati ad un scontro, spinti ad uno scontro nei confronti della
Regione, ma sono pochi, sono forse pochissimi, sono addirittura
unico, i casi dei Comuni che si potranno permettere di contrapporre
una loro visione a quella della Regione, non abbiamo in genere
questa grande possibilità di fare da contrappeso alla Regione. Qui
si sente molto, molto pesante l'aria che tira a Palazzo regionale
e, devo dire, è abbastanza frequente che molto prima di arrivare a
situazioni di questo genere, i Comuni si vedano nella condizione di
innestare la retromarcia e di fare le loro marcie indietro. Questa
è una vicenda che, ripeto, non mi soffermo sui dati tecnici, che
pure mi porterebbero a fare anche altre considerazioni più
dettagliate, è una vicenda che è squisitamente politica. Noi
crediamo che una volta raggiunto in sede di Conferenza di
concertazione, tra le strutture ed il Comune si debba andare ad una
logica, per quanto possibile, di adeguamento a questa logica, non
di richiamare le strutture in seno alla Giunta regionale e portare,
spingere la decisione verso gli obiettivi che la Regione può, per
motivi personali, politici, più o meno generali, voler imporre ad
un territorio. O il territorio lo consideriamo tonto, o lo
consideriamo in grado di esprimere delle valutazioni diverse da
quelle che vuole imporre in modo omogeneizzante la Regione, oppure
semplifichiamo! Ma allora riduciamo i Comuni, allora andiamo verso
una logica podestarile, perché questo è il senso di questa azione!
Noi non lo stiamo amplificando.
Qui è una vicenda esemplare, è una vicenda esemplare, che
crediamo debba trovare in questo momento, anche da parte del
Consiglio regionale, un minimo di attenzione nei confronti di un
Governo che ha preso velocità. Ne ha presa tanta, ne ha presa un
po' troppa, in questa vicenda, questo appare in modo assolutamente
plateale ed il ripensamento non lo chiediamo nemmeno più al
Presidente, è fin troppo evidente che sottovaluta e snobba questo
tipo di valutazioni che noi facciamo qui, pubblicamente, ma
chiediamo ai colleghi, che pure sono stati in molti casi anche
sindaci, amministratori regionali...ma a voi, sta bene? A voi sta
bene questo tipo di situazione? Sta bene che la Regione possa
forzare la mano in questo modo? Perché sappiamo come è poi lo
sviluppo della fase conclusiva, Assessore Zublena, abbiamo riletto
anche noi l'articolo 15, siamo andati a rivedere tutti i passaggi,
e poi il bivio è molto stretto, e non abbiamo più tante possibilità
di negoziato, prendere o lasciare...o azzerare magari la procedura
di piano regolatore, andare a trovarsi come Comune in condizioni
molto difficili, di dover considerare come qualcosa da buttare al
macero anni di lavoro, perché? Perché la Regione...eh no, no, tu
devi fare così, perché devi fare così, l'area camper va messa da
quella parte, qui si vuole spezzare la schiena ai Comuni, lo si
vuole fare in modo esemplare.
A noi questo discorso non piace, a noi del gruppo dell'ALPE
questo discorso non sta bene, ma crediamo che non stia bene anche a
molti amministratori, anche a molti cittadini della Valle
d'Aosta!
Presidente
- La parola al Consigliere Giuseppe
Cerise.
Cerise G. (ALPE)
- Grazie Presidente.
Non avevo intenzione di prendere la parola sulla discussione di
questa mozione, in quanto quello che è stato detto dai colleghi che
mi hanno preceduto è più che chiaro, ma visto il silenzio
assordante che è venuto dai banchi della maggioranza, sento il
dovere di fare alcune considerazioni. In questa sala siedono
diversi ex sindaci, consiglieri, assessori comunali che erano i
portabandiera, a volte molto più ferventi del sottoscritto, in
difesa dell'autonomia comunale. Oggi vedo un rilassamento pacifico
e tranquillo della situazione.
Intanto
chapeau
all'Assessore Zublena per la sua
appassionata difesa d'ufficio, assente al momento in cui...a tutti
può succedere qualcosa, per carità, ma una difesa che probabilmente
quando è passato il piano regolatore di Saint-Marcel, dove mi pare
che anche lì ci fosse la volontà di entrare a gamba tesa sugli
indirizzi del Comune, Assessore...lì ha trovato il tempo per
esserci ed eventualmente per difendere una certa posizione, che io
condivido, un plauso anche per questo! Qui c'è una perfetta rottura
del principio di pari dignità istituzionale dei vari livelli di
governo, che è prevista nella riforma del Titolo V della
Costituzione, messo come elemento prioritario. Qui l'autonomia la
si rivendica in fase ascendente ed in fase discendente poi non se
ne tiene conto!
Presidente, lei ha parlato prima del vizio di guardare le cose
in modo distorto...non è mia intenzione guardare le cose in modo
distorto; fra l'altro, un paio di mesi fa, sono stato operato alla
cataratta, mi hanno messo anche il correttivo per la miopia, di
conseguenza cerco di avere una visione più che buona della
situazione! Questo è merito anche del Servizio sanitario
regionale...a parte il discorso dei tempi di prenotazione di cui
abbiamo già parlato in altri momenti! Ma dico che qui si va
nell'indirizzo di un'espropriazione di una delle principali
competenze dei Consigli comunali, che è la gestione del
territorio.
Se lei non condivide alcune di queste impostazioni, ha due
elementi: modificare la legge n. 11, che adesso per certi aspetti è
venuta all'attenzione delle commissioni, e il piano paesistico
territoriale. Ma quando c'è il rigoroso rispetto degli indirizzi e
delle norme cogenti del piano paesistico territoriale e della legge
n. 11, credo che nel discorso della Conferenza di pianificazione
queste norme già vengono fatte rispettare con peso da parte dei
funzionari.
Mi ricordo che si interveniva nei confronti della Giunta a volte
per cercare di ammorbidire quella posizione eccessivamente rigida,
che era quella dei funzionari; qui invece si stanno invertendo le
parti!
Credo che qua, se non si riporta nuovamente ai Comuni quella
dignità di autonomia per quelle che sono le cose di loro stretta
competenza, sicuramente non è una bella immagine per una Regione
autonoma. Di conseguenza darò il mio voto convinto a questa
mozione. Ripeto: non volevo intervenire, ma non volevo che un bel
silenzio non fosse mai scritto!
Presidente
- La parola al Presidente della Regione,
Rollandin.
Rollandin (UV)
- Le interpretazioni che sono state date a
questo piano regolatore che è stato approvato dalla Giunta come gli
altri 33...mi fa specie che il collega Cerise parli degli altri
piani regolatori, che non ci sono...gli altri mancano, li stiamo
aspettando! Fino a quando abbiamo dato un'accelerazione, ce n'era
uno approvato. Dico: qual è la logica con cui si può parlare di un
prima e di un dopo? Ce n'era uno! Adesso siamo al trentacinquesimo
e stiamo facendo di tutto perché si arrivi ad una definizione per
le ragioni che ho detto. Quindi il discorso che è stato fatto non
so a cosa si attacca, non c'era niente!
Il discorso della pianificazione territoriale regionale con il
PTP che giustamente ha ricordato, fissa i capisaldi non a caso, ma
molte volte i rilievi ai Comuni sono stati fatti perché alcune cose
non erano in linea con il PTP o altre osservazioni. Quindi il
problema non si pone proprio in questo senso, e l'autonomia
comunale è corretta, ma il passaggio in Giunta non è una presa
d'atto, è un intervento che tiene conto di alcune osservazioni;
osservazioni che non sono fatte da Tizio o da Caio, ma che sono
tecniche!
Vorrei anche dire che l'equità non è un discorso che non è
tecnico, ma proprio la valutazione dei parametri, che se sono
distorsivi non sono equi, è un'osservazione tecnica, prettamente
tecnica e come tale è stata fatta, perché l'attuazione di alcuni
provvedimenti con parametri non corretti è un'osservazione che
andava nella direzione di non rispettare un corretto atteggiamento:
quello di avere una posizione equa nei confronti degli interventi
indistinti di chi utilizza questi parametri. Quindi il discorso di
equità è un discorso tecnico, non politico, e come tale è stato
recepito, e noi non abbiamo fatto altro che recepire questi
concetti.
Da parte nostra non possiamo che ribadire che non c'è stato
nessun tipo di ingerenza, c'è stata la valutazione di alcuni
passaggi che sono determinanti per lo sviluppo non solo della zona
di Ayas, ma della zona nel suo complesso, con le ricadute
economiche e sociali, niente di più. Quindi l'autonomia comunale
tanto reclamata rimane intatta, tutte le altre scelte sono state
rispettate, ci mancherebbe! Quanti punti ci sono nel piano
regolatore? Sono stati completamente rispettati!
Voteremo quindi contro questa mozione.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Ho cercato di illustrare brevemente questa nostra mozione, che
manterremo, cercando di mettere in evidenza che di tecnico questa
mozione non aveva nulla, e voglio ribadire questo concetto, proprio
perché le osservazioni tecniche sono state fatte nei cinque anni di
corso, dal 2007 al 2012. Se però riteniamo che il tecnico dica: si
ritiene di non aderire alla proposta della Conferenza di
pianificazione e di proporre l'eliminazione dell'ampliamento di una
zona...scusatemi, ma di tecnico questo punto - un esempio per tutti
- non ha assolutamente nulla!
Per ribadire il concetto che noi, con una certa delusione,
capiamo che la volontà della maggioranza è di non accogliere la
mozione che abbiamo presentato, cercando di non andare su altri
binari legati a quanti sono i Comuni che hanno presentato la bozza
o che hanno già avuto il parere positivo dell'Amministrazione
regionale, il quesito non era questo. Oltretutto il dibattito non
era sul passaggio da 1 a 33, perché è andare fuori tema e nel
classico tema da liceo avremmo preso fuori tema, da 3 a 4, quindi
questo non era il tema di questa mozione! Il tema di questa mozione
era di natura prettamente politica, perché un intervento così, a
gamba tesa, non è su un discorso tecnico, ma è assolutamente un
elemento di tipo politico.
Presidente
- Pongo in votazione la mozione in
oggetto:
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Cari colleghi, essendo stato espletato
l'intero ordine del giorno, dichiaro conclusi i lavori dell'odierna
adunanza del Consiglio regionale.
La seduta è tolta.
---
L'adunanza termina alle ore 17,14.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK