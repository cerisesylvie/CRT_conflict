Consiglio Regionale della Valle d'Aosta - Oggetto del Consiglio n. 1364 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1364 del 9 marzo 2022 - Resoconto
OGGETTO N. 1364/XVI - Interpellanza: "Proposte di modifica
dell'attuale bozza di disegno di legge a favore delle aree montane
con particolare riferimento alla "fiscalità montana"".
Bertin (Presidente) -
Punto n. 33. Per l'illustrazione,
ha chiesto la parola il consigliere Aggravi.
Aggravi (LEGA VDA) -
Non è la prima volta che presentiamo
un'iniziativa relativa al futuro o al percorso di questa legge a
favore delle aree montane che è stata promossa dal Ministero per le
autonomie ricoperto principalmente dal ministro Gelmini. Abbiamo
però fino ad oggi trattato in generale la materia, con
quest'interpellanza vogliamo invece concentrare l'attenzione su uno
dei capi di questa o di queste bozze che sono in esame, in
elaborazione.
In particolare i passaggi, io direi l'insieme di articoli o di
proposte che riguardano la fiscalità montana, in particolare quelle
che sarebbero le istituzioni della zona fiscalità di vantaggio,
ovvero di zona franca montana. Non devo ricordare l'interesse o
comunque anche se vogliamo un po' i sentimenti di Amarcord... zona
franca a cui ci fanno pensare e forse anche a delle occasioni perse
e anche a un mondo che cambia, perché ovviamente, rispetto a quello
che si pensava nel passato, parlare oggi di zona franca è una cosa
ben diversa rispetto alla genesi negli anni immediatamente del
dopoguerra e soprattutto un mondo fatto di dogane che almeno fino a
questo momento, poi vedremo quale sarà il futuro della
mondializzazione, ma per adesso è un mondo che non c'è più.
Soprattutto la stessa integrazione europea, fra un po' specie dirla
così, però, almeno dal punto di vista delle barriere doganali, ha
cambiato notevolmente la conformazione e la struttura delle zone
franche.
Avevamo anche - lo citiamo in premessa - presentato con un
ordine del giorno la richiesta di costituire una Commissione
speciale per l'analisi dell'applicazione dell'articolo 14 dello
Statuto, ovviamente in chiave moderna, purtroppo la maggioranza e
il Consiglio non hanno accettato questa proposta, e un po' mi
spiace; a fronte di questo abbiamo pensato però di andare a
declinare e ad approfondire una serie di temi - perché no? - anche
con l'utilizzo delle iniziative consiliari.
All'interno delle bozze, come già dicevo in precedenza, ci sono
tutta una serie di proposte di principi, tra l'altro, c'è anche un
passaggio che riguarda la fatidica IMU, categoria D, che anche
quella spesso è stata anche oggetto di discussione, ma va detto che
poi all'interno della bozza si rimanda e si dice sostanzialmente
che, nell'ambito dell'applicazione di queste misure, si prevede per
le Regioni a statuto speciale e le Province autonome l'applicazione
attraverso le disposizioni dei rispettivi Statuti e delle norme di
attuazione.
A fronte di questo era stato oggetto di interlocuzione con lo
stesso Ministro da parte del nostro movimento Dipartimento
Montagna, era stata inviata una nota proprio dove noi siamo andati
a sottolineare - e penso che questo sia anche stato fatto a livello
di Regioni autonome e di Province autonome - il rischio che si
sarebbe potuto creare, se vogliamo, una sorta di svantaggio
competitivo, tra le Regioni a Statuto ordinario, per cui
l'eventuale applicazione
tout court
di queste previsioni
avrebbe potuto permettere un'applicazione molto più rapida con una
legge ordinaria rispetto a dei meccanismi, ovvero quelli delle
norme di attuazione che sono notevolmente più rigidi - in parte
anche oggi abbiamo avuto occasione di sentirlo e di parlarne
nuovamente - rispetto ovviamente a una legge ordinaria.
A fronte di questo, le tre domande che i colleghi Distort,
Planaz e io abbiamo presentato vogliono cercare di fare un po' di
chiarezza, ovvero capire "se le prospettate misure di "fiscalità
montana" possano essere applicate, in caso di approvazione della
legge così come oggi scritta - facciamo un po' di esercizio, se
vogliamo, di stile ma è utile io penso perché capire dove si va è
sempre importante - nella nostra realtà con semplice legge
regionale oppure occorrerà necessariamente avviare la procedura di
definizione..." di una o più specifiche norme di attuazione.
Chiediamo poi "se le misure di "fiscalità montana" possano generare
distonie e/o conflitti con l'attuale impianto della norma di
attuazione n. 184", in sintesi sappiamo che la 184 ci consente di
poter manovrare le imposte facendo leva sul bilancio regionale,
quindi capire se sono state fatte anche delle valutazioni in tal
senso, magari potrebbero esserci delle problematiche eventualmente.
Domandiamo poi "se sia intenzione del Governo regionale proporre
modifiche all'attuale bozza in discussione inerenti la materia
fiscale nelle deputate sedi e/o in interlocuzioni con il Ministro
referente".
Sappiamo che l'assessore Caveri più volte ne ha parlato anche in
seno alla Conferenza delle Regioni, forse è più che intenzione
capire se è stato presentato qualcosa e soprattutto se c'è una
linea comune nelle realtà autonome, perché, ripeto, non me ne
vogliano i colleghi delle Regioni a Statuto ordinario ma il rischio
che si creino sostanzialmente due velocità nell'eventualità che
questa parte possa avere poi applicazione, si potrebbe rischiare
davvero di vedere realtà che hanno scritte nei loro Statuti, nelle
loro Costituzioni regionali delle previsioni che non sono mai state
applicate, per carità di Dio, spesso anche con notevoli palliativi
rispetto alle potenzialità che c'erano state, ma comunque con
accordi anno per anno... Dall'altro lato, trovarsi magari Regioni,
che, tra l'altro, hanno strutture economiche e settori più
sviluppati, il Triangolo del Nord Italia, oppure anche altre
Regioni che avevano avviato dei percorsi di autonomia differenziata
e di proposte hanno già fatto dei ragionamenti in tal senso...
rischiare di trovarsi in un momento in cui magari noi avremmo delle
difficoltà, soprattutto perdere il tempo, che sarebbe una cosa
estremamente negativa e creerebbe non tanto alla fine una fiscalità
di vantaggio ma una posizione di svantaggio rispetto a realtà che
non solo numericamente ma anche per certi versi più strutturate e
più pronte a rispondere alle necessità delle realtà produttive. Mi
concentro principalmente su quelli che possono essere gli
insediamenti di nuove produzioni, considerato anche che forse, a
differenza di quello che si pensava nel primo
lockdown
e che
si è un po' sviluppato nel secondo lockdown e che forse si sta
sviluppando ancora di più a fronte della crisi che c'è in Ucraina,
il fatto di andare a pensare a delle politiche di
reshoring
,
quindi riportare certe produzioni direttamente in Europa anche
strategiche... pensiamo a tutta la filiera tecnologica dove il
fatto anche di avere una guerra che coinvolge l'Est e che avrà
degli effetti rischia poi anche di far saltare quel collegamento
con la Cina che oggi è sostanzialmente il produttore madre di tutta
una serie di cose.
Posto poi il fatto, e chiudo la presentazione con
quest'immagine, che è bastata una nave di traverso nel Canale di
Suez per mandare in tilt l'industria europea, ci dimentichiamo di
questo che ovviamente una nave in tilt è sicuramente meno
impattante rispetto a una guerra, ma in realtà ha avuto degli
effetti, seppur per breve tempo, molto simili a quelli che oggi
stiamo vivendo e che altre realtà purtroppo stanno vivendo.
Presidente -
Risponde l'assessore Caveri.
Caveri (AV-VdA Unie) -
Seguire l'iter di questa legge è
stata una delle esperienze più singolari che abbia vissuto in vita
mia, nel senso che è possibile che questa legge vada domani al
Consiglio dei ministri, perché queste sono le notizie degli ultimi
istanti e devo dire che questa proposta di legge in realtà ha avuto
un iter abbastanza travagliato e a tutt'oggi, che io sappia, i
grandi partiti che fanno parte del Governo, non ne hanno una
consapevolezza piena. Ho parlato con esponenti regionali del PD,
della Lega, della stessa Forza Italia, che è lo stesso partito del
ministro Gelmini e anche con i Presidenti o gli Assessori di
Fratelli d'Italia, in realtà questo testo è cambiato mille volte
con un percorso a zigzag, che personalmente seguo oramai dal giugno
del 2021, quando è nato questo Tavolo tecnico-scientifico nazionale
per le montagne italiane. Titolo roboante dietro al quale ci sono
stati vari esponenti, per la Valle d'Aosta era stato chiamato, non
su nostra richiesta ma su richiesta del ministro il professore
Alderighi dell'Università della Valle d'Aosta, che si è trovato
anche un po' spiazzato, nel senso che abbiamo avuto parecchi
incontri in cui mi sono permesso anche un po' di alfabetizzarlo su
di una materia che è specifica, quindi uno può essere un professore
universitario, uno scienziato, ma è del tutto evidente che qui ci
troviamo di fronte a una materia che nel tempo è cambiata e che
nasce sostanzialmente dalla legge sulla montagna nel 1994
ampiamente disattesa.
Che cos'è successo da allora? Che il Ministro ha scarsamente
interloquito con le Regioni, abbiamo avuto degli incontri a
dicembre, a gennaio di quest'anno, fino a un momento topico: l'8 di
febbraio, in cui sostanzialmente sull'ultima ennesima bozza di
legge abbiamo cercato, come Regione, di presentare una serie di
emendamenti, che partivano, tra l'altro, da una previsione. Questa
legge avrà, se mai verrà approvata, anche se ormai siamo a un
annetto dalle elezioni politiche e c'è di mezzo la finanziaria,
francamente non so se si arriverà alla fine... però in realtà
questa legge ha una copertura finanziaria di 100 milioni per
quest'anno e 200 milioni per l'anno a venire. È del tutto evidente
che, e questa era la domanda che noi avevamo posto, se davvero
fossero state messe in campo tutte queste misure, e non mi
riferisco solo a quelle fiscali, davvero 100 milioni che, detto
così, appaiono un cifrone ma sparso su una montagna italiana in cui
addirittura nelle proposte iniziali  non si capiva neanche
quale sarebbe stata la perimetrazione, perché la proposta iniziale
del Ministro era mantenere le perimetrazioni del 1952 che
rappresentavano una montagna di una vastità tale da rendere degli
spiccioli questa ripartizione delle cifre. Le ripeto: questa non è
una considerazione di Luciano Caveri, è una considerazione di tutto
il mondo della montagna in maniera totalmente pluralistica.
A questo punto io sarei stato tentato di analizzare questo Capo
V (Fiscalità montana), dandole naturalmente ragione; è del tutto
evidente che questa è l'applicazione esatta dell'articolo 48bis del
nostro Statuto, cioè armonizzare la legislazione nazionale con
l'ordinamento della Regione Valle d'Aosta tenendo conto delle
particolari condizioni di autonomia attribuite alla Regione. Non è
una norma di attuazione di applicazione dello Statuto, ma è una
norma integrativa rispetto al fatto che le norme dello Stato
spesso, come potrebbe esserlo in questa materia, non tengono conto
della situazione valdostana e da lì... e anche nell'ultimo testo,
di cui le parlerò, che ho ricevuto pochi minuti, fa esiste questa
clausola di salvaguardia, che, come lei sa, è un po' stucchevole,
nel senso che poi bisogna nella trattativa con lo Stato trovare
esattamente il punto di caduta.
Che cosa resta al di là dei 100 milioni, che restano, purtroppo,
tali e quali? Io in questo momento, poi le darò la copia ricevuta
solo ora, mi sono confrontato con Marco Bussone dell'UNCEM perché
facciamo un po' i Cric e Croc della situazione... adesso resta una
norma generale che è l'articolo 13 (Finalità della fiscalità
montana), che è molto generica e, tra l'altro, dice: "le misure di
sostegno di cui al presente Capo sono regolate in conformità agli
articoli 107 e 108 del Trattato". Si mettono le mani avanti perché
c'è tutta la questione degli aiuti di Stato, c'è tutta la questione
di fare in modo che questa norma non violi tutta una serie di
principi comunitari.
Uno dei problemi che era emerso era proprio il passaggio a
pettine da parte del MEF perché i Ministeri fanno i gradassi, poi
finisce al MEF e una serie di cose spariscono. Tra queste è sparita
la zona franca montana, nel testo non c'è più, c'è un articolo, che
è l'articolo 14 che si chiama: "Misure fiscali di favore per le
imprese montane "giovani"", quindi si immagina che per "giovani"
sono delle microimprese e, come tali, più facilmente ascrivibili
agli aiuti di Stato, ed è rimasta un'altra norma che si chiama "Io
resto in montagna"; anche in questo caso bisogna avere
caratteristiche di età: che non abbiano compiuto, non so perché, 41
anni di età, quindi io sono ampiamente fuori, io credo che lei c'è
ancora ampiamente dentro, se vuole fare un'iniziativa, sappia che
c'è "Io resto in montagna" che stanzia però per il 2023, perché si
portano già avanti capendo che nel 2022 non ci sarà, 17,5 milioni,
come si suol dire "bruscolini". Resta poi un'agevolazione fiscale
per il trasferimento di proprietà di fondi rustici in Comuni
classificati montani o accorpamento di proprietà
diretto-coltivatrici. È vero che qui, per fortuna, è passato
l'emendamento che noi abbiamo proposto che riguarda la
classificazione dei Comuni montani, cioè si prevede che ci sia una
nuova classificazione dei Comuni montani e questo è certamente
positivo.
Lei ha perfettamente ragione, nel momento in cui il Parlamento,
o almeno uno dei due rami del Parlamento congelerà le norme, noi
dovremo vederle rispetto alle norme di attuazione vigenti. Sparisce
la zona franca montana, perché sparisce? Perché, in effetti, in uno
dei testi intermedi non si prevedevano delle regole così precise
per individuare quali fossero, tant'è che le Regioni hanno detto:
"guardate ragazzi che o voi mettete delle norme in cui si capisce
chi sarà zona franca montana, oppure è del tutto evidente che
questa legge non andrà avanti, perché, nel momento in cui la platea
si allarga a dismisura e abbiamo 100 milioni di euro, non si
capisce come si può fare".
Io credo che lei abbia ragione nel dire... e so che c'è
stato un lavoro di approfondimento da parte del Consiglio regionale
con uno studio e con una giornata di riflessione sulla zona franca,
credo che sia comunque sempre interessante capire che cosa capiterà
nell'iter e semmai spunteranno queste zone franche che ogni tanto
spuntano nelle finanziarie e poi finiscono magari per essere
applicate, come è capitato in Liguria, in un Comune a confine tra
Ventimiglia e Mentone, perché vede su questo io penso al geometra
Sarteur, che è il capo degli Indipendentisti, che molto spesso
continua a ripetere che noi siamo perdenti perché non abbiamo
applicato la zona franca. Io credo, come lei ha detto giustamente,
che il tema della zona franca sia un tema veramente complesso. Se
fosse stata applicata la zona franca nel secondo dopoguerra, e si
cita questo famoso comizio di Amintore Fanfani in Piazza Chanoux,
che disse: "tranquilli Valdostani - si era sotto elezioni - tra
poche settimane poi avrete la zona franca"... se la zona franca
fosse stata fatta allora, noi probabilmente oggi godremmo ancora di
qualche residuo della zona franca. Nel frattempo la legislazione
nazionale e la legislazione soprattutto europea hanno messo un
bollino rosso sulle zone franche esistenti e un bollino ancora più
rosso sulle possibili zone franche nuove, il che non vuol dire...
il collega Bertschy ha studiato anche lui questa normativa e la
ricerca di soluzioni possibili... oggi una delle cose che si
potrebbero fare è immaginare di avere un punto franco che possa in
qualche maniera consentire l'esportazione a Paesi terzi, perché non
potrebbero essere Paesi dell'Unione europea perché si andrebbero a
violare dei principi fondamentali dei Trattati.
Io le consegno l'ultimo testo, non so se alla fine domani andrà
in Consiglio dei ministri perché io so che molti partiti, compreso
il suo, sul passaggio al Consiglio dei ministri di questo testo
hanno profondi dubbi.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
La ringrazio, Assessore, anche per
il testo che avrò con i colleghi occasione di esaminare dopo la
consegna, sicuramente le preoccupazioni che poi alla fine sono
comuni... soprattutto laddove un testo che nasce con un nobile
titolo ma che poi, per certi versi, a un certo punto è diventato
anche una piccola diligenza dove tutti hanno aggiunto dei pezzi,
perché l'altra volta mi ricordo che avevamo anche parlato della
parte della sanità di montagna, c'era la parte riguardo alle figure
professionali di montagna, c'è stato un po' un popolamento caotico
degli articoli se vogliamo. Sul discorso delle zone franche poi,
vedendo anche l'esperienza, lei citava quella della Liguria, ma
anche tutta l'esperienza e gli effetti delle zone economiche
speciali che al sud sono state promosse, che poi però alla fine
hanno portato quello che hanno portato... perché poi comunque c'è
un problema di natura comunitaria, c'è un problema legato, come
diceva lei, agli aiuti di Stato, a tutta una serie di
limitazioni... blocca notevolmente lo sviluppo di queste realtà,
che, a mio giudizio, se non troveranno una
lobby
buona in
Europa, poco si potrà fare.
Sul discorso del punto franco delle esportazioni, sicuramente,
come dicevo in premessa e come ha detto giustamente lei, è bene
anche ricordarlo, perché ogni tanto ci dimentichiamo che il
perimetro dell'area economica europea nasceva per mettere ordine
all'IVA, nel senso che nelle varie importazioni ed esportazioni e
nel sogno dei primi padri costituenti dell'Europa c'era in realtà
quello di avere un'omologazione oppure una standardizzazione a zero
nelle importazioni ed esportazioni tra gli Stati europei, poi
sappiamo come sono andate le cose. Poi noi, purtroppo, in Italia
l'IVA la conosciamo molto bene rispetto ad altre realtà, cosa che
crea non solo una sorta di barriera all'entrata delle importazioni,
ma poi soprattutto un problema anche di mercato interno perché,
quando andiamo poi a pagare il conto della spesa o di altro, ci
rendiamo conto dell'IVA.
Come il mio movimento ha espresso più volte anche in sede degli
Europarlamentari ma anche di tutto il gruppo che si occupa di
montagna, la speranza di bloccare un disegno di legge che rischia
di creare notevoli problematiche applicative, lei ha citato quella
più grossa, ovvero sulla classificazione di che cosa sia montagna,
poi in Italia siamo specialisti sotto questo punto di vista,
soprattutto anche sulle altezze, dall'altro lato però la vera
problematica era poi avere un'ennesima legge di difficile,
complessa o disordinata applicazione.
Sulle cifre non vado a dire nulla perché lei l'ha già detto: il
Fondo montagna per il Covid superava i 700 milioni, 100 milioni,
magari anche con la creazione dell'agenzia che qualcuno voleva
avremmo potuto creare l'ennesimo carrozzone.
Chiudo dicendo che sicuramente se la zona franca fosse stata
applicata come lo era nel 1948-1949, nel dopoguerra, forse oggi
qualcosa ci sarebbe rimasto; è vero anche che forse in quel momento
ci sarebbe stato un diverso sviluppo della Valle, perché quello che
ci dimentichiamo spesso e volentieri è che la zona franca ha un pro
e un conto, poi dipende uno come la vede. Io preferisco avere meno
tasse che ridistribuire la ricchezza, c'è chi in una visione più
progressista, più solidarista o più nordica, se vogliamo, dal punto
di vista dei Paesi scandinavi, anche se poi non è sempre così,
preferisce avere un'imposizione fiscale più alta e redistribuire.
Ovviamente però oggi non siamo qui a parlare di storia e poi
comunque bisogna pensare che probabilmente avremo delle sfide
future ben peggiori e ben più importanti che forse ci faranno anche
cambiare idea su tanti concetti.
Bene è però non fermarsi e valutare sempre quelli che possono
essere gli effetti e le incombenze di norme che magari hanno,
ripeto, un bel titolo ma che possono poi nascondere notevoli
insidie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK