Consiglio Regionale della Valle d'Aosta - Oggetto del Consiglio n. 1098 del 26 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1098 del 26 gennaio 2005 - Resoconto
OGGETTO N. 1098/XII - Collegamenti informatici tra la Biblioteca
regionale e le singole biblioteche comunali. (Interrogazione)
Interrogazione
Tenuto conto del ruolo importante che svolge il sistema
bibliotecario valdostano in ambito culturale;
Considerato che una delle peculiarità di tale sistema è il
collegamento che esiste tra la biblioteca regionale e le singole
biblioteche comunali;
Atteso che l'elemento cardine che consente tale collegamento
risiede nella possibilità di far parte dello stesso sistema
informatico che dovrebbe consentire ad ogni singola biblioteca,
come nodo della rete del sistema, di far riferimento all'intero
patrimonio bibliografico presente nell'insieme delle
biblioteche;
Ritenuto opportuno avere informazioni al riguardo;
la sottoscritta Consigliera regionale
Interroga
l'Assessore competente per sapere:
1) quali sono le caratteristiche fondamentali del sistema
informatico, e quando è stato adottato;
2) se tale sistema risponde alle esigenze delle singole
biblioteche comunali, come, ad esempio, quella di estrarre dal
catalogo generale i dati loro relativi e di apportarvi i necessari
adeguamenti;
3) se nel sistema adottato si sono rilevati inconvenienti
tali da suggerire eventuali modifiche o in prospettiva l'adozione
di un altro sistema e, in questo caso, se l'attuale sistema
consentirebbe il trasferimento in altro sistema dei dati
attualmente in suo possesso.
F.to: Squarzino Secondina
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si chiede quali sono le
caratteristiche fondamentali del sistema informatico e quando è
stato adottato.
Questo progetto è stato avviato molti anni or sono, lo studio
sulla automazione del sistema bibliotecario della Regione Valle
d'Aosta è stato presentato da "INVA" nel settembre 1989 e portò in
allora alla scelta di un sistema denominato "GEAC Advance", della
società francese "GEAC". Tale scelta fu fondata sulle seguenti
motivazioni. L'esperienza e l'affidabilità della società "GEAC",
specializzata nel settore dell'automazione delle biblioteche e con
importanti referenze a livello internazionale; inoltre l'aderenza
del sistema a tutti gli standard internazionali per lo scambio dati
bibliografici, "Unimark ISO 2709".
La prima versione del sistema installata fu la 1.9, era un
sistema operativo Unix, database Univers, con accesso via terminale
con interfaccia a caratteri. I diversi moduli componenti il sistema
sono stati attivati progressivamente a partire da tale data: il
modulo per la catalogazione, settembre 1990, il modulo per la
consultazione del catalogo al pubblico "OPAC", dicembre 1991, il
modulo per la gestione delle procedure di acquisto inizio 1992.
Tra la fine del 1995 e l'inizio del 1996, in preparazione
dell'apertura della nuova Biblioteca regionale, il sistema fu
aggiornato di un considerevole ampliamento "hardware" e "software".
Nel settembre 1996, in concomitanza con l'apertura della
Biblioteca, è stato attivato il modulo per la gestione dei
prestiti. All'inizio del 1998 è stato attivato il modulo per la
gestione dei periodici. Nel 2001 è stato pubblicato su Internet,
all'interno del sito regionale, il catalogo collettivo delle
biblioteche valdostane con aggiornamenti in tempo reale. Tra la
fine del 2003 e la primavera del 2004, dopo 7 anni di esercizio
senza disservizi tanto all'interno quanto verso il pubblico, il
sistema è stato oggetto di un aggiornamento "hardware" e
"software", avente l'obiettivo di migliorare e ammodernare le sue
caratteristiche tecnologiche e architetturali - infrastruttura,
funzione di gestione bibliotecaria, consultazione Internet Intranet
del catalogo - e di creare i presupposti per un rilascio dei
servizi sul territorio, secondo un percorso che parte dalle
biblioteche comprensoriali fino a raggiungere le biblioteche
comunali.
L'aggiornamento ha comportato la sostituzione del "software",
l'installazione e la configurazione del "software", la migrazione
dei dati della precedente versione del sistema, la formazione del
personale e il "follow up" nella fase di avviamento. Nel secondo
semestre 2004 sono state svolte attività di configurazione e
impostazione di reti virtuali private, per permettere l'utilizzo
dei vari moduli del sistema - gestione prestiti, gestione catalogo
interno, ad uso professionale... - alle sedi bibliotecari
comprensoriali/comunali tramite l'utilizzo di Internet. In tale
modo sarà possibile garantire, unitamente alle azioni organizzative
e formative necessarie l'accesso al sistema da parte delle
biblioteche, senza richiedere investimenti rilevanti per il
collegamento fisico fra periferia e centro, semplificando
notevolmente gli aspetti di gestione e garantendo adeguati livelli
di sicurezza.
Gli obiettivi del sistema bibliotecario valdostano, in accordo
con l'Assessore Charles, che di fatto sono stati riportati nelle
impostazioni del sistema, sono i seguenti. La disponibilità di un
catalogo unico, uniforme e condiviso sul territorio regionale, la
gestione di un unico archivio utenti ancora condiviso fra le
biblioteche e gestito centralmente, l'utilizzo di un unico sistema
di accesso ai servizi di prestito e una unica tessera utilizzabile
in ogni biblioteca.
Rispetto alla seconda domanda, come affermato in precedenza, il
sistema è stato concepito secondo i presupposti su esposti, con
l'obiettivo della gestione in rete di più biblioteche, secondo una
logica di sistema bibliotecario. Poiché le operazioni di
catalogazione sono svolte centralmente dalla direzione archivio e
biblioteche, gli operatori delle biblioteche comunali non hanno
necessità di modificarne i dati. Alla occorrenza, qualunque dato
riguardante la singola biblioteca potrebbe comunque essere reso
modificabile attraverso le opportune autorizzazioni di accesso al
sistema. Le informazioni presenti sulla base dati possono essere
estratte con le aggregazioni/selezioni ritenute più opportune.
Rispetto alla terza domanda, si dice se il sistema adottato non
ha comportato inconvenienti tali da suggerirne modifiche rilevanti
o una sua eventuale sostituzione. Poiché il sistema è in uso da
oltre dieci anni, qualora vi fossero stati tali presupposti non si
sarebbe proceduto al recente aggiornamento dello stesso,
indirizzandosi verso la selezione di un nuovo prodotto. Il sistema
è in grado di importare ed esportare dati in qualunque formato e
secondo la norma "ISO 2709". Tutti i dati sono quindi trasferibili
in qualunque altro sistema che supporti tale formato, ivi compreso
il servizio bibliotecario nazionale.
Président - La parole à la Conseillère Squarzino Secondina.
Squarzino (Arc-VA) - Prendo atto della risposta articolata e
ringrazio se me ne sarà data una copia.
La nostra interpellanza nasceva da una serie di osservazioni,
che le biblioteche comunali hanno fatto e stanno ancora facendo,
nel senso che queste non si ritrovano in questa gestione del
sistema bibliotecario dei dati, tant'è vero che diverse biblioteche
comunali hanno provveduto a dotarsi di un loro data base locale
comunale, perché non riuscivano a trovare le modalità per
interagire in modo efficace ed efficiente con questo sistema.
Lei ha dato una risposta molto generica, che dovrò analizzare
meglio per capire cosa significhi il fatto che le singole
biblioteche, se hanno delle esigenze, fanno delle richieste
specifiche per avere dei moduli appropriati. Il problema non
consiste nel non dare risposta alla singola esigenza della singola
biblioteca, ma di capire se le esigenze delle biblioteche comunali
trovano risposta in questo sistema.
A quanto mi consta, diverse esigenze non trovano una risposta,
altrimenti non avrei fatto questa interrogazione sollevando il
problema, e soprattutto nel momento in cui si cerca di individuare
un regolamento unitario comune a tutte le biblioteche. Ci si rende
conto che le biblioteche comunali e di comprensorio non riescono ad
essere attive nella gestione del sistema bibliotecario. Questo
comporta un aggravio di lavoro a livello cartaceo e un aggravio di
spesa, perché le singole biblioteche si sono dotate di un loro
software apposito e allora quella che doveva essere la finalità
dell'intero sistema viene vanificata nella gestione in periferia
dei dati. Non metto in discussione la gestione a livello Biblioteca
regionale complessivo, ma nella gestione periferica.
Secondo elemento a cui l'Assessore ha dato indirettamente una
risposta, a mio parere, non chiara. Forse andava formulata
diversamente la domanda, quando si tratta di trasferire in altro
sistema i dati attualmente in possesso, sì, posso trasferirli in un
altro sistema - vedi Biblioteca nazionale -, ma se per caso la
Regione intendesse cambiare il sistema che ha comperato, che ha
adottato, lo potrebbe fare avendo a sua disposizione i dati che
questo sistema ha incamerato? Questa è la domanda
fondamentale...
(interruzione dell'Assessore Marguerettaz, fuori
microfono)
... la risposta è sì. Appunto, la risposta è sì nel senso che
vengono trasferiti i dati, ma se voglio annullare quell'appalto
sono in grado di poterlo fare? E questo è un problema che ci
riserviamo eventualmente di sollevare in futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK