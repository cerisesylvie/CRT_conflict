Consiglio Regionale della Valle d'Aosta - Oggetto del Consiglio n. 623 del 24 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 623 del 24 giugno 2009 - Resoconto
OGGETTO N. 623/XIII - Interpellanza: "Interventi atti a
garantire l'efficienza del sistema postale nei comuni di montagna
con particolare rilevanza turistica".
Interpellanza
Preso atto della grave situazione in cui versa il sistema
postale in Valle d'Aosta;
Tenuto conto del comunicato della Cgil/Slc e della Uilpost
che denunciano l'inadempienza organizzativa dell'azienda Poste
Italiane;
Constatato che parte degli uffici postali dislocati sul
territorio è temporaneamente chiusa o addirittura rischia la
chiusura;
i sottoscritti Consiglieri regionali
Interpellano
il Governo regionale per conoscere se intenda attivarsi
presso l'azienda Poste Italiane al fine di garantire l'efficienza
del servizio postale, in particolare nei comuni di montagna con
particolare rilevanza turistica, soprattutto in coincidenza con
l'avvio della stagione estiva.
F.to: Donzel - Rigo
Président
- La parole au Conseiller Donzel.
Donzel (PD)
- Presidente, cari colleghi, questo è un
argomento sicuramente non nuovo e che credo anche altri Consiglieri
prima di me abbiano già trattato in Valle d'Aosta, la necessità di
riportarlo all'attenzione di tutti è data dal fatto che c'è di
nuovo in atto una vertenza dai contenuti anche molto accesi fra i
rappresentanti sindacali e Poste italiane. Sappiamo che c'è un
interessamento da parte dell'Amministrazione regionale rispetto a
questo problema, ma la denuncia fatta da CGIL/SLC e UILposte non è
sufficiente, serve qualche iniziativa più forte. Vorrei far capire
che non è semplicemente da parte del Partito Democratico
l'interesse di porre tale questione, perché si muovono dei
sindacati, allora si cerca di fare eco alle rimostranze del
sindacato in quest'aula; ci sono certamente le ragioni dei
lavoratori. Ragioni da non sottovalutare, perché sono sottoposti a
continui cambiamenti negli orari, eccetera, che non consentono però
al servizio di funzionare. Va dato loro atto che c'è una
preoccupazione forte di un servizio che è inefficace e
inefficiente, perché per noi della Regione dovrebbe cominciare ad
esserci un'attenzione incisiva. Va detto che, come riporta lo
stesso "Peuple valdôtain" del febbraio 2009, questo protocollo di
accordo con le Poste è sempre all'ordine del giorno, lo fece già la
"Giunta Caveri", lo ha ripreso lei, Presidente Rollandin, ma di
fatto poi Poste italiane bluffa, non risponde ai continui richiami
che facciamo. Devo dire che l'atteggiamento di Poste italiane da
questo punto di vista è molto negativo e sta creando un disservizio
che non colpisce solo, ed è grave, l'utente medio valdostano, ma
colpisce anzitutto anziani che hanno difficoltà enormi a recarsi
negli uffici postali a recuperare certi servizi, come raccomandate,
eccetera, quindi un danno alla nostra collettività locale, ma poi
fa anche un grave danno al turismo. Penso che qui tutti siano
informati, la Valle d'Aosta ha tante seconde case, ci sono molti
professionisti che frequentano la Valle per turismo e hanno
l'abitudine di trasferire... per esempio, "Il Sole 24ore" nei mesi
estivi lo fanno mandare nella sede di vacanza e si trovano a non
avere questo servizio, alcuni professionisti lo fanno mandare
addirittura nell'hôtel. Francamente uno dice: "ma se in questa
Regione non funziona nulla, me ne vado in un'altra parte". È una
brutta immagine che non è causa dell'Amministrazione regionale, è
responsabilità - lo dichiariamo in toto - di Poste italiane; io non
lascerei da soli questi lavoratori in questa vertenza e vederla
solo come una questione di lavoratori che cercano di avere un
posticino in più... questo è un servizio che è necessario alla
collettività valdostana e che ha una ricaduta importante anche dal
punto di vista turistico, quindi davvero bisogna attivarsi e,
rispetto a Poste italiane, bisogna far sentire forte la nostra
voce, perché questa è una cosa che porta grave danno anche
economico. Bisognerà anche ipotizzare da questo punto di vista se
non sia il caso che in alcune vallate laterali di particolare
interesse turistico non si debba rispondere con altre soluzioni,
immaginare anche l'ipotesi di servizi regionalizzati.
Président
- La parole au Président de la Région,
Rollandin.
Rollandin (UV)
- Grazie, Presidente. I colleghi hanno,
come è stato ricordato, messo l'accento su un punto che purtroppo è
ricorrente in quest'aula, in quanto i disservizi del "sistema
poste" si risentono in modo pesante già tutto l'anno e sono
accentuati nel periodo in cui c'è la presenza di un turismo che
come ci auguriamo sia importante e anche i servizi, come è stato
ricordato, vengono ad aggravare la situazione, con una doppia
difficoltà: che per alcuni servizi l'interlocutore non c'è nemmeno
più ad Aosta, per il recapito quando parliamo con il responsabile
delle Poste, parliamo per l'attività ordinaria, ma il recapito
dipende da Torino. Già al tempo della ristrutturazione del servizio
poste c'era stata un'attività importante da parte della Regione per
cercare di evitare questo tipo di riorganizzazione penalizzante nei
confronti della Valle. Qualcuno si ricorderà che c'era addirittura
la posta che, presa qui, veniva mandata a Torino per mettere il
timbro e veniva rimandata ad Aosta per la ridistribuzione, così
faceva un viaggio a vuoto per essere poi oggetto della normale
ridistribuzione e tutta un'altra serie di problemi che i colleghi
conoscono molto bene e che il collega Donzel ha già avuto modo di
evidenziare.
Concordo con le osservazioni, che sicuramente qui non è soltanto
un problema di essere vicino ai lavoratori, ma effettivamente i
lavoratori fanno parte di un sistema di servizio; se non c'è un
congruo numero di lavoratori... che dobbiamo anche ammettere
durante il periodo estivo veniva implementato e aumentato, in
genere anche ricorrendo a personale che aveva già fatto una certa
esperienza, tant'è che c'erano delle situazioni in cui chi
conosceva già la zona veniva ripreso nella stessa zona, per
facilitare lo stesso servizio, perché non dimentichiamo come
ricordava il collega Donzel... soprattutto nelle valli, ad Aosta
forse è più facile, ma molte volte trovare la gente bisogna
conoscere e sai che la trovi lì. Anche la raccomandata o il
servizio quindi viene fatto in modo diverso se si conosce... se non
si conosce, è un disastro, dico: non ho trovato ed è tutto
depositato nella sede postale, con un disservizio nel disservizio.
Credo che questo sia un aspetto molto importante. Già lunedì 15
giugno, non sapevamo ancora di questa richiesta, siccome era già
emerso che c'era l'intenzione durante il periodo estivo di
modificare ancora il sistema e in certi punti di ridurre, ho
incontrato il Direttore della filiale di Poste italiane proprio in
merito alla situazione del servizio di Aosta e per vedere, rispetto
alle criticità, cosa si poteva attivare, perché nel contempo Poste,
nella rimodulazione degli orari di apertura degli sportelli postali
per la prossima stagione estiva e in relazione ai disservizi del
recapito... volevamo avere un chiarimento in tal senso. Nella
riunione da parte del Direttore delle Poste c'è stato detto che ci
sarebbero state delle riunioni sindacali, ce n'è stata una ieri con
un esito non positivo e credo che si andrà avanti, quindi è giusto
che vi sia anche il sostegno del Consiglio regionale nell'ambito di
una proposta che ha dei riflessi seri su tutta la collettività,
perché giustamente abbiamo chiesto che vi sia un incremento del
numero di addetti in relazione alla situazione che già si conosce a
livello valdostano e che altrimenti rischia di collassare
soprattutto nel periodo estivo.
In quel momento ci sono state date rassicurazioni, anche se ci
sono difficoltà nell'applicazione del cosiddetto "decreto
Gentiloni", che definisce gli
standard
minimi di servizio
degli uffici postali nel periodo estivo, oltre che sulla base delle
variazioni attese del flusso di attività e dei volumi degli
stessi... che condizionano secondo loro il numero di persone da
prendere. Abbiamo fatto presente al Direttore attuale Westbowski
che queste posizioni non possono essere una motivazione valida per
non intervenire, quindi abbiamo chiesto che vi sia l'impegno. Egli
ha riconfermato che a questo tavolo verrà posta tale problematica
per cercare di ottenere nella ridistribuzione del personale un
numero congruo per quanto ci riguarda. Naturalmente queste sono le
esigenze che abbiamo fatto presente. Sugli esiti aspettiamo che
vada avanti questa trattativa, con delle perplessità e sicuramente
insisteremo su tale tema.
Volevo anche dire che per quanto riguarda il protocollo che è
stato richiamato, scaduto già nel 2008... e, come abbiamo già avuto
modo di dire, il protocollo in sé dava la possibilità di avere una
serie di iniziative, che poi di fatto non si erano concretizzate,
l'unica che si era concretizzata era il servizio per le
biblioteche, distribuzione di libri per le biblioteche... abbiamo
ribadito la nostra disponibilità a collegare alcuni servizi con la
presenza di una sede postale, però devono essere servizi reali, che
si possono attivare e non servizi che poi... Si parla di alcuni
servizi nell'ambito sanitario, ossia nel recapito delle risposte
nell'ambito delle analisi fatte all'Ospedale, che soprattutto nelle
Valli laterali sarebbe un servizio molto ampio; sembra che sia
stato risolto il problema della
privacy
, perché queste
notizie non possono essere messe lì sul tavolo e andare a ritirare
con una violazione palese di questo... Sembra che sia un problema
tecnico e che sia stato risolto, quindi, a quanto detto, ci sarebbe
nelle prossime settimane una proposta che va in tale direzione, il
che agevolerebbe questa presenza e questa disponibilità
nell'attivare un sistema che faciliti la presenza di questo
servizio. Questo è quanto ad oggi ci è stato detto. Insisteremo con
i mezzi che si possono avere, perché tanto di più non si può fare,
sui sistemi alternativi ho qualche difficoltà ad immaginare come
potrebbe avvenire, perché questo è un servizio che, al di là di
quello che potrebbe succedere nella privatizzazione definitiva,
ossia il passaggio di consegne, che già oggi di fatto funziona in
questi termini, il servizio sostitutivo regionale ad oggi non è
possibile. Questo è un classico servizio che deve essere pubblico,
perché deve avere determinate garanzie; non dimentichiamo che
legato alle Poste c'è anche un sistema di risparmio, un sistema
legato all'attività per la distribuzione delle pensioni e così via
che è molto importante, quindi non è un sistema secondario. Su
questo poniamo tutta l'attenzione necessaria, anche se dobbiamo
ammettere che le risposte sono sempre molto vaghe e questo è il
rischio di tale sistema, per cui passa il tempo e le risposte non
ci arrivano. Insisteremo, ma obiettivamente le difficoltà sono
veramente tante. Grazie.
Président
- La parole au Conseiller Donzel.
Donzel (PD)
- Ringrazio il Presidente per la franchezza e
per l'impegno riconfermato nel seguire tale questione. Ribadisco
che nei confronti di Poste italiane serve un atteggiamento molto
fermo da parte dell'Amministrazione regionale e ribadisco che vale
la pena, anche se difficile, di immaginare qualche convenzione,
qualche accordo, qualche intesa, altrimenti in un rapporto di
sollecitazione ho l'impressione che Poste italiane sia un po' sorda
alle esigenze territoriali della nostra realtà, questo rimane il
nostro avviso. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK