Consiglio Regionale della Valle d'Aosta - Oggetto del Consiglio n. 3818 del 12 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3818 del 12 ottobre 1992 - Resoconto
OGGETTO N. 3818/IX Commemorazione dello statista tedesco
Willy Brandt.
Bich (Presidente)
Permettetemi consiglieri, prima di
iniziare la seduta, di commemorare la figura di un grande uomo.
Nella notte fra giovedì e venerdì scorso ha cessato di battere il
cuore generoso di Willy Brandt, Presidente dell'Internazionale
socialista, tra i più grandi uomini di Stato dell'Europa
contemporanea.
Ha saputo in modo incomparabile impersonare ideali e politica di
libertà e di giustizia, seppe riassumere in sé le speranze del suo
popolo e prefigurò il destino della nazione germanica in un
contesto europeo e in un sicuro orientamento democratico. Mirò alla
serena convivenza tra est e ovest nei momenti difficili e insidiosi
della guerra fredda.
Grande statista dal tocco umano, realismo politico, fermezza
quando era necessaria, ma senza mai dimenticare i bisogni
dell'uomo, Willy Brandt arrivò a vincere nel 1971 il premio Nobel
per la pace. Lo vinse dopo che si era inginocchiato a Varsavia
dinanzi al monumento dell'Olocausto, palpitante testimonianza della
follia nazista.
La Germania e l'Europa e il mondo intero hanno perso un politico
di capacità straordinarie; il suo realismo positivista e il suo
carisma seppero magnetizzare governi ostili per operare un
cambiamento generale del clima politico in Europa nella guerra fra
i blocchi, un clima più disteso che avrebbe portato alle trattative
e poi agli accordi di Helsinki: cercò le vie del dialogo nonostante
tutto.
Fu un simbolo dei nostri tempi, una guida politica e morale, una
grande anima democratica del socialismo europeo, campione delle
grandi battaglie per il riscatto delle persone più umili ed
emarginate, per la moderazione del potere delle oligarchie, per la
massima estensione della libertà e della democrazia e
dell'affrancamento del bisogno.
Lo ricorderemo in questi tempi caotici, sotto molti aspetti
disgustosi, della politica, perché vediamo in lui lo spirito della
rigenerazione morale e il volto della tolleranza e della
solidarietà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK