Consiglio Regionale della Valle d'Aosta - Oggetto del Consiglio n. 3025 del 23 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3025 del 23 settembre 1987 - Resoconto
OGGETTO N. 3025/VIII - POTABILITÀ DELL'ACQUEDOTTO DELLA
COMUNITÀ MONTANA DEL GRAND COMBIN. (Interpellanza).
PRESIDENTE:
Do lettura dell'interpellanza presentata dal
Consigliere Aloisi:
Interpellanza
Ricordato che i lavori dell'acquedotto comunitario del Grand
Combin (entrato in funzione nel 1985 e costato 5 miliardi) non sono
ancora terminati e già si profila la necessità di rimediare alle
infiltrazioni nelle sorgenti a monte del Comune di Bionaz per
impedire che l'inquinamento derivante dalla presenza di letame nel
terreno possa continuare a rappresentare per la salute della
popolazione;
Preoccupato per i risultati delle analisi su campioni d'acqua
prelevati nella vasca di Oyace e nei Comuni di Gignod, Valpelline,
Roisan, Saint-Christophe e Aosta (zone di Porossan e reg. Roppoz,
Beauregard e corso Ivrea), analisi risultate "batteriologicamente
inquinate" con grave danno per la salute dei cittadini;
Riscontrata grave negligenza da parte delle autorità preposte
al controllo, poiché l'inquinamento delle acque nelle zone sopra
citate si protrae ormai da parecchi mesi (oltretutto l'acqua che
sgorga dai rubinetti è di colore rossastro) senza che vi sia stato
alcun intervento da parte delle autorità se non dopo le legittime e
pressanti lamentele della popolazione;
Ritenuto necessario ed urgente un sistematico intervento di
isolamento e di continuo controllo delle sorgenti di captazione
onde evitare che, episodi analoghi si ripetano nel futuro;
il sottoscritto Consigliere regionale del M.S.I.-D.N.
Interpella
l'Assessore alla Sanità ed Assistenza Sociale per sapere
quali sono le intenzioni della Giunta per far sì che non si
ripetano in avvenire simili episodi che mettono in pericolo la
salute dei cittadini, e se vi è la volontà di predisporre un piano
di prevenzione che attraverso il potenziamento del Servizio
regionale di Igiene Pubblica consenta sistematici controlli sulla
potabilità dell'acquedotto della Comunità Montana Grand
Combin.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
È preoccupante discutere su questo
argomento, discutere cioè della potabilità o meno dell'acqua,
considerato che viviamo in una bella Regione quale è la Valle
d'Aosta.
Vorrei fare una breve cronistoria di quello che è stato e che è
tutt'ora l'acquedotto della Comunità Montana Grand Combin. La
Regione ha speso circa 5,5 miliardi per questo acquedotto; ho qui
dei ritagli di giornale che raccontano la vita di questa vicenda.
Nel 1985, era stata inviata da 200 persone una petizione al Comune
di Aosta, dove i cittadini scrivevano che da quattro mesi circa
l'acqua potabile veniva erogata con regolarità, ma risultava di
"colore rossastro, con gusto sgradevole e con una colorazione a
tratti molto intensa, tale da causare danni anche alla biancheria.
L'odore nauseabondo la rende imbevibile".
C'è stato l'impegno da parte del Sindaco della città di Aosta e
da parte dell'Assessore Chiofalo:
"gli abitanti vedranno fra
pochi giorni miglioramenti nella qualità dell'acqua
potabile".
Passiamo all'ottobre del 1986; l'acqua potabile è inquinata in
tre zone di Aosta, l'acquedotto della Comunità Montana Grand
Combin, che serve i Comuni di Roisan, Gignod, la zona est di Aosta
e Saint-Christophe, è inquinato. Secondo i tecnici, si tratta di
inquinamento batterico, non grave, appena al di fuori dei limiti di
tolleranza, mentre l'ufficio di igiene ha predisposto tutta una
serie di ulteriori controlli, dai quali dovrebbero risultare anche
le cause dell'inquinamento.
"È impossibile dire adesso - dicono
i tecnici - se l'inquinamento è a livello di sorgente, o in qualche
vasca, dalla quale si sarebbe poi diffuso in tutto l'acquedotto.
Nel campo delle ipotesi potremmo indicare come responsabile della
presenza di batteri gli abbondanti acquazzoni".
Arriviamo al 7 ottobre 1986, acqua inquinata per cause tuttora
sconosciute. C'è un provvedimento da parte dell'U.S.L., che
contiene anche un valore guida, che comprende i requisiti ottimali
ai quali dovrebbe tendere l'acqua dei rubinetti. Di nuovo, sempre
nel 1986, abbiamo delle dichiarazione del Presidente
dell'acquedotto regionale Grand Combin; ecco l'ipotesi di Cerise,
Presidente dell'acquedotto:
"la sorgente delle acque si trova in
località Crotte del Comune di Bionaz, a 2300 mt di quota. Vi è
quindi la massima garanzia della potabilità della sorgente, il
terreno dove sono stati eseguiti i lavori per la vasca di carico e
le opere di captazione è però molto sassoso, con un drenaggio molto
alto; è stato mosso, per cui occorrerà un po' di tempo perchè si
assesti. Qui sarebbero avvenute le infiltrazioni".
Il Presidente della Comunità Montana dice anche che dovranno
essere fatte le arginature delle acque provenienti dai pascoli alti
per evitare che si ripetano simili inconvenienti.
Sono trascorsi due anni: siamo nel 1987. Nell'agosto di questo
anno, su mia richiesta, persistendo sempre l'acqua inquinata nella
zona che ho testè citato, ho fatto verificare la potabilità
dell'acqua; è stata effettuata una analisi, dopo alcuni giorni è
stata diffusa da tutti i giornali la notizia che l'acqua
dell'acquedotto del Grand Combin è inquinata. E qui si ripetono le
stesse cose che sono state dette nel 1986, si portano le stesse
motivazioni di allora. Dice Carlo Cerise, Presidente della Comunità
Montana:
"è probabile che si tratti di una infiltrazione nella
sorgente di Bionaz, dovuta alle abbondanti piogge dei giorni scorsi
(tutti gli anni si ripete che la causa dell'inquinamento sono le
abbondanti piogge), è nostra intenzione intervenire per evitare che
il problema in futuro si ripeta, abbiamo in programma di rifare la
recinzione che protegge la sorgente, in quanto quella attuale
lascia filtrare l'acqua del terreno a monte e dovrebbe essere
cementata. Interesseremo al problema anche la Giunta
regionale".
Sono intervenuti i vari responsabili e dopo venti giorni l'acqua
era ancora rossa, sempre inquinata. E qui abbiamo la citazione di
Piergiorgio Montenera:
"A tutt'oggi, questa mattina, ho
verificato nuovamente l'acqua ed è nuovamente rossa".
A questo punto faccio alcune domande all'Assessore alla Sanità,
al quale peraltro non voglio addossare delle responsabilità,
tuttavia egli è preposto per la carica che riveste al controllo
delle acque. Il problema dell'inquinamento dell'acquedotto Grand
Combin è stato posto all'attenzione della Giunta regionale da parte
dell'U.S.L.: vorrei sapere se corrisponde al vero o meno, e qual è
l'intenzione della Giunta di fronte a simili denunzie di negligenza
da parte delle autorità preposte al controllo, poiché
l'inquinamento delle acque continua tutt'oggi, si protrae da
qualche anno, senza che ci sia stato alcun intervento risolutivo,
se non la sola clorazione della rete idrica. Infine vorrei sapere
se la Giunta regionale ha la volontà di risolvere questo problema,
di predisporre un piano organico di prevenzione e di intervento,
che consenta di eliminare simili episodi che mettono in pericolo la
salute dei cittadini.
Ho illustrato brevemente quella che è la situazione drammatica
della rete idrica che serve una parte della città di Aosta e tutti
i Comuni di Valpelline, Roisan e Saint-Christophe. Cito, e
concludo, un caso di salmonellosi che si è verificato nell'inverno
del 1986 nella frazione di Porossan, nelle scuole elementari, a
causa dell'inquinamento di queste acque; il caso non è stato
divulgato proprio per non allarmare la popolazione. Sulla base di
quanto appena esposto, chiedo un intervento drastico e risolutivo
da parte della Giunta su questo problema, proprio perchè è un
problema drammatico che interessa la salute dei cittadini.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Senza stare a ripetere l'elenco dei casi di
sopralluogo e di analisi effettuate che partono più o meno dalla
data del 13 agosto, in data 25 agosto il Presidente dell'U.S.L.
aveva scritto al Presidente della Comunità Montana Grand Combin, al
Sindaco di Aosta e al Sindaco di Saint-Christophe, invitandoli a
mettere in atto i mezzi necessari per una efficace gestione e
controllo degli impianti. Evidentemente il controllo sulla
potabilità delle acque è compito dell'U.S.L., ma la gestione degli
impianti non è competenza nè della Giunta nè dell'U.S.L.: è
competenza dei comuni, oppure in questo caso, visto che è un
Consorzio formato dalla Comunità Montana, da parte del Presidente
della Comunità Montana.
Tutti questi controlli, e poi i sopralluoghi effettuati con i
tecnici ed i responsabili anche dell'U.S.L. e i Sindaci
interessati, o almeno quasi tutti, avevano portato alla conclusione
che due sorgenti dovevano essere tolte da questo acquedotto, in
quanto erano causa di questo inquinamento, ed era stata inserita
una terza sorgente.
Per quanto riguarda i lavori necessari a garantire il buon
funzionamento di queste due sorgenti, mi ha telefonato stamattina
l'ing. Cretier, progettista, il quale mi ha detto che si è
proceduto alla impermeabilizzazione di quel canale a monte delle
sorgenti. Pertanto a suo avviso, con il completamento delle
recinzioni fatte questo anno in primavera (o lo scorso anno in
autunno, non ricordo più), e con la impermeabilizzazione di questo
canale, in cui confluiscono tutte le acque provenienti dagli
alpeggi a monte, non vi sarebbe più stata la possibilità di
infiltrazione nella prossimità di queste sorgenti; tutto quanto era
possibile fare era stato fatto, e da quel momento le acque
sarebbero state potabili.
In base a quanto mi dice il Consigliere Aloisi stamattina,
questo inconveniente si è ancora verificato; sarà mia premura
mettermi di nuovo in contatto con il progettista e con il
Presidente di questo acquedotto per fare una riunione con altri
tecnici e i responsabili dell'U.S.L., così com'è già stato fatto lo
scorso anno, per vedere in tutti i casi quali soluzioni possono
essere possibili.
Nell'interpellanza si richiede di intensificare i controlli:
questo era già stato assicurato ed era già stato fatto da parte
dell'U.S.L., perchè l'ultimo controllo che avevano effettuato,
risaliva ai primi del mese di luglio, a quel momento la potabilità
delle acque era assicurata.
Ripeto comunque che sarà mia premura convocare il tecnico, i
responsabili dell'U.S.L. e il Presidente dell'acquedotto per vedere
di trovare altre soluzioni; in tutti i casi ci recheremo sul posto
per controllare se i lavori sono stati eseguiti a regola d'arte.
Nello stesso tempo, come è già stato richiesto dell'U.S.L. -
ritengo che questo sia già stato fatto - intensificheremo anche i
controlli per garantire che le acque siano potabili.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
Ringrazio l'Assessore delle risposte, ma
non mi ritengo soddisfatto perchè, come ho illustrato
precedentemente, sono due anni che le acque sono inquinate. C'è un
caso di salmonellosi, che è stato tenuto nascosto, provocato
dall'inquinamento delle acque.
C'è il caso specifico del sottoscritto che, a fronte di vari
organismi preposti al controllo, è dovuti intervenire per far
eseguire l'analisi delle acque, da cui è emerso - anche i giornali
lo hanno pubblicato - che le acque erano inquinate. Se ci fosse
stato un controllo preventivo, questo non sarebbe successo, ce ne
saremmo accorti prima. Non voglio addossare delle responsabilità
all'Assessorato, però pretendo che ci sia un intervento immediato e
deciso, nei confronti del Presidente dell'U.S.L., nei confronti
degli organi preposti a questo controllo, per salvaguardare la
salute dei cittadini, perchè se si dovesse continuare in questi
termini, sarò costretto mio malgrado a procedere in altro modo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK