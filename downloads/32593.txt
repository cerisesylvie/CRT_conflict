Consiglio Regionale della Valle d'Aosta - Oggetto del Consiglio n. 1266 del 23 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1266 del 23 giugno 2010 - Resoconto
OGGETTO N. 1266/XIII - Interpellanza: "Stato di avanzamento
dei lavori intrapresi presso il canile regionale".
Interpellanza
Gli "interventi urgenti" deliberati dalla Giunta regionale
nell'anno 2007 da effettuarsi presso il canile regionale di
Saint-Christophe, comprendenti la realizzazione di nuovi locali da
adibire a deposito e al rifugio dei cani randagi, non sono a
tutt'oggi stati eseguiti, con pesanti ripercussioni sulla
funzionalità della struttura.
In particolare, per la realizzazione del fabbricato in
questione l'Assessore regionale alle Opere Pubbliche ha dichiarato
in Consiglio nel mese di ottobre del 2009 che era "già stata
attivata la procedura per il rilascio della concessione edilizia,
presso il Comune di Saint-Christophe" e che in base allo stato di
avanzamento dei lavori dell'epoca "si ipotizza la fine dei lavori
entro la fine della prossima primavera o all'inizio
dell'estate".
Ricordando che siamo già all'inizio dell'estate che non si
sono visti ad oggi iniziare i lavori in questione;
i sottoscritti Consiglieri regionali
Interpellano
la Giunta regionale per sapere:
1) se la concessione in questione è stata rilasciata o meno
dal Comune di Saint-Christophe, e quali siano eventualmente le
cause che ne hanno impedito il rilascio e che ulteriori richieste
intende avanzare la Giunta in proposito;
2) entro quanto tempo saranno ultimati i lavori intrapresi
"con carattere d'urgenza" presso il canile regionale di
Saint-Christophe e da così lungo tempo interrotti.
F.to: Louvin - Bertin - Giuseppe Cerise - Chatrian
Président
- La parole au Conseiller Louvin.
Louvin (ALPE)
- Grazie, Presidente.
Abbiamo già annoiato l'Assessore Marco Viérin su questo tema
otto mesi fa e siamo purtroppo di nuovo a tediarlo, non ce ne
vorrà, ma è una questione che ci sta a cuore risolvere, per quanto
naturalmente possa essere di minore importanza o di minore impatto
rispetto alle grandi opere di cui si deve occupare. Otto mesi fa -
lei ricorda benissimo -, parlando degli interventi urgenti già
deliberati nel lontano 2007 relativi al canile regionale, ci aveva
assicurato una pronta soluzione della questione, erano fermi da più
di due anni questi lavori, in particolare per il deposito e il
rifugio dei cani randagi. Sono dei lavori già intrapresi che si
sono arenati, non conosciamo bene le ragioni, i misteri che stanno
dietro a questa vicenda, ma sta di fatto che il termine che lei
aveva indicato come termine di risoluzione di tale questione, che
era l'inizio dell'estate, vede ancora del tutto ferma la situazione
e non un mattone mi è parso essere stato aggiunto al parziale avvio
che hanno avuto questi lavori.
Siccome intorno a detta questione si è favoleggiato o si sono
sentite varie interpretazioni: che la concessione ci sia, non ci
sia, che si possa rilasciare o meno... in ogni caso, per dare un
orizzonte sicuro di definizione di questa questione, le saremmo
grati di volerci fare il punto della situazione, chiarire a che
punto è questa pratica amministrativa e rassicurarci in modo
effettivo sulla soluzione della questione. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
Giustamente, come ha ricordato il collega Louvin, già otto mesi
fa, ad ottobre 2009, avevo fatto in quest'aula alcune
considerazioni e le ribadisco oggi. L'interpellante ha delle
ragioni, ci sono dei ritardi in questa procedura; posso dire che in
questi otto mesi sono stati finiti dei piccoli lavoretti, manca
ancora il nuovo locale adibito a deposito. Lavori come ribadito
nell'ottobre 2009 denominati "lavori di manutenzione straordinaria"
all'interno della struttura denominata "canile regionale", in quel
di Saint-Christophe; non sono lavori urgenti, ma sono lavori
straordinari. Era solo per chiarirci sul concetto di urgenza e
straordinarietà.
L'altro aspetto è quello legato alla realizzazione del
fabbricato da adibire a deposito e custodia dei cani randagi citato
dall'interpellante, per il quale è stata già attivata la procedura
per il rilascio della concessione edilizia presso il Comune di
Saint-Christophe. A tal proposito, l'ufficio tecnico del Comune ha
espresso parere negativo, in quanto nel mese di marzo di quest'anno
è entrata in vigore la nuova variante e sostanziale al piano
regolatore generale del Comune, le cui norme tecniche di attuazione
all'articolo 60, comma 1, e all'articolo 8 non prevedono più la
possibilità di realizzare nuovi fabbricati, né il loro ampliamento
in quella zona dove è collocato il canile, zona FA1.
La situazione che si è quindi venuta a creare di
impasse
dovuta a problemi urbanistici può essere risolta mediante
l'approvazione da parte della Giunta regionale dell'atto d'intesa
con il Comune di Saint-Christophe (cosa che abbiamo dovuto
aspettare a fare con la nuova amministrazione entrante). Il Comune
si deve successivamente pronunciare sulla proposta d'intesa entro
90 giorni dal ricevimento ed avvenuta approvazione del progetto
definitivo con decreto del Presidente della Giunta regionale, che
sostituisce a tutti gli effetti la concessione edilizia ed
equivalente a variante del piano regolatore; dalla data di
approvazione del decreto i lavori potranno avere inizio ed essere
completati, come previsto dal capitolato speciale dei lavori, entro
i successivi 60-90 giorni.
Volevo dire a tal proposito al collega che la situazione sopra
illustrata, pur rappresentando un momento di impedimento alla
prosecuzione dei lavori, consentirà all'Amministrazione di
accogliere anche le recentissime e nuove richieste pervenute
dall'Assessorato alla sanità - ritenute necessarie dai gestori
della struttura - circa la realizzazione di una nuova parte di
struttura presso l'area denominata "ex AVAPA", da adibire a
ricovero dei cani, oltre alla possibilità di realizzare
quell'ulteriore ampliamento sito all'angolo sud-ovest del canile.
Riusciremo a mettere insieme in questa procedura d'intesa anche le
nuove richieste pervenute alcuni giorni fa dalla struttura che
gestisce il canile.
Président
- La parole au Conseiller Louvin.
Louvin (ALPE)
- Grazie. Forse non era inutile tornare
sulla questione. Se non ho capito male, è dal mese di marzo che
sono entrate in salvaguardia delle norme del piano regolatore di
Saint-Christophe, ed è da quel momento che si è reso impossibile il
rilascio della concessione.
Mi spieghi, ma non l'avevate già chiesta prima?
(interruzione dell'Assessore Marco Viérin, fuori
microfono)
...sì, ma lei ha detto parere negativo perché da marzo è entrata
in vigore la variante al piano regolatore. Allora se ci si fosse
mossi per tempo la questione sarebbe stata regolata! Adesso questa
primavera si è prodotta una situazione che impedisce di portare a
compimento un lavoro che è stato pianificato dal 2007 in
avanti.
Sono un po' perplesso di fronte a questa situazione; capisco che
si possa sempre fare meglio, si possano aggiungere altri elementi,
ma intanto si perdono anni! Qui la struttura è in forte sofferenza,
quindi questi lavori vanno assolutamente realizzati in tempi molto
rapidi. Lei ci dà 90 giorni per l'atto d'intesa più 90 per
l'eventuale esecuzione delle opere... siamo di nuovo all'anno
prossimo, siamo già a darci appuntamento di anno in anno!
No, se il senso della replica è dichiararsi soddisfatti o meno,
devo dire che molto soddisfatti non siamo; crediamo che in una
questione di queste dimensioni si potesse fare molto, molto meglio
da parte dei suoi servizi, che ci potesse essere quell'immediatezza
di azione che molto spesso rivendichiamo. Mi dispiace, siamo
fortemente insoddisfatti, ma confidiamo che prima o poi, un anno o
l'altro, l'Assessorato ai lavori pubblici possa chiudere questo
capitolo! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK