Consiglio Regionale della Valle d'Aosta - Oggetto del Consiglio n. 943 del 3 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 943 del 3 novembre 1999 - Resoconto
OGGETTO N. 943/XI Notizie sulla ristrutturazione dell'Unità
operativa di rianimazione. (Interpellanza)
Interpellanza Premesso:
- che l’Unità Operativa di rianimazione è stata
ristrutturata per ospitare n° 8 posti letto;
- che, peraltro, soltanto cinque sono i posti letto
disponibili;
Appreso:
- che spesso il sesto posto letto viene comunque ricavato
utilizzando una barella;
- che da ormai molti mesi avvengono settimanalmente
trasferimenti di pazienti in altri centri sanitari per
l’impossibilità di ricoverarli nel reparto
dell’ospedale regionale;
tutto ciò premesso i sottoscritti Consiglieri regionali
Interpellano
l’Assessore alla Sanità, salute e politiche
sociali per sapere:
1) se sia a conoscenza di tale situazione;
2) quali siano i motivi del mancato completamento
dell’Unità Operativa di rianimazione;
3) entro quali tempi verrà completato
l’allestimento di tale reparto.
F.to: Frassy - Tibaldi - Lattanzi
Président La parole au Conseiller Frassy.
Frassy (FI)
Con quest'interpellanza penso di essere fuori
dal tempo, non per l'argomento, ma perché sentivo dire che il
Consiglio doveva aver già finito i lavori sulle interpellanze,
invece evidentemente le notizie dell'informazione pubblica non
sempre sono così precise e perciò il Consiglio continua con le
interpellanze.
Mi auguro che l'argomento "sanità" possa essere affrontato
questo pomeriggio in maniera più serena di quanto non sia stato
affrontato nella fine della mattinata, anche se probabilmente da
parte nostra non ci sarà convergenza di vedute con le vedute della
Giunta o dell'Assessore alla sanità, ma mi sembra che sia un
diritto legittimo esprimere differenti punti di vista.
Per quanto concerne il problema specifico che abbiamo sollevato
con quest'interpellanza, partiamo da un discorso che era già stato
portato in quest'aula e riguarda la funzionalità e la sistemazione
dell'Unità operativa di rianimazione.
Come l'Assessore sicuramente sa - e anche se noi gli chiediamo
se è a conoscenza, sicuramente ne è a conoscenza - quando fu
ristrutturata l'Unità operativa di rianimazione fu ristrutturata
con la previsione di 8 posti letto. A distanza di tempo i posti
letto reali rimangono in numero inferiore rispetto a quella che è
la capacità del reparto, ossia rimangono a 5 posti letto. Che i
cinque posti letto poi non siano sufficienti lo dimostra il fatto
che sistematicamente viene attivato un sesto posto letto attraverso
l'utilizzo non propriamente di un letto, ma bensì di una
barella.
I Consiglieri probabilmente sapranno che i posti letto della
Rianimazione hanno una particolarità rispetto ai posti letto delle
altre unità operative. Nella Rianimazione i posti letto hanno tutta
una serie di strumentazioni e di apparati specifici per quel tipo
di assistenza medica, di conseguenza non si tratta semplicemente di
prendere un letto qualsiasi da un reparto e spostarlo nel reparto
della Rianimazione, ma si tratta di procedere all'acquisto di
questi particolari letti tecnici.
A noi non risulta che siano stati mai fatti gli acquisti di
questi ulteriori tre letti, che sarebbero necessari per il
completamento del reparto, perciò domandiamo come mai ci sia questo
sottoutilizzo del reparto, quando soprattutto i dati recenti
dimostrano come questo reparto, sottoutilizzato per quanto concerne
la sistemazione fisica degli spazi, nei fatti non riesce a stare
dietro a quelle che sono le esigenze della sanità valdostana.
Da quest'estate sistematicamente, settimanalmente, assistiamo a
trasferimenti in altre strutture sanitarie, fuori dai confini
regionali, proprio perché l'attuale configurazione dei cinque posti
letto in Rianimazione non riesce a soddisfare la necessità
sanitaria del bacino della nostra regione. Allora auspichiamo che
in tempi brevi si possa arrivare a un completamento della
funzionalità del reparto. E mi riallaccio qui ai problemi dei posti
letto.
L'Assessore stamani diceva che gran parte dei problemi di
quest'estate erano stati risolti e aggiungeva che poche cose
rimanevano ancora da fare dopo che il Consiglio regionale aveva
votato, qualche settimana fa, un ordine del giorno con indicazioni
precise. Fra le poche cose, ma riteniamo che non siano cose di poco
conto, c'è il problema delle liste d'attesa.
Le liste d'attesa vanno sicuramente inquadrate anche nella
difficoltà di avere i posti letto all'Ospedale di Aosta a pieno
regime, in piena efficienza, perciò se l'oggetto di
quest'interpellanza si limita ad affrontare il problema della
Rianimazione, vorrei semplicemente ricordare come problemi analoghi
vi siano in Chirurgia, problemi analoghi vi siano in Ortopedia.
Speriamo che l'Assessore abbia un'ipotesi operativa, concordata o
meno con l'USL, per poter ovviare a questi problemi.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Premettendo che questi interventi sono stati
realizzati direttamente dall'USL e che giustamente si tratta di
interventi di ristrutturazione e non di ampliamento del reparto di
Rianimazione, è vero quanto afferma l'interpellante che nel
progetto erano previsti 8 posti, per andare ad un ampliamento
rispetto alla situazione cristallizzata dal lontano 1980, da quando
cioè è stata aperta la cosiddetta "ala nuova".
Preciso anche che i posti letto di Rianimazione, come tutti gli
altri posti letto, sono standardizzati in base al numero dei posti
letto degli ospedali in quanto tali e che il numero che era stato
progettato nel lontano 1980 si confaceva e si confà ancora al
numero globale dei posti letto. Questo non significa però che
nell'ampliamento e nella ristrutturazione del reparto stesso non si
fosse previsto questo aumento di 2 posti letto di fatto,
utilizzando i locali di subintensive, perché 5 sono i posti in
intensiva e 1 più 2 i posti di subintensive.
Pertanto sono a conoscenza della situazione, ho chiesto
informazione relativamente anche ad alcuni casi di trasferimento
fuori Valle che si sono verificati e che purtroppo si verificano
spesso, ma non sempre per motivi di mancanza di posti letto, anche
per motivi di tipo organizzativo e specialistico, soprattutto
legato ad aspetti di neurochirurgia, e quant'altro. Quest'estate
per di più c'è stata una situazione contingente, dovuta al fatto
che tre pazienti hanno subito un ricovero molto lungo che ha
occupato per molto tempo i posti letto. Per quanto riguarda la
situazione allo stato attuale, il Commissario dell'USL, dr. Bosso,
mi comunica quanto segue:
"La ristrutturazione della Rianimazione ha previsto una
dotazione di 8 posti letto, di cui 6 per pazienti intensivi e 2 per
pazienti subintensivi. A tutt'oggi non è stato possibile attivare 2
posti per pazienti subintensivi per carenze di personale
infermieristico. Il sesto posto non è costituito da una barella, ma
da un letto mobile di rianimazione. I pazienti trasferiti in
reparti di rianimazione di altri ospedali sono stati in numero di 7
nel corso del presente anno (e non di 1 la settimana per fortuna).
Il trasferimento è stato motivato dall'assoluta impossibilità di
ricoverare presso altro reparto del nostro ospedale nessun paziente
allettato in quel momento in rianimazione. L'istituzione del
dipartimento di Anestesia e Rianimazione consentirà una più congrua
gestione del sesto posto di rianimazione e l'eventuale temporaneo
utilizzo di un settimo letto in réveil".
Il réveil è la struttura al primo piano della cosiddetta "ala
nuova". Colgo l'occasione per dire che sulla gestione delle liste
operatorie non ha nessuna rilevanza l'aspetto dei posti letto della
Rianimazione, quanto piuttosto l'aspetto dei posti letto del
réveil, perché si utilizza quella strutture per i post-operati e si
manda in Rianimazione il caso acuto che ha bisogno di un certo tipo
di assistenza. Ma in prima battuta è il réveil che viene
utilizzato, perché semmai sarebbe quello il settore debole e non il
settore della Rianimazione. In questo momento per ora il réveil non
ha subito nessuna contrazione.
Mi dice Bosso che è presumibile che in tempi brevi, con
l'acquisizione di monitor e ventilatori possono essere attivati
ulteriori due posti letto, così da ottenere in totale 8 posti letto
programmati, anche in considerazione dell'incremento di personale
infermieristico previsto in tempi sufficientemente brevi.
Mi è stato detto che è in fase di aggiudicazione proprio in
queste settimane l'acquisto dei monitor e dei ventilatori e che,
come ho già avuto modo di dire stamattina, il fatto che entro metà
novembre dovrebbero esserci rispetto alla situazione di
quest'estate 15 infermieri in più dovrebbe consentire l'attivazione
di questi due posti letto subintensivi. Va precisato che non è
possibile inserire tout court il neoinfermiere in una struttura
così complessa, perché fa formato e va strutturato, è un settore ad
alta specialità così come lo sono i ferristi e vanno preparati per
almeno 3-4 mesi prima di poter essere adibiti a funzioni di questo
livello.
Però posso concludere dicendo che sono fiducioso che sicuramente
quest'ampliamento di posti letto permetterà un miglior tipo di
assistenza, anche perché con l'avvio nella primavera scorsa del
collegamento via modem con il C.T.O. di Torino nel contesto del
"progetto Patratrac", che sta per Piemonte, Valle d'Aosta,
traumatologia cranica, questo sistema ha già fruttato dei
notevolissimi progressi in termini di riduzione della mortalità, ma
ha paradossalmente comportato un utilizzo maggiore dei posti di
rianimazione.
Mi pare di aver risposto alle domande che sono state poste,
spero di non dover ritornare sull'argomento perché le "promesse"
dell'USL possono essere esaudite entro l'anno prossimo.
Président
La parole au Conseiller Frassy.
Frassy (FI)
Prendiamo atto con soddisfazione che
l'Assessore in questo caso conviene sull'analisi che abbiamo fatto
e confidiamo che questi tempi brevi possano essere effettivamente
dei tempi brevi!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK