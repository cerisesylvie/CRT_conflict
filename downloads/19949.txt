Consiglio Regionale della Valle d'Aosta - Oggetto del Consiglio n. 3130 del 2 aprile 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
ENTI LOCALI
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 3130 del 2 aprile 2003 - Resoconto
OGGETTO N. 3130/XI Rinnovo per il triennio 2003-2005 della
convenzione Regione/Celva/Assocredito per servizi integrati
attraverso carte a microprocessore. (Interpellanza)
Interpellanza Premesso che:
- la Giunta ha rinnovato per il triennio 2003/2005 la
convenzione con il CELVA, l'USL e l'Assocredito Valdostana, per lo
sviluppo di servizi integrati da erogare ai cittadini attraverso
l'utilizzo di carte a microprocessore;
- le precedenti convenzioni sono scadute senza conseguire alcun
risultato concreto;
- le convenzioni precedenti, così come l'attuale, comportano
peraltro, degli oneri certi per l'Amministrazione regionale, che si
obbliga ad acquistare uno spazio di memoria maggiore - di quello
necessario per la gestione dei buoni carburante - sulla "Carte
Vallée";
i sottoscritti Consiglieri regionali
Interpellano
l'Assessore all'Industria e Commercio per sapere:
1) su quali novità operative si basa il rinnovo della
convenzione;
2) quali sono i motivi per i quali le precedenti convenzioni non
hanno portato a risultati concreti;
3) se non ritenga opportuno rinviare la sottoscrizione della
nuova convenzione alla verifica e definizione dei servizi
integrati;
4) per quali motivi gli unici oneri certi della convenzione sono
posti a carico della Regione, considerando che i progetti sono
nell'interesse anche di altri soggetti.
F.to: Frassy - Lattanzi
Président
La parole au Conseiller Frassy.
Frassy (LCdL)
Il nostro gruppo è intervenuto più volte su
questo argomento in corso di legislatura; di conseguenza, non è un
argomento nuovissimo. Il fatto che non sia un argomento nuovissimo
vuol dire che le preoccupazioni e le risposte che avevamo espresso
fin dall'inizio della legislatura sono rimaste tali e in parte si
sono concretizzate e dimostrate purtroppo realistiche nel
consuntivo di fine legislatura.
Sappiamo benissimo che la "Carta Vallée" è stata un'innovazione
utile e opportuna per la gestione del carburante in esenzione
fiscale, ma sappiamo anche che la gestione di tale carta è molto
più onerosa di quanto non potrebbe essere se la stessa fosse stata
utilizzata e attuata solo per la gestione dei carburanti in
esenzione fiscale. Invece lei, Assessore, sa che fin dal 1997
questa Amministrazione ha stipulato una convenzione con Celva, USL
e Assocredito, convenzione che è scaduta una prima volta nel 2002,
un rinnovo della convenzione che è scaduto a dicembre 2002 e un
nuovo rinnovo della convenzione adottata con deliberazione del
febbraio di quest'anno che sposta gli accordi presi nel 1997 e li
fa valere fino al 31 dicembre 2005.
Il problema è che dal 1997 ad oggi l'Amministrazione regionale,
al di là delle teorie che ha espresso, non ha concretizzato
alcunché di quelli che erano i progetti in convenzione. Questa è
una convenzione fra l'altro onerosa per l'Amministrazione
regionale, in quanto ha dei costi certi. A fronte di questi costi
certi noi non abbiamo ancora visto nulla di concreto rispetto alle
previsioni di gestione di nuovi servizi informatizzati e per via
telematica.
Allora ci domandiamo, Assessore, qual è il motivo che ha spinto
questa Giunta il 10 febbraio a rinnovare tale convenzione fino al
31 dicembre 2005; se per ben cinque anni nulla è accaduto vi
saranno dei motivi, sui quali sarebbe forse opportuno fare delle
riflessioni. Vogliamo di conseguenza capire quali sono i motivi per
cui sono passati cinque lunghi anni senza che nulla accadesse. Le
voglio ricordare, Assessore, che nei vari momenti in cui il nostro
gruppo è intervenuto su questa materia lei ci aveva risposto che
nel marzo 2000 Finaosta aveva avuto un incarico per approfondire le
problematiche per dare corso a questa convenzione. Ricordo che la
convenzione peraltro era del 1997 e che, nell'agosto dello stesso
anno 2000, Finaosta aveva dato delle risposte, risposte che la
Giunta di allora ha ritenuto insoddisfacenti e ha chiesto in
conseguenza approfondimenti a Finaosta. Siamo nel 2003, non
sappiamo se vi siano stati questi approfondimenti, non sappiamo se
questi approfondimenti siano ritenuti soddisfacenti; sappiamo per
certo che nulla di tutto ciò che è stato nelle tre convenzioni
rinnovate ha mai avuto pratica attuazione.
Allora vorrei ricordarle, Assessore, i riflessi di tipo
finanziario sul bilancio di questa Amministrazione, voglio
ricordarle come l'Amministrazione regionale si sia impegnata a
comprare da Assocredito il 60 percento della memoria disponibile
del microprocessore inserito sulla "Carta Vallée" e voglio
ricordarle come di questo 60 percento che è stato acquistato solo
il 20,88 percento sia utilizzato dalla gestione dei carburanti in
esenzione fiscale. Quali sono i costi? I costi della "Carta Vallée"
sono di 5,94 euro per qualcosa come 131.500 carte che sono state
comprate dall'avvio di questa innovazione, per un totale di 781.110
euro. Il dato diventa significativo se raffrontato a quello che è
l'utilizzo, perché la percentuale d'uso, il 20,88 percento, ci
porta a dire che lo spazio che utilizziamo a questi costi sarebbe
costato non 781.110 euro, ma soltanto 163.096 euro! È una
differenza significativa, che ci porta per differenza ad
evidenziare come 618.014 euro siano stati buttati al vento!
Dopo cinque anni, Assessore, noi le chiediamo il conto di
un'operazione finanziaria sicuramente a perdere, ma di
un'operazione che, a questo punto, non sembra avere logica, se non
forse nell'interesse di Assocredito, che ci sembra essere l'unica
beneficiaria di questa operazione! Le domandiamo pertanto se non
sarebbe stato opportuno rinviare la sottoscrizione di questo
rinnovo di convenzione che obbliga la Regione ad acquistare un 60
percento di spazio che non utilizza alla definizione di questi
nuovi progetti. Ci domandiamo anche per quale motivo gli unici
oneri certi di questa convenzione, che al momento nulla ha prodotto
se non gli oneri certi per l'Amministrazione regionale, non veda
gli altri attori e gli altri soggetti in qualche maniera coinvolti
nella condivisione degli oneri: mi riferisco, in particolare, a
Celva e all'USL.
Le ricordo, Assessore, che la convenzione che avete approvato in
Giunta a febbraio nelle parti centrali - linee guida, adesioni e
oneri - è la fotocopia della convenzione del 1997; questo, per
certi versi, ci porta a dire che passi avanti non ne sono stati
fatti! A questo punto pensiamo che il quadro sul quale ruota
l'interpellanza sia chiaro e sia importante comprendere quali sono
le motivazioni e le convinzioni che stanno portando
l'Amministrazione a rinnovare una convenzione vuota e a sostenere
degli oneri che, a questo punto, non esitiamo a definire
inutili!
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Per fornire un'adeguata risposta
all'interpellanza del Consigliere Frassy relativamente alla "Carte
Vallée" è necessario esporre, sia pure brevemente, il contesto
generale nel quale si colloca questa iniziativa. La pubblica
amministrazione in Italia e in Europa si trova a riorganizzare i
propri servizi verso i cittadini, utilizzando strumenti e canali
molto diversi rispetto al passato. Con il termine di "e-government"
si stanno realizzando molteplici attività volte a riorganizzare i
servizi basati principalmente sulla rete.
Tale processo innovativo, che ha origine con i "decreti
Bassanini", ripresi e proseguiti anche dall'attuale Governo, si
propone un'ampia revisione dei processi, delle modalità e delle
normative con cui i servizi vengono erogati dalla pubblica
amministrazione ai cittadini. Elemento essenziale per l'erogazione
dei servizi in rete è la qualificazione dei cittadini stessi in
rete, cioè la possibilità per i cittadini di identificarsi in
termini certi per accedere a servizi, che vengono messi a
disposizione delle amministrazioni pubbliche centrali e locali.
Tale identificazione può avvenire esclusivamente secondo la
normativa attuale attraverso l'uso della carta identità
elettronica, della carta nazionale dei servizi o attraverso la
firma digitale.
La carta nazionale dei servizi, proposta e coordinata dal
Ministero dell'innovazione, è in fase di definizione e il Ministero
si è impegnato a definire tutta la normativa e le modalità di
emissione in breve tempo. Come si inserisce la "Carta Vallée" in
questo contesto? Questo lo dico, perché possiamo continuare ancora
nel prossimo Consiglio a parlare di quanto sia la percentuale
pagata dalla Regione relativamente alla "Carta Vallée" ma,
stabilito che la "Carta" non viene venduta a quantità di memoria,
perché ha un costo standard, penso che questo discorso vada
inserito in un contesto più generale.
Dicevo, come si inserisce la "Carta Vallée" in questo contesto?
La "Carta" è stata progettata nel 1997 e non può aver recepito le
normative che ancora oggi sono in definizione. Comunque,
l'evoluzione della carta a medio periodo si inserisce nel progetto
della carta nazionale dei servizi, quindi oggi l'Amministrazione
regionale si trova di fronte a diverse esigenze: assicurare il
mantenimento dei servizi attualmente erogati verso i cittadini, far
evolvere la carta verso gli standard nazionali che si vanno
definendo, consentire ai diversi enti pubblici della Regione di
sviluppare servizi specifici. Questa è la prospettiva che occorre
perseguire; al suo interno, si inserisce la convenzione, sapendo
che riorganizzare i servizi del settore pubblico è un'impresa
complessa. In ogni caso, il contesto è in una forte fase evolutiva
e la convenzione tiene conto di questa situazione, quindi necessita
di elementi di adattabilità e flessibilità che nel testo della
convenzione sono riportati.
Per venire ai quesiti che sono stati posti, la precedente
convenzione che scadeva il 31 dicembre, nel corso di diversi
incontri tenuti presso l'Assessorato all'industria, artigianato ed
energia, le parti firmatarie avevano manifestato il permanere
dell'interesse nella possibilità di incrementare l'utilizzo
dell'attuale carta a microprocessore, quindi c'è un interesse alla
"Carte Vallée" dei diversi partner, USL e Celva, mediante il
caricamento di ulteriori applicazioni sulla stessa per ampliare la
gamma di servizi offerti al cittadino.
In particolare, l'USL, con una propria lettera dell'11 novembre
2002 relativamente al rinnovo della convenzione in oggetto,
formulava alcune proposte per l'ulteriore utilizzo della "Carta"
mediante fornitura di buoni pasti per i dipendenti dell'USL, per il
personale convenzionato, per gli studenti del corso di diploma
universitario per infermiere, e l'utilizzo di tecnologie innovative
informatiche per l'effettuazione di pagamenti vari, per esempio il
versamento dei ticket sanitari o il versamento da parte del medico
della quota relativa all'attività libero-professionali e altre. Il
Celva aveva ugualmente espresso l'interesse per un'attivazione di
gestione dei buoni pasto relativamente ai comuni e la Regione stava
procedendo nello sviluppo dei servizi buoni pasto del CREL da
caricare sulla "Carta". L'Assocredito inoltre manifestava il suo
interesse per un sempre più ampio utilizzo della "Carte Vallée"
come borsellino elettronico, quindi per un incremento dei servizi
pagabili con tale strumento: alla base della convenzione vi sono
quindi delle motivazioni specifiche.
Sul punto 2: questa è un'opinione dell'interpellante,
sicuramente non è l'opinione di chi risponde. La precedente
convenzione è stata stipulata in data 6 novembre 1997 e si
proponeva lo sviluppo in ambito regionale di servizi innovativi da
erogare ai cittadini attraverso l'utilizzo di carta elettronica.
Nell'ambito di tale obiettivo generale venivano individuati come
prioritari l'implementazione di un sistema innovativo per la
gestione dei buoni carburante e l'attivazione del sistema del
borsellino elettronico. I risultati concreti sono stati
l'attivazione del sistema di gestione dei buoni carburante mediante
la "Carta Vallée" a partire dal 1° gennaio 1999, in concomitanza
con la possibilità di utilizzare la carta come borsellino
elettronico nei distributori convenzionati. Successivamente,
l'utilizzo del borsellino elettronico si è esteso dal giugno 2001
per il pagamento dei parcheggi nelle zone blu della città di Aosta
e il numero e la tipologia di esercizi convenzionati si sono
progressivamente ampliati.
Per quanto riguarda la soddisfazione espressa nei confronti del
sistema di gestione dei buoni carburante mediante "Carte Vallée",
si fa presente che nei primi mesi 2002 è stato sottoposto
all'attenzione degli utenti serviti allo sportello un questionario,
ai fini del rilevamento del grado di utenza sul servizio "Carte
Vallée", a cui ha risposto una percentuale del 41,25 percento
rispetto alla media mensile degli utenti serviti, cioè 1089 utenti
su una media mensile di 2640 utenti, quindi direi che il campione è
abbastanza vasto. Con mille interviste si vanno a vedere le
intenzioni di voto a livello nazionale; qui, le dimensioni sono
sicuramente diverse.
Le domande concernevano il giudizio del livello di gentilezza
degli operatori addetti al ricevimento del pubblico e degli
sportelli, il livello di completezza ed esattezza delle
informazioni fornite, i tempi di attesa e di svolgimento delle
operazioni, il giudizio sulle nuova modalità di distribuzione
adottate mediante utilizzo della "Carte Vallée" rispetto ai buoni
cartacei, l'orario di servizio e il giudizio complessivo sui
servizi. Il 58,77 percento ha espresso un giudizio complessivo di
"buono" e il 33,6 percento un giudizio complessivo di "ottimo", in
particolare il passaggio dai buoni cartacei alla "Carte Vallée" ha
avuto un giudizio positivo del 76,58 percento. Questo per dire che
probabilmente, visto che lei, Consigliere Frassy, appartiene a una
forza politica molto sensibile ai sondaggi, l'opinione diffusa fra
i cittadini valdostani della "Carta
Vallée"…
Frassy
(fuori microfono)
… sto parlando di un'altra
cosa…
Ferraris (GV-DS-PSE)
… io non
la interrompo normalmente, le chiedo di avere la buona educazione
di ascoltare! Io rispondo alle domande che lei pone; se lei mi pone
i problemi dei costi della "Carta Vallée", mi fa una domanda, io
rispondo, però lei non può usare questa tecnica di fare la domanda
e porre l'altro problema! Lei ha la replica a sua disposizione, mi
lasci terminare! Questo per dire che le opinioni di chi utilizza
questa "Carta" sono differenti da quella del Consigliere Frassy; lo
inviterei a fare una riflessione su questo tema. In risposta alla
terza questione, la convenzione stipulata fra Regione, Celva, USL e
Assocredito, ha come obiettivo di garantire la continuità nelle
attività avviate e di meglio disciplinare le applicazioni
sviluppate, oltre a favorire lo sviluppo di ulteriori servizi
innovativi da erogare ai cittadini. Come in ogni altra attività di
programmazione e di collaborazione fra enti diversi, e gli enti
avevano manifestato - come ricordavo nella precedente risposta - la
volontà di introdurre nuovi servizi, in relazione all'esecuzione in
comune di attività che dovranno essere svolte in futuro, è buona
norma preliminarmente fissare linee guida e principi generali che
dovranno regolare e indirizzare le attività future, demandando ad
una fase successiva in cui viene effettuata la vera e propria
progettazione e i conseguenti studi di fattibilità dei nuovi
servizi, la definizione dei dettagli di ogni singola operazione e
della suddivisione delle attività di gestione dei servizi offerti e
dei relativi oneri.
Nell'ambito della convenzione stipulata emerge questa filosofia
operativa, che consiste nel dotarsi a monte di indicazioni generali
per la gestione dei rapporti fra enti e nell'affidare a un gruppo
misto, costituito dai rappresentanti dei singoli soggetti
firmatari, lo studio di progetti che, al momento attuale, non
possono essere definiti nel singolo dettaglio. Tale gruppo misto
avrà il compito di confrontarsi sull'evoluzione delle tecnologie
relativamente alle carte a microprocessore, promuovere e valutare i
progetti di sviluppo proposti dai vari enti coinvolti, valutare la
compatibilità organizzativa degli stessi e l'opportunità di
procedere ad identificare nuove applicazioni da inserire sulla
"Carta", ai fini di un migliore utilizzo della memoria disponibile.
Viene anche demandato a successivi appositi accordi fra gli enti
interessati la gestione coordinata delle nuove applicazioni.
In risposta all'ultima domanda, al momento le applicazioni
caricate sulla "Carta Vallée" sono quelle della gestione dei buoni
carburante e del borsellino elettronico; la prossima applicazione
presumibilmente caricabile sulla "Carta" sarà quella della gestione
pasto del CREL e quindi sempre imputabile all'Amministrazione
regionale. L'acquisto delle carte in questa fase prevede pertanto
una ripartizione dei costi, come è stato ricordato dagli
interpellanti, per il 60 percento a carico della Regione e per il
40 percento a carico di Assocredito. Tale ripartizione era già
stata prevista nella precedente convenzione ed è stata applicata
alle carte attualmente in circolazione. I progetti di ulteriori
servizi da erogare tramite la "Carta" non sono in tale fase di
rinnovo della convenzione ancora noti nei dettagli, per cui non è
risultato possibile effettuare una certa e corretta ripartizione
dei costi di acquisizione della "Carta" fra i vari soggetti
firmatari. In considerazione dell'attuale ruolo primario della
Regione, tale ripartizione è stata definita del costo
corrispondente all'acquisizione del 60 percento dello spazio
disponibile, che sarà effettivamente riservato alle applicazioni
della pubblica amministrazione nel suo complesso, mantenendo però
la possibilità di disciplinare, sulla base di apposite convenzioni
che verranno stipulate fra la Regione e gli enti interessati, la
ripartizione delle quote di memoria disponibili e il conseguente
eventuale addebito degli oneri ad esse connessi. Nel caso di
caricamento di nuovi servizi sulle carte già in circolazione o su
carte nuove, risulterà pertanto più agevole - nel caso lo si
ritenga opportuno - procedere ad una ripartizione corretta
indipendentemente dal supporto utilizzato, ovvero "Carta" già
emessa o da emettere.
Qualunque possa essere il pensiero del Consigliere Frassy, c'è
l'opinione dell'Amministrazione regionale, c'è l'opinione degli
enti locali, c'è l'opinione dell'USL, c'è anche un sondaggio che
conforta questo: che questa "Carta" sia utile. Mi dispiace, si deve
rassegnare, Consigliere Frassy!
Si dà atto che alle ore 11,36 assume la Presidenza il
Vicepresidente Viérin Marco.
Presidente
La parola al Consigliere Frassy.
Frassy (LCdL)
Assessore, sono totalmente insoddisfatto
della sua risposta. La sua è stata una non-risposta, è stato un
piccolo "comizietto", forse di tipo preelettorale, ma lei non ha
risposto alle domande poste! Voglio chiarire che non abbiamo mai
messo in discussione l'utilità della "Carta Vallée". Il problema è
un altro: voi pagate il 60 percento di una cosa che utilizzate poco
più del 20 percento, il 20,88 percento! In cinque anni lei ha
dissipato oltre un miliardo di lire, lei in cinque anni ha regalato
oltre un miliardo di lire alle banche perché Assocredito è l'unico
partner privato di questa convenzione, è forse l'unico partner
privato che non ha bisogno di finanziamenti pubblici: questa è la
realtà sulla quale lei non si vuole confrontare! Non venga a dirci
che è stato costituito un gruppo di lavoro: è lo stesso gruppo del
1997! E cosa ha prodotto? Chiacchiere, non ha prodotto
assolutamente nulla!
Quello che le contestiamo, Assessore, è che non può venire a
nascondersi dietro all'evoluzione della tecnologia informatica,
delle società dell'informazione, "dell'e-government", o
quant'altro! Siete talmente scollegati da queste realtà che non vi
siete accorti che il Comune di Aosta è uno dei 56 comuni-pilota in
Italia nell'ambito della carta di identità elettronica e, nel
siglare questa convenzione a febbraio, avreste dovuto quanto meno
porvi la domanda se questo progetto non era necessario ridefinirlo
in base alla realtà che sta andando avanti! Questo Governo in due
anni ha messo a sperimentazione in 56 comuni la carta elettronica e
prima della fine di legislatura questo Governo darà
concretizzazione su tutto il territorio nazionale a questo servizio
innovativo: documento di identità, ma anche documento ad alta
tecnologia, in grado di memorizzare dati e quant'altro.
Lei viene a sostenere che la "Carta Vallée" ha ottenuto
l'approvazione dei cittadini; ma certo! Ha ottenuto l'approvazione
anche mia personale la "Carta Vallée", ma i cittadini non sanno che
questa Amministrazione paga tre volte tanto quel servizio senza
utilizzarlo! Come fa lei, Assessore, a sostenere in quest'aula che
tra i vari servizi c'è il servizio del borsellino elettronico? Non
sapevo che fosse il portavoce di Assocredito! Il borsellino
elettronico se lo paga Assocredito nel 40 percento di memoria che
questo ente si riserva, e non c'entra niente con il progetto
regionale; fra l'altro, il borsellino elettronico è un progetto in
via di perfezionamento, perché lei sa che alla funzione di
borsellino elettronico accedono solo quei cittadini che hanno conti
correnti aperti su certe banche e non su altre! Perciò è anche
discutibile che venga veicolato attraverso una convenzione pubblica
un servizio che avvantaggia alcuni operatori privati, a discapito
di altri. Lei non ha detto cosa Finaosta abbia fatto delle vostre
osservazioni: se vi ha prodotto altri progetti o quant'altro.
L'USL e il Celva: se costituiamo una società, che ha come scopo
quello di edificare un palazzo e la costituiamo per comprare il
terreno, penso che i soci di questa società partecipino a quelle
che sono le spese di acquisizione del terreno e andranno poi anche
a condividere quelle che sono le spese di edificazione: qui, no!
L'Amministrazione regionale compra il 60 percento della memoria,
per cinque anni è un costo vivo, e dice agli altri soci: "quando
andremo ad edificare questi servizi
innovativi…" - che in cinque anni non
si sono visti - "… vi farete carico
delle spese che proporzionalmente ogni servizio comporta nella
gestione della "Carta"." Questo è un modo irresponsabile di gestire
le risorse pubbliche ed è un modo discutibile di gestire delle
convenzioni. Con questa convenzione, Assessore, lei non sta facendo
gli interessi dell'Amministrazione regionale, ma quelli di
Assocredito! Assocredito è l'unico soggetto che in cinque anni ha
tratto utili e guadagni da queste convenzioni!
Lei non può risponderci - con l'intento di essere preso sul
serio - quando ci informa che sono allo studio dei progetti, che
non sono ancora definiti, di conseguenza non possono essere
descritti nel dettaglio, perché se in cinque anni non siete stati
in grado di realizzare dei progetti, significa che c'è qualcosa che
non funziona! E se c'è qualcosa che non funziona, lei ha il dovere
politico, oltre che la responsabilità amministrativa, di chiedersi
cosa non funziona e di modificare questo percorso! Mi auguro che
qualcuno le chieda il conto di questo miliardo e duecento milioni
di lire che voi avete dissipato; non è possibile gestire con questa
leggerezza e con queste risposte le risorse pubbliche!
Sulla carta di identità elettronica, Assessore, la invito a
coinvolgere il Comune di Aosta, per capire cosa stanno facendo: vi
sono otto progetti-pilota che decollano sulla carta di identità, la
quale verrà rilasciata a brevissimo dal Comune di Aosta. Sarebbe
opportuno che lei si raccordasse con una realtà che, in poco meno
di due anni, è diventata tangibile e
praticabile…
(interruzione dell'Assessore Ferraris, fuori
microfono)
… sì, già fatto, ma non ne ha
assolutamente dato conto nella sua risposta! Quando io ho chiesto
quali sono le novità operative, lei ha risposto candidamente:
"l'interesse dei partner". Ci fa piacere sapere che dopo che
Assocredito abbia mangiato sulla convenzione per cinque anni, anche
i dipendenti dell'USL, della Regione e quanti altri possono
mangiare, nel senso che vengono caricati i buoni pasto, ma,
sicuramente, questi costi non si giustificano con tali servizi di
tipo minimale!
Le faccio presente che la gestione sanitaria, a cui lei faceva
riferimento, verrà recepita nella carta di identità elettronica; di
conseguenza, la gestione di questi servizi innovativi ulteriori e
integrativi da mettere sulla "Carta" probabilmente arriva tardi, ma
non solo arriva tardi, non è credibile! La "Carta Vallée" viene
data ai possessori di un'autovettura; l'assistenza sanitaria è
estesa a tutti i cittadini: come è pensabile ipotizzare di dare un
servizio a una parte della popolazione munita di autovettura e non
all'altra? Non avete ancora razionalizzato quali sono le
caratteristiche utili per spendere al meglio le potenzialità di
"Carta Vallée".
Assessore, le do un suggerimento: ripensate se sia il caso di
continuare con quel tipo di carta, perché lei stesso, a novembre
2002, in risposta ad un'altra nostra interrogazione sul sistema
integrato di gestione tariffaria del trasporto pubblico, ha dovuto
riconoscere che i nuovi supporti a microprocessore hanno costi
inferiori di oltre il 50 percento di quello che è il costo della
"Carta Vallée". La Carta Vallée a questa Amministrazione costa 5,94
€; i nuovi sistemi che verranno utilizzati per la gestione
integrata del trasporto pubblico costano 3,50 €, e andremo a
fornire i cittadini valdostani di un ulteriore supporto perché la
"Carta Vallée" non è compatibile.
In conclusione, insoddisfazione totale per la sua non-risposta,
siamo convinti che la "Carta Vallée" - perché non vogliamo che si
strumentalizzi e si giochi sulle parole - dal punto di vista del
servizio reso ai cittadini fruitori dei carburanti in esenzione
fiscale sia più che positiva, ma che non sia positiva la gestione
ulteriore e collaterale che questa Amministrazione ha teorizzato
per cinque anni, senza riuscire a concretizzare!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK