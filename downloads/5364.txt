Consiglio Regionale della Valle d'Aosta - Oggetto del Consiglio n. 256 del 20 aprile 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 256 del 20 aprile 1983 - Resoconto
OGGETTO N. 256/VII - IMPEGNO PER LA REALIZZAZIONE DEL
METANODOTTO IVREA-AOSTA. Approvazione di mozione.
PRESIDENTE
: Do lettura della mozione presentata dai
Consiglieri Tonino, Mafrica, Carral, Bajocco, Péaquin e Cout.
MOZIONE
VISTO che il Consiglio regionale non ha ancora avuto modo di
assumere provvedimenti concreti in merito all'avvio delle procedure
per costruire il metanodotto Ivrea-Aosta malgrado le trattative con
la SNAM siano in corso da quasi due anni;
RICHIAMATE le dichiarazioni, fatte in Consiglio regionale dal
Presidente Andrione durante la seduta del 12.1.1983, che
prevedevano la conclusione della trattativa entro il mese di aprile
1983;
RICORDATA l'importanza del metanodotto sia ai fini
energetici, sia per il ciclo lavorativo degli stabilimenti
siderurgici esistenti nella Regione;
TENUTO CONTO che il bilancio regionale prevede consistenti
finanziamenti, finalizzati alla costruzione del metanodotto, che
subiscono una inevitabile svalutazione;
IL CONSIGLIO REGIONALE
DELIBERA
di impegnare la Giunta regionale a predisporre i
provvedimenti necessari per dare avvio all'opera di finanziamento e
costruzione del metanodotto ed a presentarli per l'approvazione in
Consiglio regionale entro la fine dell'attuale legislatura.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
La Giunta regionale, fra i numerosi
disegni di legge, ne ha presentato uno per la trasposizione dal
Fondo Globale al capitolo specifico di spesa di 12 miliardi 500
milioni di lire per il finanziamento di questo progetto e di
conseguenza per la sua realizzazione. A questo punto il Consigliere
Mafrica può chiederci di votare a favore di questa mozione come
ordine del giorno.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Stamani, quando ho fatto il rilievo
relativo ai disegni di legge che arrivavano in ritardo, ho detto
che era compito della Giunta indicare della priorità fra le leggi
che presentava, non potendo certamente metterle tutte sullo stesso
piano e pretendere che la Commissione competente le esamini, quando
alcune per la loro mole, richiedono giorni e giorni di discussione
in Consiglio. I disegni di legge che spostano, per importanti
motivi, somme dai Fondi Globali ai capitolo credo che rientrino
nella possibilità di esame urgente da parte delle Commissioni,
perchè vi è una decisione a monte da parte del Consiglio, quando si
è votato il bilancio regionale. La critica che abbiamo fatto
stamani continuiamo a ritenerla valida; questo non vuol dire che
considereremo tutti i provvedimenti allo stesso modo; vedremo le
priorità che la stessa Giunta regionale e la maggioranza assegnano
e faremo anche noi una cernita degli argomenti che riteniamo
possibile discutere e di quelli che invece è opportuno
rinviare.
Per quello che riguarda il metanodotto, il problema prende lo
spunto proprio dalle dichiarazioni che il Presidente della giunta
aveva fatto in una delle risposte alle numerose interpellanze e
mozioni presentate sul tema. Il Presidente della Giunta aveva
affermato che entro il mese di aprile si sarebbe riusciti a fare
questa convenzione, da tempo in gestazione, con la SNAM. Noi con
questa mozione abbiamo voluto impegnare la Giunta regionale a dare
un'accelerata a procedure che indubbiamente sono in atto da tempo
ma che non vedono ancora la conclusione; quindi, se il fatto di
spostare dai fondi globali ai capitoli significa che si è fatto
qualche sostanziale passo in avanti, anzi di questo vorremmo avere
notizia da parte del Presidente della giunta, possiamo considerare
questa mozione come un ordine del giorno.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Ringrazio il Consigliere Mafrica,
voglio solo dire che la Giunta regionale non è responsabile delle
decisioni della SNAM. Finalmente, a quanto sembra, il Governo
italiano ha firmato un contratto di fornitura di gas con l'Algeria.
Se il Consigliere Mafrica considera quanto ho spiegato ed inoltre
che queste questioni dipendono in parte dall'Amministrazione
regionale, ma soprattutto dalla SNAM e dalla BEI, noi voteremo la
mozione con queste precisazioni.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Lo scopo della nostra mozione non è
ovviamente propagandistico, perchè è la decima o undicesima
iniziativa che prendiamo su questo problema, ma proprio quello di
riportare all'attenzione del Consiglio e della Giunta un problema
che riteniamo importante. Se verrà quanto prima in discussione
nelle Commissioni ed in Consiglio il disegno di legge relativo a
questa materia, avremo modo di riprendere la discussione più
concretamente, chiedendo come si articola l'intervento regionale.
Quindi credo che la mozione possa essere approvata nel senso di
un'accelerazione di questo disegno di legge e poi riprenderemo la
discussione.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.)
: Ad un matematico come il Consigliere
Mafrica non sfuggirà che il fare dieci, undici magari persino
dodici volte una cosa non può garantire che non sia propaganda.
PRESIDENTE
: Metto in approvazione la mozione in
oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK