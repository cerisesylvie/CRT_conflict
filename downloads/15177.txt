Consiglio Regionale della Valle d'Aosta - Oggetto del Consiglio n. 1697 del 12 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula
Oggetto del Consiglio n. 1697 del 12 dicembre 1995 - Resoconto
SEDUTA POMERIDIANA DEL 14 DICEMBRE 1995
OGGETTO N. 1697/X Disegno di legge: "Disciplina delle strutture
ricettive extralberghiere".
Articolo 1 (Oggetto della legge)
1. La presente legge, in attuazione dei principi stabiliti dalla
legge 17 maggio 1983, n. 217 (Legge quadro per il turismo e
interventi per il potenziamento e la qualificazione dell'offerta
turistica), disciplina le strutture ricettive non regolamentate
dalle leggi regionali 22 luglio 1980, n. 34 (Disciplina delle
attività di ricezione turistica all'aperto) e 6 luglio 1984, n. 33
(Disciplina della classificazione delle aziende alberghiere), e in
particolare:
a) case per ferie;
b) ostelli per la gioventù;
c) rifugi alpini e bivacchi fissi;
d) posti tappa escursionistici (dortoirs);
e) esercizio di affittacamere;
f) case e appartamenti per vacanze.
Capo II Case per ferie
Articolo 2 (Definizione e caratteristiche)
1. Sono case per ferie le strutture ricettive attrezzate per il
soggiorno di persone o gruppi e gestite, al di fuori di normali
canali commerciali, da enti pubblici, nonché associazioni o enti
aventi personalità giuridica privata, operanti senza scopo di lucro
per il conseguimento di finalità sociali, culturali, assistenziali,
religiose o sportive, per il solo soggiorno dei propri dipendenti,
associati o assistiti e loro familiari.
2. Nelle case per ferie possono altresì essere ospitati
dipendenti, e relativi familiari, di altre aziende, nonché
assistiti dagli enti o aderenti alle associazioni di cui al comma 1
con i quali sia stata stipulata apposita convenzione.
3. Nelle case per ferie dev'essere garantita non solo la
prestazione dei servizi ricettivi di base, ma anche la
disponibilità di strutture e servizi che consentano di perseguire
le finalità di cui al comma 1.
4. La disciplina delle case per ferie di applica anche ai
complessi ricettivi che, gestiti per le finalità di cui al comma 1,
assumono, in relazione alla particolare funzione svolta, la
denominazione di case religiose di ospitalità, case per esercizi
spirituali, centri di vacanza per anziani, centro di vacanza per
minori, colonie, foresterie e simili.
Articolo 3 (Requisiti tecnici)
1. Le case per ferie devono possedere i requisiti previsti dai
regolamenti igienico-edilizi. In particolare, devono avere:
a) una superficie minima delle camere al netto di ogni locale
accessorio di mq. 7 per le camere ad un letto e di mq. 12 per le
camere a due letti, con un incremento di superficie di mq. 4 per
ogni letto in più;
b) arredamento minimo delle camere costituito da letto,
comodino, sedia o sgabello per persona, nonché da armadio,
tavolino, specchio e cestino rifiuti per camera;
c) locale comune di soggiorno distinto dalla sala da pranzo, di
dimensioni non inferiori a mq. 0,7 per ogni posto letto;
d) idonei dispositivi e mezzi antincendio, nonché impianti
elettrici secondo le disposizioni vigenti;
e) cassetta di pronto soccorso, con le dotazioni indicate
dall'autorità sanitaria competente;
f) telefono ad uso comune.
Articolo 4 (Obblighi amministrativi per lo svolgimento
dell'attività)
1. L'esercizio dell'attività ricettiva nelle case per ferie è
soggetto ad autorizzazione rilasciata dal comune, riportante le
generalità del proprietario dell'immobile e del titolare
dell'autorizzazione stessa, il numero dei posti letto e il periodo
di apertura.
2. Il rilascio dell'autorizzazione è subordinato alla stipula di
apposita convenzione tra l'ente gestore e il comune, allo scopo di
definire:
a) i soggetti che possono utilizzare le strutture;
b) il tipo di servizi forniti, in rapporto alle finalità cui la
struttura è destinata;
c) l'eventuale durata minima e massima dei soggiorni;
d) il regolamento interno per l'uso della struttura.
3. L'autorizzazione può comprendere la somministrazione di
alimenti e bevande, limitatamente alle sole persone alloggiate e a
quelle che possono utilizzare la struttura in relazione alle
finalità sociali cui la stessa è destinata.
4. I titolari o gestori di casa per ferie non sono tenuti ad
iscriversi alla sezione speciale degli esercenti il commercio
prevista dall'articolo 5 della legge 217/1983.
Capo III Ostelli per la gioventu'
Articolo 5 (Definizioni e caratteristiche)
1. Sono ostelli per la gioventù le strutture ricettive
attrezzate per il soggiorno e il pernottamento dei giovani e degli
accompagnatori dei gruppi di giovani gestite, al di fuori di
normali canali commerciali, da enti pubblici, enti di carattere
morale o religioso e associazioni operanti, senza scopo di lucro,
nel campo del turismo sociale e giovanile per il conseguimento di
finalità sociali e culturali.
2. Negli ostelli per la gioventù deve essere garantita non solo
la prestazione dei servizi ricettivi di base, ma anche la
disponibilità di strutture e servizi che consentano di perseguire
le finalità di cui al comma 1.
3. Gli ostelli per la gioventù possono essere dotati di
particolari strutture e attrezzature che consentano il soggiorno di
gruppi, quali cucina o punti cottura per uso autonomo, o locali per
il consumo dei pasti.
Articolo 6 (Requisiti tecnici)
1. Gli ostelli per la gioventù devono possedere i requisiti
previsti dai regolamenti igienico-edilizi.
In particolare devono avere:
a) una superficie minima delle camere al netto di ogni locale
accessorio di mq. 7 per le camere ad un letto e di mq. 12 per le
camere a due letti, con un incremento di superficie di mq. 4 per
ogni letto in più;
b) arredamento minimo delle camere costituito da letto,
comodino, sedia o sgabello per persona, nonché da armadio,
tavolino, specchio e cestino rifiuti per camera;
c) locale comune di soggiorno distinto dalla sala da pranzo,
dimensionato nel rapporto minimo di mq. 0,7 per ogni posto
letto;
d) idonei dispositivi e mezzi antincendio, nonché impianti
elettrici secondo le disposizioni vigenti;
e) cassetta di pronto soccorso, con le dotazioni indicate
dall'autorità sanitaria competente;
f) telefono ad uso comune.
2. É consentito sovrapporre ad ogni posto letto un altro letto,
senza con ciò dover incrementare le dimensioni delle camere, purché
sia garantita la cubatura minima di mc. 8 a persona. Per il
rispetto di tutti gli altri rapporti si computano i posti letto
effettivi.
3. Le camere da letto e i locali igienici devono essere
predisposti separatamente per gli uomini e le donne.
Articolo 7 (Obblighi amministrativi per lo svolgimento
dell'attività)
1. L'esercizio dell'attività ricettiva negli ostelli per la
gioventù è soggetto ad autorizzazione rilasciata dal comune,
riportante le generalità del proprietario dell'immobile e del
titolare dell'autorizzazione stessa, il numero dei posti letto ed
il periodo di apertura.
2. Il rilascio dell'autorizzazione è subordinato alla stipula di
apposita convenzione tra l'ente gestore e il comune, allo scopo di
definire:
a) i soggetti che possono utilizzare le strutture;
b) il tipo di servizi forniti, in rapporto alle finalità cui la
struttura è destinata;
c) il regolamento interno per l'uso della struttura;
d) l'eventuale durata minima e massima dei soggiorni.
3. L'autorizzazione può comprendere la somministrazione di
alimenti e bevande, limitatamente alle sole persone alloggiate e a
quelle che possono utilizzare la struttura in relazione alle
finalità sociali cui la stessa è destinata.
4. I titolari o gestori della suddetta attività ricettiva non
sono tenuti ad iscriversi alla sezione speciale degli esercenti il
commercio prevista dall'articolo 5 della legge 217/1983.
Capo IV Rifugi alpini e bivacchi fissi
Articolo 8 (Definizione e caratteristiche)
1. Sono rifugi alpini le strutture ricettive ubicate in luoghi
favorevoli ad ascensioni ed escursioni, idonee ad offrire
ospitalità e ristoro ad alpinisti ed escursionisti in zone isolate
di montagna raggiungibili attraverso mulattiere, sentieri,
ghiacciai, morene o anche con strade non aperte al pubblico
transito veicolare o mediante impianti a fune o mezzi di trasporto
aereo.
2. I rifugi alpini possono essere gestiti da enti pubblici o da
enti ed associazioni operanti nel settore dell'alpinismo e
dell'escursionismo, nonché da privati. Nel caso di gestione
pubblica, la stessa dev'essere effettuata a mezzo di rappresentante
o tramite appalto a gestore.
3. Sono denominati bivacchi fissi i locali non custoditi di alta
montagna e di difficile accesso, allestiti con un minimo di
attrezzatura per il riparo degli alpinisti.
Articolo 9 (Requisiti tecnici)
1. I rifugi alpini devono possedere requisiti idonei per il
ricovero ed il pernottamento degli ospiti.
In particolare, devono avere:
a) servizio di cucina o attrezzatura per cucina comune;
b) spazio attrezzato per la somministrazione di alimenti e
bevande;
c) spazio attrezzato per il pernottamento;
d) alloggiamento riservato per il gestore qualora si tratti di
rifugio custodito;
e) attrezzatura di pronto soccorso con le dotazioni indicate
dall'autorità sanitaria competente;
f) attrezzatura di soccorso prevista da apposito elenco redatto
dal Soccorso alpino valdostano, nel caso di strutture custodite con
continuità nell'arco della stagione, così come previsto
dall'articolo 9, comma 1, lett. c), della legge regionale 26 aprile
1993, n. 21 (Interventi volti a promuovere lo sviluppo alpinistico
ed escursionistico);
g) locale invernale con porta liberamente apribile dall'esterno,
così come previsto dall'articolo 9 della legge regionale
21/1993;
h) impianto telefonico o, in caso di impossibilità e per i soli
rifugi custoditi, impianto di radiotelefono o impianto
similare;
i) idonei dispositivi e mezzi antincendio secondo le
disposizioni vigenti.
Articolo 10 (Obblighi amministrativi per lo svolgimento
dell'attività)
1. L'esercizio dell'attività ricettiva nei rifugi alpini, se
custoditi, è soggetto ad autorizzazione rilasciata dal comune,
riportante le generalità del proprietario dell'immobile e del
titolare dell'autorizzazione stessa, il numero dei posti letto e il
periodo di apertura.
2. Il rilascio dell'autorizzazione è subordinato al superamento
da parte del gestore dell'esame preliminare di idoneità, ai sensi
dell'articolo 10 della legge regionale. 21/1993.
3. La domanda di autorizzazione, presentata dal proprietario del
rifugio e sottoscritta per accettazione anche dal gestore, deve
contenere i seguenti dati:
a) le indicazioni concernenti la località dove si trova il
rifugio, l'altitudine e il tipo di manufatto;
b) le vie di accesso, sentieri o mulattiere;
c) il numero di posti letto e le dotazioni
igienico-sanitarie;
d) il periodo di apertura;
e) i servizi prestati.
Capo V Posti tappa escursionistici (dortoirs)
Articolo 11 (Definizione e caratteristiche)
1. Sono posti tappa escursionistici o dortoirs le strutture
sommariamente attrezzate, site anche in località servite da strade
aperte al pubblico transito veicolare, atte a consentire il
pernottamento, per periodi non superiori alle quarantotto ore, a
coloro i quali percorrano itinerari escursionistici.
2. I posti tappa escursionistici possono essere gestiti da enti
pubblici, da enti o associazioni operanti nel settore
dell'escursionismo, nonché da privati.
Articolo 12 (Requisiti tecnici)
1. I posti tappa escursionistici devono possedere i requisiti
idonei per il pernottamento degli ospiti. In particolare, devono
avere:
a) una capacità ricettiva complessiva non superiore ai trenta
posti letto;
b) spazio attrezzato per il pernottamento, con una superficie
minima di mq 5 per ogni posto letto;
c) attrezzatura per cucina ad uso autonomo;
d) idonei dispositivi e mezzi antincendio, nonché impianti
elettrici secondo le disposizioni vigenti;
e) cassetta di pronto soccorso, con le dotazioni indicate
dall'autorità sanitaria competente;
f) telefono ad uso comune.
Articolo 13 (Obblighi amministrativi per lo svolgimento
dell'attività)
1. L'esercizio dell'attività ricettiva nei posti tappa
escursionistici è soggetto ad autorizzazione rilasciata dal comune,
riportante le generalità del proprietario dell'immobile e del
titolare dell'autorizzazione stessa, il numero dei posti letto e il
periodo di apertura.
2. La domanda di autorizzazione presentata dal titolare deve
contenere:
a) il numero dei posti letto e le dotazioni
igienico-sanitarie;
b) il periodo di apertura.
Capo VI Esercizi di affittacamere
Articolo 14 (Definizione e caratteristiche)
1. Sono esercizi di affittacamere le strutture ricettive
composte da non più di sei camere destinate ai clienti, con una
capacità ricettiva complessiva non superiore a dodici posti letto,
ubicate in un unico stabile o in una porzione di stabile, nelle
quali sono forniti alloggio ed eventualmente servizi
complementari.
2. Gli affittacamere possono somministrare alimenti e bevande
limitatamente alle persone alloggiate.
3. Gli affittacamere devono assicurare, avvalendosi della
normale organizzazione familiare, i seguenti servizi minimi di
ospitalità, compresi nel prezzo della camera:
a) pulizia dei locali e sostituzione della biancheria ad ogni
cambio di cliente ed almeno una volta la settimana;
b) fornitura di energia elettrica, acqua corrente calda e
fredda, riscaldamento.
4. L'attività di affittacamere può altresì essere esercitata in
modo complementare rispetto all'esercizio di ristorazione, qualora
sia svolta da uno stesso titolare ini una struttura immobiliare
unitaria.
Articolo 15 (Requisiti tecnici)
1. I locali destinati all'esercizio di affittacamere devono
possedere i requisiti previsti dai regolamenti igienico-sanitari in
materia di civile abitazione. In particolare, devono avere:
a) una superficie minima delle camere al netto di ogni locale
accessorio di mq. 7 per le camere ad un letto e di mq. 12 per le
camere a due letti, con un incremento di superficie di mq. 4 per
ogni letto in più;
b) arredamento minimo delle camere costituito da letto, sedia
comodino per persona, nonché da tavolino, armadio, specchio e
cestino rifiuti per camera.
2. Alle camere da letto destinate agli ospiti si deve poter
accedere comodamente e senza dover attraversare la camera da letto
o i servizi destinati alla famiglia o ad altro ospite.
Articolo 16 (Obblighi amministrativi per lo svolgimento
dell'attività)
1. Chi intende gestire l'attività di affittacamere è soggetto ad
autorizzazione rilasciata dal comune, riportante le generalità del
proprietario dell'immobile e del titolare dell'autorizzazione
stessa, il numero dei posti letto e il periodo di apertura.
2. La domanda di autorizzazione deve indicare:
a) generalità del richiedente;
b) ubicazione delle camere destinate all'attività ricettiva e
numero dei posti letto distinti per camera;
c) numero dei servizi igienici a disposizione degli ospiti e
delle persone appartenenti al nucleo familiare;
d) servizi complementari offerti;
e) periodi di esercizio dell'attività.
Capo VII Case e appartamenti per vacanze
Articolo 17 (Definizione e caratteristiche)
1. Sono case e appartamenti per vacanze le unità abitative,
ubicate anche in stabili diversi, purché situate nel medesimo
territorio comunale, composte da uno o più locali, arredate e
dotate di servizi igienici e di cucina autonomi, gestite
unitariamente in forma imprenditoriale per l'affitto ai turisti
senza offerta di servizi centralizzati o prestazioni di tipo
alberghiero, nel corso di una o più stagioni, con contratti aventi
validità non inferiore a sette giorni e non superiore a tre mesi
consecutivi.
2. Nella gestione delle case e appartamenti per vacanze devono
essere assicurati i seguenti servizi essenziali per il soggiorno
degli ospiti:
a) pulizia delle unità abitative e fornitura di biancheria ad
ogni cambio di cliente e almeno una volta la settimana;
b) fornitura di energia elettrica, acqua e riscaldamento;
c) manutenzione delle unità abitative e degli impianti
tecnologici, riparazione e sostituzione di arredi, corredi e
dotazioni;
d) locale di ricevimento, recapito e assistenza degli
ospiti;
e) dotazione di attrezzatura idonea alla preparazione e alla
conservazione dei cibi.
3. Nelle singole unità abitative può altresì essere assicurata
la dotazione di telefono, radio, televisione e filodiffusione.
4. La gestione di case e appartamenti per vacanze non può
comunque comprendere la somministrazione di alimenti e bevande.
5. Agli effetti della presente legge si considera gestione di
case e appartamenti per vacanze la gestione non occasionale e
organizzata di tre o più unità abitative ad uso turistico.
Articolo 18 (Requisiti tecnici)
1. Le case e appartamenti per vacanze devono possedere i
requisiti previsti dai regolamenti igienico-edilizi in materia di
civile abitazione.
2. Le unità abitative delle case e appartamenti per vacanze
devono disporre di una superficie minima di mq 7 per ogni posto
letto, al netto di ogni vano accessorio.
3. L'utilizzo delle predette unità secondo le modalità previste
nella presente legge non ne comporta, ai fini urbanistici, la
modifica della destinazione d'uso.
4. Gli arredi, i corredi e le dotazioni varie assegnati alle
singole unità abitative devono essere mantenuti in buona stato di
funzionamento e devono essere conformi ai requisiti
igienico-sanitari previsti dalla normativa vigente.
Articolo 19 (Obblighi amministrativi per lo svolgimento
dell'attività)
1. La gestione di case e appartamenti per vacanze dev'essere
autorizzata.
2. L'autorizzazione è rilasciata dal comune territorialmente
competente.
3. Nel provvedimento autorizzativo devono essere riportate le
generalità del proprietario dell'immobile e del titolare
dell'autorizzazione stessa, il numero e l'ubicazione delle unità
abitative da affittare.
4. La domanda di autorizzazione deve contenere:
a) generalità del richiedente;
b) numero, ubicazione e caratteristiche delle case e
appartamenti destinati all'attività ricettiva, con indicazione del
numero dei posti letto distinti per unità abitative;
c) caratteristiche e modalità di prestazione dei servizi
offerti;
d) periodi di esercizio dell'attività.
5. Il titolare dell'autorizzazione è tenuto a comunicare
preventivamente al comune ogni variazione del numero e delle
caratteristiche delle case e appartamenti gestiti.
Capo VIII Norme comuni
Articolo 20 (Accertamento dei requisiti)
1. Entro trenta giorni dalla presentazione della domanda il
comune provvede al rilascio dell'autorizzazione per le attività
ricettive di cui alla presente legge dopo aver accertato che
sussistano i requisiti soggettivi del titolare e degli eventuali
rappresentanti di cui al regio decreto 18 giugno 1931, n. 773
(Approvazione del testo unico delle leggi di pubblica sicurezza),
nonché i requisiti strutturali ed igienico-sanitari, sulla base
delle indicazioni contenute nella domanda e nella relativa
documentazione tecnica ad essa allegata, comprendente:
a) progetto edilizio autorizzato completo di planimetrie,
sezioni e prospetti debitamente quotati con indicazione delle
superfici dei singoli vani e della loro specifica destinazione;
b) relazione tecnico-descrittiva del fabbricato contenente gli
elementi relativi alle caratteristiche strutturali e funzionali
richieste dai precedenti articoli per ciascun tipo di
struttura;
c) autorizzazione o certificazione prevista dalle normative
sanitarie vigenti.
2. Il Comune può chiedere le integrazioni che reputi necessarie
alla completezza della domanda e della documentazione allegata,
assegnando al richiedente un termine non superiore a quindici
giorni per provvedervi.
3. La richiesta di integrazioni e l'assegnazione di un termine
per le relative incombenze sospendono il termine del procedimento
di cui al comma 1.
Articolo 21 (Rinnovi delle autorizzazioni annuali)
1. L'autorizzazione per le attività ricettive di cui alla
presente legge è rinnovata annualmente, su domanda
dell'interessato, previo pagamento delle tasse di concessione e di
quelle eventualmente dovute a qualsiasi titolo.
2. All'atto del rinnovo il comune accerta la permanenza dei
requisiti richiesti per il rilascio dell'autorizzazione.
3. In difetto, l'autorizzazione è revocata dal comune.
Articolo 22 (Diffida, sospensione, revoca e cessazione delle
autorizzazioni)
1. Nel caso di violazione delle prescrizioni contenute
nell'autorizzazione, il comune procede alla sospensione temporanea,
previa diffida, dell'autorizzazione per un periodo da cinque a
trenta giorni.
2. Il titolare di una delle strutture ricettive disciplinate
dalla presente legge che intenda procedere alla sospensione
temporanea o alla cessazione dell'attività, deve darne preventivo
avviso al comune.
3. Il periodo di sospensione temporanea dell'attività non può
essere superiore a sei mesi, prorogabili con atto del comune, per
gravi motivi, per altri tre mesi; decorso tale termine l'attività
si intende definitivamente cessata.
Articolo 23 (Comunicazione dei provvedimenti e rilevazioni
statistiche)
1. Il comune dà immediata comunicazione all'Assessorato
regionale del turismo, sport e beni culturali del rilascio delle
autorizzazioni per le attività ricettive di cui alla presente
legge, nonché delle diffide, sospensioni, revoche e cessazioni.
2. Il comune è tenuto altresì a trasmettere allo stesso
assessorato riepiloghi annuali delle strutture ricettive in
attività.
3. É fatto obbligo al titolare o gestore dell'attività ricettiva
di denunciare, mediante trasmissione di apposito modello Istat,
l'arrivo e la presenza di ciascun cliente, oltre che all'autorità
di pubblica sicurezza, anche all'azienda di promozione turistica
competente per territorio, laddove esistente.
Articolo 24 (Denuncia e pubblicità dei prezzi)
1. Alle strutture ricettive di cui alla presente legge si
applica il regime previsto dal decreto del ministro del turismo e
dello spettacolo del 16 ottobre 1991 (Determinazione delle modalità
di trasmissione e di pubblicazione dei prezzi dei servizi delle
strutture ricettive, nonché delle attività turistiche ad uso
pubblico gestite in regime di concessione), emanato ai sensi della
legge 25 agosto 1991, n. 284 (Liberalizzazione dei prezzi del
settore turistico e interventi di sostegno alle imprese turistiche)
e pubblicato nella Gazzetta ufficiale 28 ottobre 1991, n. 253.
2. La mancata o incompleta comunicazione dei prezzi entro le
date previste comporta l'obbligo dell'applicazione degli ultimi
prezzi regolarmente comunicati.
3. Le tabelle e i cartellini con l'indicazione dei prezzi
praticati devono essere esposti in modo ben visibile nei locali di
ricevimento degli ospiti o di prestazione dei servizi e,
limitatamente alle strutture di cui agli articoli 14 e 17, in
ciascuna camera o unità abitativa.
Articolo 25 (Appartamenti ammobiliati per uso turistico)
1. Non sono soggetti alla disciplina dell'esercizio
dell'attività di affittacamere e delle case e appartamenti per
vacanze coloro che danno in locazione a forestieri case e
appartamenti, di cui abbiano a qualsiasi titolo la disponibilità,
senza la fornitura dei servizi complementari di cui all'articolo 14
e sempre che non ricorrano le condizioni di cui all'articolo
17.
Articolo 26 (Funzioni di vigilanza e di controllo)
1. Ferme restando le attribuzioni degli organi statali per gli
aspetti di rispettiva competenza, le funzioni di vigilanza e di
controllo sull'osservanza delle disposizioni della presente legge
sono esercitate dal comune.
2. É fatta salva la facoltà dell'Assessorato regionale del
turismo, sport e beni culturali di disporre controlli ispettivi a
mezzo di proprio personale.
Articolo 27 (Osservanza di norme statali e regionali)
1. Per quanto non previsto dalla presente legge è fatta salva
l'osservanza delle norme statali e regionali che regolano
l'esercizio dell'attività ricettiva, in quanto applicabili alle
attività disciplinate dalla presente legge, e in particolare delle
norme riguardanti la pubblica sicurezza in materia di registrazione
e notifica delle persone alloggiate, la rilevazione statistica,
l'iscrizione alla sezione speciale del registro degli esercenti il
commercio, prevista dall'articolo 5 della legge 217/1983, la
prevenzione incendi ed infortuni, la tutela igienico-sanitaria,
l'uso e tutela del suolo, la salvaguardia dell'ambiente.
Articolo 28 (Sanzioni)
1. Chiunque eserciti una delle attività ricettive disciplinate
dalla presente legge senza l'autorizzazione prevista dall'articolo
20 è soggetto alla sanzione amministrativa del pagamento di una
somma da lire 1.000.000 a lire 3.000.000.
2. La mancata o incompleta comunicazione dei prezzi entro i
termini stabiliti o l'omessa esposizione di tabelle e cartellini
prezzi, ove previsti, comporta la sanzione amministrativa del
pagamento di una somma da lire 150.000 a lire 300.000.
3. Fatto salvo quanto disposto dalla normativa statale in
materia di prezzi, l'applicazione di prezzi difformi da quelli
denunciati comporta la sanzione amministrativa del pagamento di una
somma da lire 500.000 a lire 1.000.000.
4. L'utilizzo di locali destinati ad alloggio dei clienti con un
numero di posti letto superiore a quello autorizzato ai sensi della
presente legge comporta la sanzione amministrativa del pagamento di
una somma da lire 500.000 a lire 1.000.000.
5. Nel corso di un anno, in caso di recidiva delle violazioni di
cui ai commi 1, 2, 3 e 4, la sanzione è raddoppiata e nei casi più
gravi si può procedere alla revoca dell'autorizzazione.
6. Sono fatte salve le sanzioni previste da leggi statali e
regionali per la violazione nell'esercizio di attività ricettive di
norme riguardanti la pubblica sicurezza, la rilevazione statistica,
l'iscrizione alla sezione speciale del registro degli esercenti il
commercio, la tutela igienico-sanitaria, la prevenzione incendi ed
infortuni, l'uso e la tutela del suolo, la salvaguardia
dell'ambiente.
Articolo 29 (Accertamento delle violazioni e irrogazione delle
sanzioni)
1. Ferme restando le attribuzioni degli organi statali per gli
aspetti di rispettiva competenza, all'accertamento delle violazioni
per le quali siano previste le sanzioni amministrative di cui
all'articolo 28, provvede il comune territorialmente
interessato.
2. All'irrogazione delle sanzioni provvede il Sindaco.
3. In caso di inadempienza, all'irrogazione delle relative
sanzioni amministrative, provvede, previo invito al Sindaco,
l'Assessore al turismo, sport e beni culturali.
4. I proventi delle sanzioni amministrative sono introitati dai
comuni qualora le stesse siano irrogate dal Sindaco e, negli altri
casi, dalla Regione.
5. Si applicano le disposizioni di cui alla legge 24 novembre
1981, n. 689 (Modifiche al sistema penale).
Articolo 30 (Regolamento di applicazione)
1. Alla definizione dei requisiti igienico-sanitari, ivi
compresi quelli relativi all'approvvigionamento idro-potabile e
agli scarichi, nonché di sicurezza delle strutture ricettive
disciplinate dalla presente legge si provvede con apposito
regolamento.
2. Le strutture ricettive disciplinate dalla presente legge
devono essere adeguate ai requisiti di cui al comma 1, entro i
termini di tempo stabiliti dal regolamento stesso.
Articolo 31 (Disposizioni transitorie e finali)
1. Entro cinque anni dall'entrata in vigore della presente legge
le strutture ricettive extralberghiere già operanti devono essere
adeguate, per poter continuare l'attività, ai requisiti della
presente legge: in tale periodo possono essere rinnovate le
autorizzazioni di esercizio sempre che sussistano i requisiti
previsti dalla legislazione che disciplinava precedentemente le
singole attività.
2. Fatto salvo quanto disposto dal comma 1, a decorrere dalla
data di entrata in vigore della presente legge, non si applicano
più nella regione Valle d'Aosta le disposizioni della legge 16
giugno 1939, n. 1111 (Disciplina degli affittacamere), del decreto
del Presidente della repubblica 4 agosto 1957, n. 918 (Approvazione
del testo organico delle norme sulla disciplina dei rifugi alpini)
e della legge 21 marzo 1958, n. 326 (Disciplina dei complessi
ricettivi complementari a carattere turistico-sociale).
Si dà atto che il Consigliere Lanièce non partecipa alla
discussione e alla votazione dell'oggetto.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Considerato il grosso afflusso di gente
che c'è in tribuna e soprattutto l'ora tarda, direi che la
relazione può essere considerata letta.
Presidente É aperta la discussione generale.
Ha chiesto la parola il Consigliere Parisi.
Parisi (VAP) Intervengo brevissimamente: questa legge, che fa
riferimento alla 217/83, la legge quadro, è importante perché va a
sanare una situazione che la Valle d'Aosta si trascina da tanto
tempo, a differenza delle altre regioni italiane che per quanto
riguarda questo settore avevano già a suo tempo provveduto ad
applicare quella che è la legge 217/83.
Non so se sono state fatte delle analisi e delle indagini sul
territorio per verificare se i dati tecnici ed i requisiti
richiesti per i vari organismi, per le varie categorie di
extralberghiero che vengono inserite in questa legge, siano o meno
aderenti a quello che viene richiesto. Dico questo perché non
vorrei che poi quando si va ad applicare la legge, si trovi una
situazione completamente diversa e tale da creare poi enormi
problemi a livello applicativo. Conosco la situazione perché mi
sono interessato sempre di questo problema come compito
istituzionale, e credo che questa proposta di legge non sia altro
che quello che il sottoscritto forse immodestamente aveva fatto ed
era rimasta nel cassetto. Con questo non voglio dire e non voglio
assumermi dei meriti che non ho, dico solo all'Assessore che oltre
a questo ci sono altri settori che riguardano il turismo e che
fanno riferimento alla legge quadro, e per i quali non sono stati
ancora fatti degli interventi a livello legislativo.
Auspicavo e speravo che affrontando questo problema si
affrontasse anche quello della legge che riguarda il turismo
all'aria aperta; è un vecchio problema, importante, che purtroppo
ha trovato sempre degli ostacoli enormi anche a livello politico e
all'interno delle varie forze politiche, però ritengo che gli
operatori di quel settore abbiano tutto il diritto di avere
finalmente una legislazione chiara, in modo tale da poter operare
in termini di tranquillità, perché oggi come oggi sia a livello
urbanistico, sia a livello normativo, non si hanno ancora quegli
elementi che possono dare a questi operatori la necessaria
tranquillità.
Altre regioni italiane anche per quanto riguarda quel settore lì
hanno già deliberato, hanno assunto delle decisioni; regioni che
sicuramente sono molto più avanti di noi per quanto riguarda queste
problematiche, e mi riferisco al Trentino Alto Adige, all'Emilia
Romagna, al Piemonte. Questo è un problema che va al di là anche
dei nostri confini; però il problema del turismo all'aria aperta
bisogna avere la volontà politica di affrontarlo e dargli
finalmente quegli indirizzi precisi, in modo tale che si sappia
dove si vuole andare.
Non aggiungo altro a questo mio intervento. Ripeto, non sto a
citare quali sono gli altri organismi che devono essere ancora
normati, però l'Assessore sa benissimo che è arrivata da parecchio
tempo una lettera da parte dell'associazione che riguarda le
agenzie di viaggio, la FIAVA, che sollecitava anche per quel
settore la soluzione a livello normativo. Mi rivolgo all'Assessore:
mi auguro che questi problemi possano essere portati avanti in
breve tempo, in modo tale che si abbiano le norme per poter operare
in tranquillità.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Questa legge rappresenta sicuramente un altro
tassello fondamentale per far sì che la regione Valle d'Aosta
riesca ad essere sempre più completa nella sua offerta turistica in
tutti i settori di cui è necessario poter disporre per essere
presenti sul mercato. Indubbiamente non è una legge quadro, non
comprende tutto, ma va a normare una parte importante che è
rappresentata dalle strutture extralberghiere.
Per quanto riguarda la predisposizione della legge, sono state
sentite le categorie, quindi sia l'ADAVA che la Federazione
campeggi, il CAI e l'associazione gestori dei rifugi, che operano
già in questo settore, e il loro parere è stato estremamente
positivo, tenendo conto soprattutto che per quanto riguarda
l'affittacamere abbiamo concesso anche la possibilità di affiancare
questa struttura nuova a chi già gestisce un locale di
ristorazione, quindi con la possibilità di mettere in piedi una
tipologia di offerta sul tipo della trattoria, che ha anche alcune
camere, non tante perché il numero massimo di camere è sei, però ci
sono alcune camere con un locale ristorazione. Questo crea
un'offerta in più, un'offerta interessante che si rivolge
soprattutto verso il tipo di turista che vuole fare scelte diverse,
o alternative in certi periodi dell'anno all'albergo.
Poi c'è l'introduzione dei bivacchi fissi, che sono delle
strutture che per quanto riguarda il turismo delle alte vie, il
turismo della camminata, vengono a completare un'offerta che fino
adesso mancava; questi turisti avevano una grossa difficoltà in
estate di entrare negli alberghi, perché gli alberghi hanno altri
tipi di strutture. Questi invece sono locali spartani in cui
l'utente può soggiornare al massimo 48 ore e vi possono essere al
massimo 30 posti letto.
Queste sono alcune delle novità; poi ci sono delle strutture che
già esistono in altre parti d'Italia, tipo l'ostello per la
gioventù, per le quali avevamo ancora una legge che risaliva al
1958. Complessivamente credo che sia un disegno di legge che possa
permettere di presentarci con una sfaccettatura migliore sotto
questo aspetto. Ho fatto distribuire un foglio con degli
emendamenti che sono emendamenti leggeri, riferiti agli articoli 8
e 9.
Si toglie al comma 1 dell'articolo 8 i "mezzi di trasporto
aereo", perché è inutile scriverlo nella legge. All'articolo 9 la
lettera f) del primo comma è sostituita dall'attrezzatura di
soccorso prevista da apposito elenco redatto dal soccorso alpino
valdostano, senza continuare "nel caso di strutture custodite con
continuità nell'arco della stagione, così come previsto
dall'articolo 9, comma 1, lett. c), della legge regionale 21".
Poiché questa legge è attualmente in vigore, è ovvio che deve
essere rispettata.
Per quanto riguarda la lettera g) dell'articolo 9, viene seguito
lo stesso tipo di logica; le parole "locale invernale con porta
liberamente apribile all'esterno, così come previsto dall'articolo
9 della legge regionale 21", vengono sostituite da "locale
invernale con sommaria attrezzatura per cucina ad uso autonomo".
Questo rientra nella logica della tipologia costruttiva, dei
requisiti tecnici nuovi, che seguono le finalità della legge nuova
che stiamo per approvare.
Presidente Ha chiesto la parola il Consigliere Squarzino
Secondina.
Squarzino (VA) Solo per capire meglio un emendamento che
l'Assessore ha preparato, alla lettera g), comma 1, articolo 9.
Visto che si tratta di un bivacco, mi sembra giusto che abbia
sommaria attrezzatura per cucina ad uso autonomo; ma perché vuole
sopprimere "con porta liberamente apribile dall'esterno"? Questo
vuol dire che rimane chiuso? Qual è il requisito tecnico che mi
dice che si tratta....
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) ...L'articolo 9 della legge 21 prevede alcune
norme, fra cui anche questa. Questa legge è attualmente in vigore e
le sue prescrizioni sono da rispettare, per cui non serve andare ad
aggiungerle a questa legge, che direbbe la stessa cosa che viene
prevista dall'articolo 9 della legge 21.
Presidente Ha chiesto la parola il Consigliere Squarzino
Secondina.
Squarzino (VA) Qui lei fa riferimento alla legge regionale
21/93, però questo riferimento lei lo toglie dalla lettera f) e
dalla lettera g), e resta un riferimento da qualche altra parte,
oppure no?
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Questi sono già obblighi che sono previsti dalla
legge 21 in sé, in questa legge sarebbero un sovrappiù, un qualcosa
che non serve andare a prevederlo come obbligo.
Presidente Ha chiesto la parola il Consigliere Bich.
Bich (APA) La legge è importante, andiamo ad incidere su una
situazione che è molto delicata soprattutto nelle aree turistiche.
Porrei la pregiudiziale di risentirsi in commissione, sentendo
anche gli operatori del settore, perché se andiamo a normare tutto
in maniera così precisa, addirittura con parametri più restrittivi
e punitivi della legge nazionale, attenzione, andiamo ad incidere
su una realtà che è già molto traballante.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Li abbiamo già sentiti e hanno tutti dichiarato che
la legge è confacente con quelle che sono le loro esigenze. É un
disegno di legge che è stato accettato da tutti.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Leggendo il testo, Consigliere Bich, mi pare che
essendo il titolo dell'articolo 9 requisiti tecnici, il punto g)
parla di locale invernale e in tale dizione si rifà alla dizione
della legge 21/93, perché il locale invernale dei rifugi è già
definito in quella legge. Qui si limita a dire che il locale
invernale deve avere una sommaria attrezzatura per cucina, ed è una
dizione in più rispetto a quella che è scritta nella 21, ma non è
in contraddizione con quella: locale invernale secondo la 21
significa già locale con le porte apribili dall'esterno.
Presidente Se nessuno chiede la parola, si passa all'esame
dell'articolato.
Pongo in votazione l'articolo 1:
Presenti, votanti e favorevoli: 29
Presidente Pongo in votazione l'articolo 2:
Presenti, votanti e favorevoli: 29
Presidente Pongo in votazione l'articolo 3:
Presenti, votanti e favorevoli: 29
Presidente Pongo in votazione l'articolo 4:
Presenti, votanti e favorevoli: 29
Presidente Pongo in votazione l'articolo 5:
Presenti, votanti e favorevoli: 29
Presidente Pongo in votazione l'articolo 6:
Presenti, votanti e favorevoli: 29
Presidente Pongo in votazione l'articolo 7:
Presenti, votanti e favorevoli: 29
Presidente All'articolo 8 vi è l'emendamento dell'Assessore
Agnesod, che recita:
Emendamento Il comma 1 è sostituito dal seguente:
"1. Sono rifugi alpini le strutture ricettive ubicate in luoghi
favorevoli ad ascensioni ed escursioni, idonee ad offrire
ospitalità e ristoro ad alpinisti ed escursionisti in zone isolate
di montagna raggiungibili attraverso mulattiere, sentieri,
ghiacciai, morene o anche con strade non aperte al pubblico
transito veicolare o mediante impianti a fune".
Pongo in votazione l'articolo 8 nel testo così emendato:
Articolo 8 (Definizione e caratteristiche)
1. Sono rifugi alpini le strutture ricettive ubicate in luoghi
favorevoli ad ascensioni ed escursioni, idonee ad offrire
ospitalità e ristoro ad alpinisti ed escursionisti in zone isolate
di montagna raggiungibili attraverso mulattiere, sentieri,
ghiacciai, morene o anche con strade non aperte al pubblico
transito veicolare o mediante impianti a fune.
2. I rifugi alpini possono essere gestiti da enti pubblici o da
enti ed associazioni operanti nel settore dell'alpinismo e
dell'escursionismo, nonché da privati. Nel caso di gestione
pubblica, la stessa dev'essere effettuata a mezzo di rappresentante
o tramite appalto a gestore.
3. Sono denominati bivacchi fissi i locali non custoditi di alta
montagna e di difficile accesso, allestiti con un minimo di
attrezzatura per il riparo degli alpinisti.
Presenti, votanti e favorevoli: 29
Presidente All'articolo 9 vi è l'emendamento dell'Assessore
Agnesod, di cui do lettura:
Emendamento La lettera f) del comma 1 è sostituita dalla
seguente:
"f) attrezzatura di soccorso prevista da apposito elenco redatto
dal Soccorso alpino valdostano;"
La lettera g) del comma 1 è sostituita dalla seguente:
"g) locale invernale con sommaria attrezzatura per cucina ad uso
autonomo;"
Pongo in votazione l'articolo 9 nel testo così emendato:
Articolo 9 (Requisiti tecnici)
1. I rifugi alpini devono possedere requisiti idonei per il
ricovero ed il pernottamento degli ospiti.
In particolare, devono avere:
a) servizio di cucina o attrezzatura per cucina comune;
b) spazio attrezzato per la somministrazione di alimenti e
bevande;
c) spazio attrezzato per il pernottamento;
d) alloggiamento riservato per il gestore qualora si tratti di
rifugio custodito;
e) attrezzatura di pronto soccorso con le dotazioni indicate
dall'autorità sanitaria competente;
f) attrezzatura di soccorso prevista da apposito elenco redatto
dal Soccorso alpino valdostano;
g) locale invernale con sommaria attrezzatura per cucina ad uso
autonomo;
h) impianto telefonico o, in caso di impossibilità e per i soli
rifugi custoditi, impianto di radiotelefono o impianto
similare;
i) idonei dispositivi e mezzi anticendio secondo le disposizioni
vigenti.
Presenti, votanti e favorevoli: 29
Presidente Pongo in votazione l'articolo 10:
Presenti, votanti e favorevoli: 29
Presidente Pongo in votazione l'articolo 11:
Presenti, votanti e favorevoli: 29
Presidente Pongo in votazione l'articolo 12:
Presenti, votanti e favorevoli: 29
Presidente Pongo in votazione l'articolo 13:
Presenti, votanti e favorevoli: 29
Presidente Pongo in votazione l'articolo 14:
Presenti, votanti e favorevoli: 29
Presidente Pongo in votazione l'articolo 15:
Presenti, votanti e favorevoli: 29
Presidente Pongo in votazione l'articolo 16:
Presenti, votanti e favorevoli: 29
Presidente Pongo in votazione l'articolo 17:
Presenti, votanti e favorevoli: 29
Presidente Pongo in votazione l'articolo 18:
Presenti, votanti e favorevoli: 29
Presidente Pongo in votazione l'articolo 19:
Presenti, votanti e favorevoli: 29
Presidente Pongo in votazione l'articolo 20:
Presenti, votanti e favorevoli: 29
Presidente Pongo in votazione l'articolo 21:
Presenti, votanti e favorevoli: 29
Presidente Pongo in votazione l'articolo 22:
Presenti, votanti e favorevoli: 29
Presidente Pongo in votazione l'articolo 23:
Presenti, votanti e favorevoli: 29
Presidente Pongo in votazione l'articolo 24:
Presenti, votanti e favorevoli: 29
Presidente Pongo in votazione l'articolo 25:
Presenti, votanti e favorevoli: 29
Presidente Pongo in votazione l'articolo 26:
Presenti, votanti e favorevoli: 29
Presidente Pongo in votazione l'articolo 27:
Presenti, votanti e favorevoli: 29
Presidente Pongo in votazione l'articolo 28:
Presenti, votanti e favorevoli: 29
Presidente Pongo in votazione l'articolo 29:
Presenti, votanti e favorevoli: 29
Presidente Pongo in votazione l'articolo 30:
Presenti, votanti e favorevoli: 29
Presidente Pongo in votazione l'articolo 31:
Presenti, votanti e favorevoli: 29
Presidente Pongo in votazione la legge nel suo complesso:
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK