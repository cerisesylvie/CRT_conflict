Consiglio Regionale della Valle d'Aosta - Oggetto del Consiglio n. 2033 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2033 del 19 ottobre 2011 - Resoconto
OGGETTO N. 2033/XIII - Disegno di legge: "Modificazioni alla
legge regionale 15 febbraio 2010, n. 4 (Interventi regionali a
sostegno dei costi dell'energia elettrica per le utenze domestiche.
Modificazione alla legge regionale 18 gennaio 2010, n. 2)".
Articolo 1
(Modificazione all'articolo 1)
1. Il comma 2 dell'articolo 1 della legge regionale 15
febbraio 2010, n. 4 (Interventi regionali a sostegno dei costi
dell'energia elettrica per le utenze domestiche. Modificazione alla
legge regionale 18 gennaio 2010, n. 2), è sostituito dal
seguente:
"2. Gli interventi di cui al comma 1 consistono nella
concessione di un contributo annuale per l'acquisto di energia
elettrica.".
Articolo 2
(Modificazione all'articolo 2)
1. Il comma 1 dell'articolo 2 della l.r. 4/2010 è sostituito
dal seguente:
"1. Hanno diritto al contributo annuale, nella misura
indicata all'articolo 3, comma 2, gli utenti che acquistano energia
elettrica, fino ad un limite massimo di 6 kW nominali di potenza
impegnata.".
Articolo 3
(Sostituzione dell'articolo 3)
1. L'articolo 3 della l.r. 4/2010 è sostituito dal
seguente:
"Articolo 3
(Concessione del contributo)
1. I soggetti beneficiari sono tenuti a presentare alla
struttura regionale competente in materia di sviluppo del settore
energetico, di seguito denominata struttura competente, apposita
domanda, conforme al modello approvato con deliberazione della
Giunta regionale, attestante il possesso dei requisiti previsti
dalla presente legge e a comunicare per iscritto, senza ritardo,
ogni mutamento dei predetti requisiti.
2. L'importo del contributo è pari al 30 per cento della
spesa complessiva sostenuta nel corso dell'anno per la componente
energia determinata periodicamente, nell'ambito del prezzo di
riferimento, dall'Autorità per l'energia elettrica e il
gas.
3. Il contributo è direttamente erogato ai beneficiari ed è
calcolato sulla base dei dati, relativi al consumo di ciascun
richiedente, trasmessi alla struttura competente dalle società di
distribuzione di energia elettrica operanti sul territorio
regionale.
4. Le modalità e la frequenza di trasmissione dei dati di cui
al comma 3 sono stabilite con apposita convenzione, il cui
schema-tipo è approvato con deliberazione della Giunta regionale.
La convenzione quantifica inoltre gli oneri, che sono posti a
carico del bilancio regionale, per la compensazione delle attività
di elaborazione e di trasmissione dei dati stessi.".
Articolo 4
(Disposizioni transitorie)
1. Le convenzioni rinnovate ai sensi dell'articolo 4 della
l.r. 4/2010 e in essere alla data di entrata in vigore della
presente legge cessano automaticamente di avere efficacia a far
data dal 1° gennaio 2012. In sede di prima applicazione della
presente legge, le imprese di vendita di energia elettrica già
convenzionate trasmettono i dati identificativi dei clienti che
usufruiscono dei benefici di cui alla l.r. 4/2010 stessa, i quali
sono esonerati dall'obbligo di inoltrare una nuova richiesta di
agevolazione, alle società di distribuzione di energia elettrica
operanti sul territorio regionale, al fine della individuazione
degli utenti relativamente ai quali inviare, ai sensi dell'articolo
3, commi 3 e 4, della l.r. 4/2010, sostituito dall'articolo 3 della
presente legge, i dati di consumo sui quali calcolare il
contributo.
2. I contributi di cui alla l.r. 4/2010, come modificata
dalla presente legge, sono concessi con le modalità previste dalla
stessa a decorrere dal 1° gennaio 2012.
Articolo 5
(Disposizioni finanziarie)
1. L'onere complessivo derivante dall'applicazione
dell'articolo 3, comma 4, della l.r. 4/2010, sostituito
dall'articolo 3 della presente legge, è determinato in annui euro
40.000 a decorrere dall'anno 2012.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013 nell'unità previsionale di base 1.8.2.11
(Altri interventi di assistenza sociale).
3. Al finanziamento dell'onere di cui al comma 1, si provvede
mediante l'utilizzo per pari importi degli stanziamenti iscritti
nello stesso bilancio nell'unità previsionale di base 1.11.7.10
(Interventi per l'attuazione degli strumenti di pianificazione
energetico-ambientale).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 6
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Informo il Consiglio che sul disegno di
legge c'è il parere favorevole a maggioranza della IV Commissione e
della II Commissione per compatibilità finanziaria.
La parola al relatore, il Consigliere Empereur.
Empereur (UV)
- Grazie Presidente.
M. le Président, chers collègues, avec l'approbation de la loi
n° 4 du 5 février 2010 portant "aides régionales pour les dépenses
d'énergie domestique", nous avions harmonisé les dispositions
analogues appliquées en 2008 et 2009 et nous avions surtout rendu
stable la réduction, pour les familles valdôtaines, de 30 pour cent
du coût de l'énergie facturée sur les quittances par les
entreprises fournissant l'énergie électrique et conventionnées avec
l'Administration régionale.
Au mois de juin 2011, la Compagnie Valdôtaine des Eaux, société
dont la Région possède 100 pour cent des parts, a débuté une
opération de concentration pour l'acquisition du contrôle des
sociétés DEVAL S.p.A. et Vallenergie S.p.A., opération qui a
cependant été empêchée par l'Autorité Garante de la Concurrence et
du Marché.
Les modifications de la loi régionale citée précédemment et que
nous proposons aujourd'hui, répondent donc à la communication
effectuée le 5 août dernier par l'Autorité Garante de la
concurrence et du marché, qui mettait en évidence que la
convention, en son temps signée par les entreprises locales de
vente d'énergie électrique avec la Région, représente de fait une
contrainte significative à l'accès au marché domestique pour toutes
les entreprises qui œuvrent au niveau national
et qui pourraient être intéressées à la signature de cette même
convention. En effet, selon l'Autorité, l'accès au marché des
entreprises œuvrant au niveau national serait
entravé par les coûts dérivant de la nécessité de modifier le
système informatique pour la facturation et de devoir effectuer
successivement un compte-rendu détaillé à la Région de chaque
réduction appliquée. Ces coûts seraient par conséquent
excessivement pénalisants pour les entreprises extérieures à la
Région, vu le régime oligopole s'étant créé, de fait, en Vallée en
raison des dimensions réduites du bassin des usagers.
Nella sostanza, quindi, il disegno di legge oggi alla nostra
attenzione, che si compone di sei articoli, modifica l'originario
sistema di intervento finanziario, che si trasformerà da "rimborso"
alle imprese di vendita a "contributo" a fondo perduto per le
singole famiglie anagrafiche. Le imprese di vendita, di
conseguenza, vedranno il proprio ruolo ridotto alla semplice
trasmissione, alle imprese di distribuzione, delle necessarie
informazioni sulle utenze servite; competerà poi a queste ultime il
conteggio dei consumi effettivi sui quali è fondato il calcolo
delle agevolazioni.
Le modificazioni proposte non mutano però i criteri di calcolo
delle agevolazioni medesime, sempre individuate nel 30 percento
della componente energia riportata in bolletta; rimarranno anche
confermate le stesse tipologie di utenze beneficiarie, in rapporto
alla potenza massima impegnata di 6 kW, con le usuali eccezioni
consentite in presenza di motivi medicali. I rapporti tra le
imprese di distribuzione e la Regione saranno comunque sempre
regolati da una specifica convenzione, che dovrà prevedere anche il
ristoro, alle stesse imprese, dei costi derivanti dall'elaborazione
delle informazioni necessarie alla concessione dei contributi.
In via transitoria, il disegno di legge in esame fa salve le
situazioni giuridiche createsi in forza della legge n. 4/2010, per
cui le famiglie valdostane già beneficiarie saranno esonerate dalla
presentazione di nuove domande di contributo. Soltanto le famiglie
che si costituiranno dal 10 gennaio 2012 o che non hanno mai
chiesto la vecchia agevolazione prevista dalla legge n. 4/2010
dovranno sottostare all'adempimento della prescritta istanza da
inoltrare all'Assessorato regionale delle attività produttive,
competente in materia. Questo è quanto.
Colgo l'occasione per ringraziare i colleghi della IV
Commissione consiliare anche per la rapidità nello svolgimento del
lavoro, l'Assessore Pastoret ed i dirigenti dell'Assessorato per le
informazioni fornite ed il contributo tecnico messo a disposizione
dei commissari; ringrazio infine i rappresentanti delle
associazioni dei consumatori per la sostanziale condivisione di
questo disegno di legge.
Naturalmente l'auspicio è che questa proposta oggi diventi
legge, affinché la cosiddetta "operazione Deval", che noi
consideriamo assolutamente strategica, possa vedersi completata a
breve. Grazie per l'attenzione.
Presidente
- Dichiaro aperta la discussione generale.
La parola alla Consigliera Carmela Fontana.
Fontana (PD)
- Grazie Presidente.
L'approvazione di questa legge, che rende conforme alle regole
dell'Autorità Garante della Concorrenza le agevolazioni sui costi
dell'elettricità per i cittadini valdostani, è certamente un fatto
positivo che trova la nostra approvazione. L'importo del contributo
resta al 30 percento della spesa complessiva annuale per la
componente energia della bolletta ed è sicuramente un aiuto in più
in questa difficile fase di crisi economica che colpisce tante
famiglie anche nella nostra Regione, specialmente fra i pensionati,
fra coloro che hanno perso il lavoro e sono in cassa integrazione,
e anche fra le giovani coppie con lavori saltuari, sottopagati o
precari.
Le richieste dell'Autorità Garante della Concorrenza si
ripercuotono in un aumento della burocrazia per ottenere il
contributo ed anche in un aumento degli oneri a carico della
Regione, per ottenere ed elaborare i dati relativi al consumo
elettrico di ciascun richiedente, sulla base di quanto trasmesso
dalla società di distribuzione, per quantificare l'entità dello
sconto a favore di ogni utente.
Leggiamo che solo per il 2012 serviranno 40.000 euro per coprire
i costi di disbrigo delle pratiche; ecco allora la nostra unica
preoccupazione: non vorremmo che i costi della macchina burocratica
fossero sproporzionati rispetto ai benefici per i cittadini
valdostani, derivanti dagli sconti in bolletta che, come sappiamo,
sono di modesta entità. Chiediamo perciò un'attenzione particolare
da parte della Giunta e degli uffici competenti per perfezionare un
meccanismo di elaborazione dei dati e di erogazione del contributo
meno oneroso per le casse regionali. Per quanto mi riguarda, sul
resto della legge confermiamo il nostro giudizio positivo per un
aiuto che, seppure modesto, contribuisce al sostegno concreto delle
famiglie valdostane in un difficile momento come quello
attuale.
Grazie per l'attenzione.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Qualche considerazione. Diceva molto bene prima il Presidente
Empereur, abbiamo fatto tutto un po' in fretta in commissione e
ringraziamo da subito la struttura che ci ha fornito in tempo utile
dati, considerazioni e soprattutto dettagli, perché affrontare dei
disegni di legge ci piace, cerchiamo quanto meno di affrontare
delle modifiche di legge o delle integrazioni avendo non solo sotto
mano, ma sul tavolo numeri, dettagli, approfondimenti, soprattutto
problematiche o prospettive. Quindi è stato fatto tutto in fretta,
gli ultimi dati ci sono arrivati ieri mattina, pertanto le
considerazioni sono a caldo.
Ma le considerazioni vogliamo farle, perché iniziative di questo
genere devono solo aiutare la situazione difficile del sistema
energetico valdostano, quindi per aiutare si deve cercare la strada
migliore. Ecco perché volevamo avere tutti i dettagli e, come ci è
stato detto da qualche collega in commissione, abbiamo scelto la
strada migliore. Qualche volta abbiamo dei dubbi sulle "strade
migliori" che il Governo regionale in questo momento sta prendendo,
quindi mi sembra corretto che la parte politica che io rappresento,
in questo caso in IV Commissione, abbia gli strumenti per poter
valutare. Penso che il termine più appropriato sia quello di "avere
gli strumenti".
Detto questo, con spirito costruttivo e per trovare le soluzioni
migliori per qualsiasi modifica di legge, l'obiettivo era quello di
rimuovere - è stato detto dal Presidente Empereur - gli oneri
derivanti dalla sottoscrizione delle convenzioni previste dalla
legge regionale n. 4/2010, che costituiscono un significativo
vincolo all'accesso al mercato dell'energia elettrica ad uso
domestico in Valle d'Aosta, soprattutto per le società operanti a
livello nazionale per le quali i costi di ingresso nel mercato
valdostano risultano eccessivi rispetto alla dimensione del bacino.
Penso che la sintesi sia questa di questo provvedimento, nel senso
che con questo provvedimento si va nella direzione di creare le
stesse condizioni a tutti, con un unico obiettivo, che penso
condividiamo: quello del cittadino di pagare il meno possibile
l'energia. Sembra banale, ma di banale pensiamo non abbia proprio
nulla. Quindi da una parte si rimuovono questi oneri, si dà la
possibilità a tutti; dall'altra, la modifica era doverosa e
necessaria, quindi la filosofia la condividiamo.
Le nostre perplessità erano invece più sull'eventuale peso della
macchina, ecco perché mi vorrei soffermare con voi su questo
aspetto. Peso della macchina che in tante situazioni, ma non negli
ultimi tre anni, forse negli ultimi trenta, da quando abbiamo più
risorse, quindi dal 1981, ha una percentuale ed un ordine di
grandezza importante rispetto alle risorse messe in campo. Il
nostro dubbio era di mettere sul tavolo queste due proposte, in
questo caso questa legge va ad erogare circa 3.000.000 di euro di
aiuti per un costo X con un'incidenza della macchina
amministrativa, un peso della macchina amministrativa che si
riferisce ad un costo unitario. Abbiamo cercato, fra ieri
pomeriggio e questa mattina, di valutare qual è questo peso; da
conti indubbiamente un parametro che utilizzo è intorno al 10
percento, prendetelo fra virgolette, può variare dall'8 al 12,
comunque potrebbe avere un'incidenza importante.
Qual è il nostro spirito, Assessore e Presidente? Di cercare
comunque di contenere il più possibile l'incidenza. Questo
raffronto lo abbiamo fatto con il
bon de chauffage
, sappiamo
che è un'altra legge, sappiamo che le modalità sono diverse. Nello
specchietto consegnatoci dai dirigenti su diverse voci viene
spiegato molto bene che non si possono computare per questa legge,
prendetela come inventario, ma ve lo diamo proprio a livello di
gruppo anche per le nuove modifiche che farete nei prossimi anni.
Quindi fate attenzione, proprio un'attenzione
tecnico-amministrativa, a non caricare il peso della macchina
amministrativa nel momento in cui si erogano i contributi e gli
aiuti!
È quindi positivo il fatto che alla fine, nel momento in cui si
affronta questo disegno di legge, il beneficiario principale sia il
cittadino, e pertanto il nostro obiettivo è quello di creare le
condizioni per una sana concorrenza, in modo che il cittadino
finale paghi il meno possibile l'utenza, facendo però attenzione
che non ci sia troppa incidenza nel peso della macchina e nel
contributo erogato.
Un'altra richiesta che farei a nome del gruppo ALPE, proprio
perché il nostro spirito non solo è costruttivo, ma vuole essere
partecipe nello scegliere le strade migliori, se fosse possibile,
non sempre di fretta, come in questo caso con il disegno di legge
che è arrivato sul tavolo; il collega Bieler sovente in commissione
ci dice: ma noi ci abbiamo già pensato, voi ci avete pensato, ma
noi non siamo nelle "stanze dei bottoni", certe cose non le
conosciamo e vorremmo sinceramente dare il nostro contributo.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Molto brevemente, solo per dire che l'impostazione di questo
disegno di legge è quella di realizzare, seppure per via indiretta,
un accentramento su CVA del controllo di DEVAL e Vallenergie,
rimuovendo le osservazioni di merito formulate dall'Autorità
Garante della Concorrenza sulla possibile definizione dell'acquisto
del 51 percento del capitale azionario della società DEVAL,
posseduta dall'ENEL. Sostanzialmente il disegno di legge non va a
modificare l'iniziativa fortemente voluta a suo tempo ed avviata
dalla Stella Alpina, per garantire alla popolazione valdostana un
contenimento del costo dell'energia elettrica, che in Italia è
superiore del 40 percento rispetto a tutti gli altri Paesi della
Comunità europea.
Sarebbe forse auspicabile per il futuro che al termine del
faticoso iter di definizione del controllo del mercato dell'energia
elettrica in Valle d'Aosta, CVA assumesse l'iniziativa di ridurre
in via generalizzata agli utenti valdostani il costo dell'energia
elettrica, avendone la possibilità a seguito della liberalizzazione
del mercato dell'energia elettrica. Non a caso CVA oggi pratica già
uno sconto del 10 percento della componente energia della tariffa
determinata dall'Autorità nazionale per l'energia. In tal modo si
eliminerebbero gli appesantimenti burocratici a carico della
competente struttura regionale per il rimborso dello sconto del 30
percento, di cui al disegno di legge in corso di approvazione.
Grazie.
Presidente
- Se nessun altro chiede di intervenire,
dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Ringrazio il collega relatore Empereur, che ha già sottolineato
le ragioni di questo provvedimento che oggi analizziamo, ma voglio
anzitutto ringraziare i commissari che hanno approvato in tutta
fretta, lo devo ammettere questa volta, effettivamente si trattava
di una urgenza, questo disegno di legge, e ci hanno permesso di
completare un atto che consentirà di accelerare finalmente questo
passaggio definitivo della DEVAL nelle condizioni che sappiamo,
dopo che c'è stata la lettera liberatoria che è stata mandata
dall'Autorità Garante, che si riferiva proprio a questa
impostazione del disegno di legge, per dire che era
sufficiente.
È già stato detto molto, vorrei solo ricordare che non posso che
condividere quella che è una preoccupazione di non appesantire la
macchina che porta a questi risultati. La stessa relazione dei
garanti aveva sottolineato che comunque l'impostazione data a suo
tempo da CVA era la migliore, perché era quella che ottimizzava i
passaggi dalla lettura della bolletta all'automatico sconto, che
era la situazione ideale.
Vorrei dire però che noi abbiamo ipotizzato un intervento per
adeguarci alle richieste, sottolineando che oggetto dell'acquisto
non era Vallenergie, ma era DEVAL che contemplava anche
Vallenergie, e DEVAL non vende energia, la distribuisce. Quindi
l'accordo CVA-DEVAL era perfettamente legittimo, perché si trattava
di un'associazione virtuosa fra chi vende e chi distribuisce, pur
nella loro distinzione. Ma questa ormai è acqua passata. Credo sia
importante sottolineare che l'appesantimento ad oggi incide per il
2 percento, non il 20, forse ho capito male io (il collega Chatrian
diceva il 20 percento); sono 20.000 euro su 3.000.000, è il 2
percento, altrimenti sarebbe troppo se fosse il 20 percento. Dico
solo per chiarezza, magari ho capito male io, comunque è il 2
percento.
Vorrei nel contempo dire al collega Comé, che il fatto che CVA
dia un ulteriore sconto del 10 percento a chi dà la bollettazione a
CVA Trading porta lo sconto in Valle al 40 percento. Cioè non
vorrei che si confondesse...noi abbiamo fatto tutta questa
procedura, ma teniamo conto che in Valle d'Aosta lo sconto per chi
bolletta tramite CVA Trading è di 30 più 10, quindi è il 40
percento. Questo è già da anni, vorrei anche dire che nel libero
mercato altri vendono i buoni benzina dicendo: ti do 30 litri di
gasolio, 20 litri di benzina, qui invece è reale. Finito i 30 litri
di benzina monetizzati, non sono nemmeno l'ennesima parte, solo che
uno si lascia allettare...questo nel libero mercato ci sta. Però
voglio sottolineare che l'interesse delle grandi compagnie per
quello che è il mercato della Valle d'Aosta è molto basso, ma
proprio perché non dimentichiamo che chi prende questo mercato ha
anche le cosiddette "utenze" che hanno delle difficoltà a pagare,
che comunque vengono mantenute, perché non possono essere disdette
le utenze minori delle famiglie, che vengono tenute in
considerazione.
Non voglio farla più lunga, se non per dire che il discorso di
CVA: che faccia l'ulteriore sconto del 10 percento era già stato al
limite...altrimenti torniamo alle situazioni di prima. Ma lo sconto
di CVA serve solo per i clienti di CVA e allora di nuovo sarebbe
distorsivo, secondo l'interpretazione che stiamo dando, e contro la
legge, quindi c'è un discorso da fare molto difficile. Credo che
con questa soluzione riusciamo a risolvere il problema che stava a
cuore a tutti noi, lo abbiamo votato quando si è parlato della
possibilità di acquisto della DEVAL. In quell'occasione tutto il
Consiglio aveva dato unanime mandato per arrivare a questo
obiettivo, un obiettivo che ha fatto passi importanti anche
politici per cercare di agevolare questo passaggio, perché
assolutamente il responsabile non ne voleva sapere di cedere, anche
questo va detto: l'amministratore delegato presidente di ENEL non
ne voleva sapere! Questa è stata un'obiettiva azione che ci ha
permesso di rompere questo divieto e di arrivare alle conclusioni
che finalmente oggi sottolineiamo.
Grazie ancora a tutti i commissari per aver voluto approvare in
tempi brevissimi questo progetto di legge, che servirà ad
accelerare i tempi per la conclusione della vicenda. Grazie ancora
a tutti.
Presidente
- Passiamo ora all'esame dell'articolato.
La parola al Vicepresidente Chatrian sull'articolo 1.
Chatrian (ALPE)
- Grazie Presidente. Come dicevo prima,
abbiamo riconosciuto l'urgenza del provvedimento perché dovrà
andare a regime dal 1° gennaio 2012.
Ci asterremo su questo provvedimento, però chiediamo al
Presidente della Regione di farci avere un dettaglio proprio
sull'incidenza che ha il provvedimento sui costi di gestione. Prima
ho riassunto il costo di gestione intorno al 10 percento, non al
20, avendo però solo alcuni dati che sono quelli del
bon
chauffage
. Lei parlava del 2 percento...lei conosce
indubbiamente molto bene una delibera di Giunta con cui si
approvano le commissioni per i fondi di gestione speciale che sono
previsti da alcune delibere di Giunta e l'importo dei contributi
erogati nella misura dell'1,5-2 percento, però nel dettaglio
avevamo cercato di inserire tutti i costi dell'unità del personale,
i costi sostenuti per le spese postali e bancarie, quelli sostenuti
per l'informatizzazione, per l'hardware, comunque di tutta una
parte informatica, gestionale e non, e anche quella sostenuta per
la pubblicità. Avevamo cercato di fare una somma, ripeto, poi ci
farà avere al più presto questo ordine di grandezza...perché
vorremmo fare delle valutazioni anche in merito alle modifiche che
in questo momento si stanno mettendo in campo a livello di
Amministrazione regionale. Tante erogazioni in questo momento si
stanno facendo tramite le società partecipate, tramite Finaosta,
tramite INVA e non solo, quindi vorremmo avere queste incidenze e
questi ordini di grandezza, per capire quanto si spende, quanto si
eroga e quante risorse vengono messe in campo. Grazie.
Presidente
- Pongo in votazione l'articolo 1:
Consiglieri presenti: 32
Votanti e favorevoli: 28
Astenuti: 4 (Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato.
Pongo in votazione la legge nel suo complesso:
Consiglieri presenti: 32
Votanti e favorevoli: 28
Astenuti: 4 (Giuseppe Cerise, Chatrian, Louvin, Patrizia
Morelli)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK