Consiglio Regionale della Valle d'Aosta - Oggetto del Consiglio n. 407 del 19 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 407 del 19 febbraio 2019 - Resoconto
OGGETTO N. 407/XV - Interrogazione a risposta immediata:
"Azioni poste in essere in relazione all'esito del referendum
promosso dal personale professionista del Corpo Valdostano dei
Vigili del Fuoco".
Rollandin (Presidente)
- Punto 3.04 all'ordine del
giorno. La parola al collega Gerandin.
Gerandin (MOUV')
- Il 12 e il 13 febbraio 2019 penso che
si sia scritta la nuova pagina delle competenze che la Valle
d'Aosta negli anni ha ritenuto correttamente di volere e poter
esercitare. A seguito del referendum consultivo volontario indetto
da parte dei vigili del fuoco e a seguito del risultato
plebiscitario di questo referendum, si volta pagina, nel senso che
negli anni la Valle d'Aosta ha cercato di portare a casa competenze
perché pensavamo di essere forse più bravi, pensavamo di riuscire a
dare delle risposte più consone ai cittadini valdostani e ci
svegliamo, un brusco risveglio, e ci accorgiamo che forse qualcosa
è mancato.
Le facciamo una domanda molto precisa, Presidente, perché noi
vogliamo sapere quali azioni concrete saranno messe in campo in
merito all'esito del referendum, anche in relazione al trattamento
economico e previdenziale, da parificare al Corpo nazionale vigili
del fuoco.
Non so se sarà facile recuperare una situazione così
deteriorata, non ho idea se sarà possibile, di certo non possiamo
pensare che le sue dichiarazioni: "abbiamo avviato un percorso di
confronto, speriamo che il dialogo continui" siano una risposta
accettabile, soprattutto a seguito di un esito di un referendum
come questo.
Siamo anche convinti che in questo momento sia molto facile
cavalcare l'onda: riprendo un po' le considerazioni che si leggono
a livello parlamentare, dove c'è tutta una serie di azioni a
sostegno che negli anni non si sono viste. Il vero problema è che
la politica - questo è stato segnalato per anni - ha fatto orecchie
da mercante, siamo arrivati a una situazione di non ritorno.
Presidente
- Per la risposta, la parola al presidente
Fosson.
Fosson (GM)
- Grazie, collega Gerandin, questo tono
propositivo è quello che condividiamo tutti insieme per questo
grande problema, ci siamo svegliati una mattina con un brutto
risveglio.
Il Corpo Valdostano dei Vigili del Fuoco - l'ho affermato più
volte, è molto importante per l'efficienza della nostra protezione
civile e per il servizio antincendio - ha deciso di fare un
percorso indietro rispetto al passato, la stessa scelta che non è
stata adottata ma che si voleva forse fare anche per la scuola e la
sanità.
Ora bisogna superare le incomprensioni e le polemiche, il
percorso non è semplice. Noi con grande rispetto prendiamo atto
dell'esito del referendum e di quello che in questo momento i
lavoratori chiedono. Si parla di mancate risposte della politica, e
questo è un percorso che dura da diversi anni, lei l'ha detto, è
corretto.
L'esito del referendum apre nuovi scenari, tanto più che abbiamo
letto una dichiarazione del CONAPO che chiede alla Regione
d'intraprendere subito interlocuzioni con Roma per il transito dei
servizi antincendi valdostani allo Stato, secondo regole che
garantiscano la migliore soluzione per i pompieri.
In questo periodo noi non siamo stati fermi perché abbiamo
riaperto il tavolo tecnico sulle tabelle e sulla possibilità di
confrontare le tabelle, ma soprattutto c'è stata una riunione con
tutto il Legislativo e con il capo dei vigili del fuoco per
analizzare le tre ipotesi e i relativi percorsi, che lei conosce
benissimo. Così, abbiamo fissato - prima del referendum non è stato
facile - per giovedì, alle 10.30, un incontro con il direttore
dell'INPS della Valle d'Aosta.
Questo referendum cambia un po' tutta la visione, noi siamo in
un grande stato di rispetto e di attenzione e ci viene chiesto di
muoverci - nel comunicato non si capiva, ma nei comunicati spesso
non si dice tutto - non abbiamo mai interrotto il dialogo con le
organizzazioni per dare una risposta, e continueremo a essere
aperti nel dialogo, ma per quanto loro ci chiedono di muoverci nei
confronti di Roma, le posso dire che, a distanza di tre, quattro
giorni, ieri ho avuto un'interlocuzione telefonica con il
sottosegretario Stefano Candiani, che è lo stesso sottosegretario a
cui rimandano i vigili del fuoco per un incontro, che era in
Sardegna e in una caserma dei vigili del fuoco; lo risentirò oggi
alle 16.00 proprio per stabilire un contatto, così ho già
contattato il Presidente della Commissione paritetica Louvin, che
sarà contento di venire in I commissione, anche per studiare e per
analizzare cosa voglia dire il percorso dal punto di vista della
legge. Non sarà un percorso breve né semplice, ma vedrà tutto il
nostro impegno e speriamo di farlo in collaborazione con i vigili
del fuoco e con chi finora si è occupato di questo.
Presidente
- Per la replica, la parola al collega
Gerandin.
Gerandin (MOUV')
- Qualcosa ha detto, però probabilmente
da quello che ho capito non c'è ancora un percorso molto chiaro.
Volevo solo fare alcune considerazioni. Lei dice che avete da poco
riaperto un tavolo tecnico, il tavolo tecnico era già riaperto, il
tavolo tecnico aveva necessità di avere delle risposte, per cui non
l'ha aperto lei, Presidente, era già aperto e soprattutto non ci
sono state risposte.
Le annuncio già che ci sarà una risoluzione in merito perché
oltre al problema dei vigili del fuoco ci sono anche i forestali,
per cui per evitare di avere un secondo referendum è meglio che ci
svegliamo prima!
Nella risoluzione chiederemo: uno, che si riconosca il
trattamento economico, esattamente come ha fatto Trento, per vedere
se si può recuperare la situazione, due, essendo insediata la
paritetica, si dia immediatamente corpo alla paritetica di
risolvere il problema previdenziale. Sono due cose diverse,
Presidente, e ne parleremo in sede della risoluzione perché, torno
a dire, mi pare che le idee siano poche e confuse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK