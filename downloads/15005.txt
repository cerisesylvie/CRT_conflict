Consiglio Regionale della Valle d'Aosta - Oggetto del Consiglio n. 1488 del 25 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1488 del 25 luglio 1995 - Resoconto
SEDUTA POMERIDIANA DEL 25 LUGLIO 1995
OGGETTO N. 1488/X Disegno di legge: "Concessione di
finanziamenti per il trasferimento di impianti nell'area
industriale Cogne di Aosta".
Articolo 1 (Finalità)
1. La Regione agevola il trasferimento di impianti all'interno
dell'area industriale Cogne di Aosta al fine di consentire gli
interventi di bonifica, riorganizzazione urbanistica e
riconversione produttiva previsti dalla legge regionale 26 gennaio
1993, n. 4 (Interventi per la riqualificazione e lo sviluppo
dell'area industriale "Cogne" di Aosta) e dal "Documento unico di
programmazione (DUP FESR) per gli interventi strutturali comunitari
nelle zone interessate dalla realizzazione dell'Obiettivo n. 2 di
cui al reg. CEE 2081/93 nella regione Valle d'Aosta, per il
triennio 1994/96".
Articolo 2 (Finanziamenti)
1. Ai fini di cui all'articolo 1, la Giunta regionale è
autorizzata a concedere finanziamenti alla società Cogne Acciai
Speciali s.r.l., con sede in Aosta, fino ad un importo massimo di
lire 25 miliardi, per spese di trasferimento di impianti,
magazzini, servizi ed uffici dall'area resa disponibile per la
riconversione produttiva nell'area destinata alla prosecuzione
dell'attività siderurgica.
2. La Giunta regionale provvede a dare un mandato senza
rappresentanza alla Finaosta s.p.a. affinché eroghi i
finanziamenti, di cui al comma 1, sotto forma di uno o più mutui
decennali, senza alcun rischio per il mandatario, ferma restando la
normale diligenza nell'esecuzione del mandato. Il tasso di
interesse è variabile annualmente e pari al cinquanta per cento del
tasso di riferimento fissato mensilmente dal Ministero del tesoro
per il settore industria, commercio e artigianato, arrotondato al
mezzo punto inferiore.
3. La verifica di pertinenza e di congruità della spesa relativa
agli interventi di cui all'articolo 1 è effettuata dalla Finaosta
s.p.a. sulla base di progetti esecutivi; la riconduzione della
documentazione di spesa alle opere eseguite è certificata dal
collegio sindacale della Cogne Acciai Speciali s.r.l..
4. É ammesso il finanziamento della totalità della spesa
sostenuta e documentata, purché essa sia esclusivamente funzionale
al raggiungimento delle finalità di cui all'articolo 1.
6. I finanziamenti autorizzati dalla presente legge sono
garantiti con fideiussione bancaria e/o cessione di crediti della
Cogne Acciai Speciali s.r.l., il cui ammontare e la cui esigibilità
verranno valutati dalla Finaosta s.p.a. o da sua società
partecipata abilitata alla gestione dei crediti.
Articolo 3 (Norme finanziarie)
1. L'onere derivante dall'applicazione dell'articolo 2,
ammontante a complessive lire 25 miliardi, graverà sul capitoIo
35620 (Spese per la costituzione del fondo di dotazione della
Finaosta s.p.a. per gli interventi della gestione speciale) del
bilancio per l'esercizio in corso.
2. Per la copertura dell'onere di cui al comma 1 la Giunta
regionale è autorizzata a contrarre mutui alle migliori condizioni
di mercato, con uno o più istituti di credito, da estinguersi in un
periodo non superiore a quindici anni.
3. Le spese derivanti dall'ammortamento dei mutui autorizzati
dal comma 2, previste in lire 1.472.000.000 per il 1995 e in annue
lire 3.312.000.000 per la durata dei relativi piani di
ammortamento, gravano sui capitoli 69300 e 69320 del bilancio di
previsione della Regione per l'esercizio finanziario 1996 e sui
corrispondenti capitoli dei futuri bilanci.
4. Alla copertura dell'onere di cui al comma 3 si provvede
mediante riduzione per lire 1.472.000.000 per l'anno 1996 e per
lire 3.312.000.000 per gli anni 1996 e 1997 degli stanziamenti
iscritti ai capitoli 69020 (Fondo globale per il finanziamento di
spese di investimento) del bilancio di previsione della Regione per
l'esercizio 1996/1997 a valere sugli interventi previsti agli
allegati n. 1 dei bilanci stessi relativi al recupero e tutela
dell'Ambiente (Ammortamento mutuo da contrarre per la concessione
di finanziamenti per il trasferimento di impianti nell'area
industriale "Cogne" C-3.7.).
Articolo 4 (Variazioni di bilancio)
1. Al bilancio di previsione della Regione per l'esercizio 1996
sono apportate, in termini di competenza e di cassa, le seguenti
variazioni:
a) parte entrata
1) in aumento:
programma regionale 5.18
codificazione 5.1.0
cap. 11180 "Contrazione di mutui per la concessione di
finanziamenti per il trasferimento di impianti nell'area
industriale Cogne di Aosta"
lire 25.000.000.000;
b) parte spesa
1) in aumento:
cap. 35620 "Spese per la costituzione del fondo di dotazione
della Finaosta s.p.a. per gli interventi della gestione
speciale"
lire 25.000.000.000
cap. 69300 "Quota interessi per ammortamento di mutui da
contrarre"
lire 1.280.000.000
cap. 69320 "Quota capitale per ammortamento di mutui da
contrarre"
lire 192.000.000;
2) in diminuzione:
cap. 69020 "Fondo globale per il finanziamento di spese di
investimento"
lire 1.472.000.000.
Presidente Ha chiesto la parola il relatore, Consigliere
Chenuil.
Chenuil (GV-PDS-SV) La relazione è stata allegata all'ordine del
giorno in discussione. Credo pertanto che sia data per letta.
Ricordo che il testo in discussione è quello predisposto dalla IV
Commissione.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Questo disegno di legge risale al giugno
1994, viene oggi in aula perché è stato approfondito a livello
comunitario. Sono stati forniti per sei volte chiarimenti e
documenti alla commissione e recentemente è giunto il parere
favorevole della commissione, quindi il disegno di legge, che era
già venuto in Consiglio, è stato sottoposto all'esame della
commissione ed oggi giunge in aula.
Con questo disegno di legge si autorizza il finanziamento di 25
miliardi di lire per il trasferimento di attività dalla zona che
deve essere liberata nell'area Cogne all'interno della zona che
rimarrà ancora destinata all'attività siderurgica. In particolare,
si tratta di spostare degli impianti nel PAC: ovvero l'impianto di
trattamento delle scorie, le officine elettromeccaniche, la
slingottatura, il magazzino refrattari, il laboratorio tecnologico
ed anche gli uffici della direzione.
Il provvedimento prevede che la finanziaria regionale esamini i
progetti esecutivi dal punto di vista della pertinenza e della
congruità, e che possano essere erogati i finanziamenti attraverso
mutui decennali per questi trasferimenti che sono indispensabili
per liberare circa metà dell'area Cogne. Per la ristrutturazione
dell'area Cogne ci sono già fondi comunitari, per utilizzare questi
fondi è necessario che prima avvengano questi trasferimenti; quindi
il disegno di legge ha una importanza rilevante perché da una parte
soddisfa impegni che erano stati presi con i protocolli del
novembre '93, dall'altra consentirà di liberare parti importanti
dell'area e quindi di provvedere alla infrastrutturazione, alla
bonifica e alla successiva possibilità di nuovi insediamenti
produttivi.
Presidente É aperta la discussione generale.
Ha chiesto la parola il Vicepresidente Viérin Marco.
Viérin M. (PpVA) Il problema della Cogne ormai è di lunga
stagionatura e da tempo aspettavamo questa missiva da parte della
Cee. Ho utilizzato il termine stagionatura, nella speranza che
almeno diventi un buon formaggio se non una buona Fontina.
Nella missiva della Cee, spedita il 15 giugno '95, si elencano i
fatti, precisamente si dice che la Cas ha fatto parte del gruppo
siderurgico Ilva s.p.a. fino al dicembre '93, quando fu venduta da
Ilva alla società Geval (questa società Geval è una controllata del
gruppo Marzorati). Si continua dicendo che il terreno sul quale
erano insediati gli impianti industriali Cas, come pure gli
immobili, rimasero di proprietà Ilva. Fu necessario di conseguenza
stipulare fra Ilva e Cas un accordo di locazione del terreno e
degli immobili per consentire a Cas di continuare a sfruttare
l'area industriale. E fino qui si può dire che è una procedura
obbligatoria per impostare tutta la trattativa in maniera
corretta.
Però dopo, se guardiamo le date, si continua a dire che il
contratto di locazione fu stipulato formalmente il 23 dicembre '94,
con decorrenza dal 1° gennaio '94, cioè con decorrenza retroattiva
di un anno. Si parla di contratto di locazione fra Ilva e Cas, in
quanto la Cas è stata venduta l'anno prima alla Geval, e quindi la
Geval per diventare proprietaria anche di questo contratto di
locazione ha dovuto far sì che comunque la Cas diventasse
controparte nel contratto di affitto dell'Ilva.
Guarda caso si continua dicendo che il giorno dopo, cioè il 24
dicembre '94, avviene - e solo allora avviene - fra Ilva e Rava il
contratto di compravendita con cui l'Ilva vendeva, fra l'altro,
alla regione i terreni sui quali erano insediati gli impianti Cas e
quindi i terreni e le proprietà oggetto di contratto di locazione
fra le due società prima menzionate. E chiaramente, in applicazione
della normativa italiana sui contratti, la regione succedeva ad
Ilva nel mantenere fede al contratto di locazione stipulato dalla
Cas; praticamente Marzorati si era dotato di un'arma non
indifferente.
Prendo anche i testi dei due protocolli di intesa,
specificatamente quello fra Ilva e Rava, perché se sul protocollo
di intesa queste cose fossero state messe, allora uno poteva anche
capire che tutto era alla luce del sole; invece mi sembra che ci si
sia mossi nel buio e poi che ci si sia dovuti muovere per tacconare
le varie falle succedutesi. Infatti, nel protocollo di intesa fra
Ilva e Rava, al punto 3, si dice che Ilva garantisce che i beni in
questione sono nella sua piena proprietà e disponibilità, nonché di
quella della Cogne Acciai Speciali cioè della Cas, nel pieno
rispetto della normativa degli strumenti urbanistici.
Quindi un anno prima della stipula del contratto di locazione
fra Ilva e Cas, nel protocollo l'Ilva garantisce che i beni in
questione erano ancora pienamente disponibili e non persisteva
alcun problema in merito agli stessi. Ed anche nel protocollo fra
Marzorati e Rava si dice nel punto 2.4, sempre firmato il 19
novembre '93: "a stipulare il contratto di utilizzo delle aree e
dei fabbricati necessari per la continuazione della attività
produttiva di Cogne Acciai Speciali ad un prezzo che terrà conto
dell'impegno delle società contraenti a sostenere tutti gli oneri
di manutenzione ordinaria e straordinaria degli immobili dedicati
all'attività produttiva, che saranno oggetto di contrattazione, di
locazione e di affitto".
Dopo aver ricordato questi vari passaggi, chiedo all'Assessore
se può essere più preciso, per poter reintervenire a seguito delle
sue risposte.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) In merito alla stagionatura, mi pare che i
primi assaggi siano stati positivi, perché dalla gestione che aveva
oltre 30 miliardi di lire di perdite nel '93 con la Cas di
proprietà pubblica, si è passati ad una gestione nel '94 che ha
dato 8 miliardi di utile ed ha rispettato, superando, i livelli di
occupati di 800 che erano contenuti nel protocollo di intesa.
Credo che debba essere chiaro questo punto sollevato dal
Vicepresidente Viérin, proprio perché è assolutamente logico e
comprensibile. L'accordo dei protocolli coinvolgeva tre soggetti,
perché noi avevamo finalità prima di tutto di mantenere
l'occupazione e l'attività produttiva, in secondo luogo di
acquistare le aree e le centrali.
Ora, il protocollo che riguarda Ilva, Regione e privati dice che
i privati dovevano comprare entro il '93, mentre lo stesso
protocollo stabilisce che la regione aveva tempo per acquistare
entro il '94.
Ovviamente, se non ci fosse stato da parte dei privati
l'intervento per continuare l'attività produttiva, sarebbero
cambiate le condizioni dei protocolli, perché questi avevano come
punto principale quello della continuità dell'attività produttiva e
del mantenimento di almeno 800 occupati. Quindi la Geval ha
acquistato le azioni della Cas, ed è diventata proprietaria delle
azioni entro la fine del 1993; per rimanere su quell'area, avendo
acquistato gli impianti e la società, ma non gli edifici e non il
terreno, aveva bisogno di un contratto di affitto.
Il contratto di affitto è stato stipulato verbalmente ed ha
trovato definitiva conferma quando c'è stata la certezza che la
regione avrebbe effettivamente comprato le aree - cosa che è
avvenuta nel dicembre '94 -, altrimenti il contratto tra i due
poteva anche essere differente. Vale a dire che una cosa è il
contratto per continuare l'attività su aree che restavano di
proprietà Ilva o di non si sa chi, e una cosa è il contratto che
viene stipulato fra Ilva e Cas con la certezza dell'acquisto delle
aree da parte della Regione. Diciamo che hanno trovato, a fine anno
1994, una definitiva formalizzazione in intese che prima erano
state fatte, ma hanno atteso fino al momento della decisione
completa, chiara ed ufficiale.
Il fatto che la Cee, dopo aver chiesto per sei volte documenti
differenti, dopo aver esaminato tutti gli atti relativi a questo
intervento, abbia dato parere favorevole, mi pare un elemento
particolarmente significativo sia dell'importanza che riveste per
la regione questo impegno dell'acquisto dell'area, della
liberazione dell'area e dell'insediamento di nuove attività
produttive, sia per ciò che riguarda lo specifico atto della
assoluta congruità e trasparenza dell'intervento regionale per
ottenere questo risultato.
Presidente Ha chiesto la parola il Vicepresidente Viérin
Marco.
Viérin M. (PpVA) L'Assessore ha cercato di giustificare l'iter
intrapreso per questa vicenda, che spero vada a buon fine perché è
troppo importante per la nostra comunità.
L'Assessore si è difeso dicendo che nel '94 l'azienda ha avuto
un utile di 8 miliardi circa; ma l'Assessore sa benissimo che dopo
varie vicende a livello mondiale, la produzione dell'acciaio è
stata rivalutata ai fini economici, soprattutto nel campo degli
acciai speciali, e che altre aziende dello stesso settore hanno
guadagnato molto di più. Quindi dovremmo verificare se e come si
sono svolte alcune vendite, ma questo riguarda l'impresa e non noi,
inoltre tale incognita l'avevo già sollevata all'Assessore
nell'ultima riunione del gruppo di lavoro che abbiamo fatto nel suo
ufficio.
Ritornando al discorso degli affitti, una cosa mi ha stupito.
Lei dice che eravamo obbligati; avevo già anticipato prima che
sicuramente oggi eravamo obbligati, però mi è sembrato strano che i
privati hanno dovuto acquistare la società Cas entro il '93 mentre
la Regione doveva acquistare le aree dall'Ilva entro il '94 e si
sia arrivati al 23 dicembre '93 a far sì che la regione stipulasse
il contratto, mentre il giorno prima la società Cas e la Geval
avevano stipulato il contratto di affitto. Per 24 ore non riesco a
capire perché il contratto di affitto non si fosse potuto fare
direttamente fra Regione e Geval, forse perché a questo punto
Marzorati ha voluto garantirsi firmando il giorno prima l'affitto
delle aree con una società diversa che non era certo la regione
Valle d'Aosta, mentre il giorno dopo la regione Valle d'Aosta ha
firmato l'acquisto dell'Ilva stessa e quindi di tutti i terreni
anche quelli affittati alla Geval il giorno prima. Da quel momento
la regione ha dovuto da quel momento rispettare tutti gli atti, e
quindi anche il contratto di affitto in essere fra la Cas e la
Geval e questo si poteva secondo me evitare.
Inoltre mi pare che quanto deliberato con delibera di giunta del
16 settembre '94, antecedente all'acquisto delle aree, dove si
prevedeva la quota di affitto in 700 milioni con una rivalutazione
del 3,5 percento annuo, è avvenuto prima della stipulazione del
contratto di locazione fra Cas e Geval, e prima dell'acquisto dei
terreni fra Ilva e regione. Quindi la Giunta aveva già deciso, o
meglio: aveva quantificato l'eventuale canone di locazione.
A questo punto, considerate queste vicende, visto che
l'Assessore mi dice che tutto va per il meglio, e visto che i tempi
sono molto stretti, vorrei sapere dall'Assessore quando si prevede
di definire i rapporti previsti dal protocollo di intesa, in merito
all'affitto, come ho già detto, perché sarà la regione che deve
rivedere il contratto di affitto ed è chiaro che la regione parte
da uno scalino al di sotto di quello di Marzorati, perché Marzorati
ha già un atout in mano ha il contratto di affitto stipulato il
giorno prima che la Regione acquistasse le aree con la Cas. Di
conseguenza la regione per sei anni deve rispettare quel
contratto.
É vero altresì che la regione ha stipulato il protocollo di
intesa con Marzorati, quindi quest'ultimo deve rispettare la
revisione di questo contratto. Chiedo allora quando si prevede di
definire di nuovo i rapporti in maniera conclusiva sia in merito
all'affitto, sia alla liberazione delle aree; ad es. corrono voci
che ci sia una diatriba anche sulla palazzina uffici che da sempre
avevamo inserito nelle aree da dismettere, e così via.
La seconda domanda, che mi permetto di porre riguarda l'altro
aspetto dell'operazione, cioè quello delle centrali idroelettriche,
quali sono le attese di Marzorati sulla futura gestione delle
centrali idroelettriche acquistate da Ilva? Visto che il protocollo
prevede che Marzorati entri con una quota azionaria dal 15 percento
al 49 percento? e come intende di conseguenza muoversi la Regione
tenuto conto delle leggi sulla libera concorrenza della Cee.
Sono venuto a conoscenza che altre regioni, una tra queste il
Trentino, è incappata in uno di questi problemi ed ha pagato vari
miliardi di lire di ammenda. Volevo sapere in riferimento a questo
come intendeva muoversi l'Assessore.
Infine, nella lettera della Cee si parla di società Geval
controllata dal gruppo Marzorati: se si usa il termine controllata,
significa normalmente che ci sono altri soci. In questa società
Geval, che mi pare sia una s.r.l., vorrei sapere se c'è solo
Marzorati, e chiedo all'Assessore se è a conoscenza che la società
Geval è di proprietà complessiva di Marzorati, oppure no. Mi
riservo di fare la dichiarazione di voto del mio gruppo dopo la
risposta dell'Assessore.
Presidente Vi sono altri che intendono intervenire? Se nessuno
chiede la parola, dichiaro chiusa la discussione generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Questo provvedimento di finanziamento era
previsto al punto 2.5 del protocollo con Marzorati, là dove si
diceva di finanziare tramite la Finaosta, alle condizioni
normalmente adottate dalla Finanziaria regionale, gli investimenti
necessari per il trasferimento di impianti nell'ambito di un piano
generale urbanistico dell'area industriale Cogne, tenendo presente
i tempi di realizzazione di cui al punto 3.3, vale a dire la
liberazione di circa 50 ettari a favore della regione.
Questo finanziamento è molto importante, gli investimenti per la
parte produttiva sono stati iniziati per conto proprio dalla
società da tempo; la IV Commissione ha potuto verificare sul luogo
anche gli spostamenti necessari, i capannoni da liberare, e il
finanziamento di questi trasferimenti è la condizione base per
poter andare avanti nel discorso, perché se non si liberano i
capannoni e le aree, non può iniziare la bonifica, non possono
essere fatti i trasferimenti all'interno dell'area di alcune
attività. Quindi il provvedimento è il punto di partenza che
consentirà anche di dare risposta alle altre due domande fatte dal
Vicepresidente Viérin.
La questione dei contratti: sono stati presi degli impegni che
troveranno definizione, per cui gli 8 lotti in cui sono suddivisi
gli investimenti saranno liberati in tempi successivi e la
liberazione di questi lotti e il mantenimento degli impegni
occupazionali farà parte del contratto che la società Structure
porterà a termine nei confronti della Cas. Quindi questo
finanziamento è anche preliminare per poter arrivare alla stesura
definitiva del contratto, il quale dovrebbe essere ragionevolmente
ultimato entro alcuni mesi.
Analogo discorso vale per le centrali: gli impegni del
protocollo sono quelli di cedere, se verrà richiesta una quota fra
il 15 e il 49 percento del capitale azionario, e di fornire energia
elettrica nell'ambito di un consorzio di autoproduttori. La
Compagnie Valdôtaine des Eaux sta promuovendo i passi per
costituire un consorzio; se ci sarà l'interesse della Cas a
partecipare al consorzio, così come sarà possibile per altre
imprese ed attività produttive, la Cas stessa potrà aderire al
consorzio, se riterrà i prezzi di produzione e di vendita da parte
del consorzio validi per la sua attività.
Per ciò che riguarda la compravendita delle azioni, se la Cas
intende acquistare il 15 percento delle azioni è un suo diritto;
una quota superiore al 15 percento e con un massimo di 49 percento
invece dipende dal parere insindacabile della regione. Finora si
sono avviate discussioni, che sono relative a diverse valutazioni
dei prezzi dell'energia da parte della società, che ovviamente
cerca di avere l'energia al costo più basso possibile, e da parte
della società Compagnie Valdôtaine des Eaux, che deve fare molto
bene i conti con gli investimenti necessari della gestione per fare
la sua offerta.
Anche per questo diciamo che entro il mese di settembre si
dovrebbe avere uno sviluppo successivo. Quindi, per non essere
imprudenti e visto che la Cee ha impiegato un anno per darci una
valutazione positiva, credo che ragionevolmente entro la fine
dell'anno sarà possibile avere risposte definitive a queste due
questioni: il contratto e la questione energetica.
Sull'andamento della società e sulla proprietà delle azioni, per
quel che mi risulta, la società Geval è interamente controllata dal
gruppo Marzorati.
Per quel che riguarda l'andamento della società, è vero che ci
sono società che hanno fatto meglio, ma mi risulta che ad es.
Lucchini a Piombino abbia fatto 1,2 miliardi di utili con una
società dal punto di vista del fatturato molto più grande. Mi pare
che il risultato positivo ottenuto nel '94 sia da tenere in
considerazione ed anche le segnalazioni sul '95 danno un aumento
del fatturato di circa il 20 percento rispetto al '94, quindi le
cose per il momento continuano ad andare bene. É vero che c'è stato
un aumento del prezzo dell'acciaio, è vero che dalle 2.400 lire/kg
medio di vendita si è passati a circa 3.000; però oltre che
produrre e oltre che avere prezzi più alti, bisogna anche trovare i
compratori. Mi pare che da questo punto di vista ci sia stata la
capacità di sfruttare al meglio l'aumento di prezzi richiesto dal
mercato ed anche gli ordini che venivano messi sul mercato
stesso.
Questo intervento, quindi, si inserisce in un'operazione
complessa, importante per il futuro della nostra regione, che per
il momento non ci ha delusi e che ci auguriamo possa continuare
sempre meglio sia dal punto di vista dell'attività siderurgica, sia
dal punto di vista di una buona utilizzazione delle aree, ed ancora
da quello di una distribuzione razionale dell'energia che è a
disposizione della società regionale. Per quanto riguarda le norme
Cee, il fatto che abbiamo pazientato per un anno, che abbiamo
fornito per sei volte documenti e integrazioni, dimostra che
vogliamo attenerci al più assoluto rispetto delle normative
comunitarie in materia di siderurgia, perché la siderurgia è uno
dei campi sotto costante controllo da parte dell'Unione
europea.
Presidente Ha chiesto la parola il Vicepresidente Viérin Marco
per dichiarazione di voto.
Viérin M. (PpVA) Non siamo soddisfatti delle risposte, quindi
non voteremo questo provvedimento. Chiedo all'Assessore invece di
volere con forza i progetti esecutivi, perché su questo disegno di
legge è stato inserito un emendamento, all'articolo 2, c. 3, "sulla
base di progetti esecutivi", anche perché di progetti esecutivi ad
oggi non ne abbiamo. Non so, probabilmente ce li avrà l'Assessore o
il Presidente della Giunta, però siamo amministratori di questa
regione, stiamo dando miliardi su miliardi e gradiremmo avere dei
progetti esecutivi prima di fare questi finanziamenti.
Dicevo che non possiamo votare il provvedimento perché se
l'altra volta lo abbiamo fatto era solo per non rischiare di
perdere i finanziamenti CEE oggi, i fatti nuovi che sono venuti a
nostra conoscenza grazie alla lettera della Cee e che mai erano
stati menzionati né nei protocolli, né in alcuna relazione ai vari
disegni di legge succedutisi, accrescono i nostri dubbi. Mi
riferisco sia a quelle famose 24 ore, si poteva fare direttamente
un contratto di locazione fra Regione e Geval, anzichè fare tutto
quel giro vizioso che non so perché sia stato fatto, che, per
quanto riguarda la proprietà della Geval, visto le altre vicende
che si sono succedute in passato in questa assise in merito a
società che avevano dei rapporti con la regione, ritengo che sia di
fondamentale importanza appurare se la Geval è interamente di
proprietà di Marzorati, o se è di proprietà di Marzorati insieme a
qualche mister X.
Chiedo all'Assessore se può in futuro controllare questa cosa ed
eventualmente darmi risposta verbale.
Dichiaro l'astensione del nostro gruppo.
Mi dice l'Assessore che entro fine settembre sapremo il futuro
della società che abbiamo creato per la gestione delle centrali
idroelettriche, quindi a fine settembre, alla ripresa dei lavori,
vedremo se l'Assessore avrà qualcosa da dirci; io lo spero
vivamente.
Presidente Ha chiesto la parola il Consigliere Ferraris per
dichiarazione di voto.
Ferraris (GV-PDS-SV) Vorrei invece fare una dichiarazione di
voto positivo a questo provvedimento, così come era stato fatto da
un mio collega della maggioranza per un provvedimento di tipo
diverso che riguardava l'agricoltura. Vorrei complimentarmi in
questo caso con la Giunta e con l'Assessore Mafrica per il lavoro
che è stato fatto per quanto riguarda il problema della Cogne e
delle aree; queste tre paginette della Cee forse sembrano una cosa
di poco conto, per un linguaggio anche molto burocratico e per
certi versi astruso, però sostanzialmente queste pagine dicono che
l'operazione per l'acquisto delle aree Cogne e il rilancio
produttivo dello stabilimento hanno avuto un esito positivo.
Lo ricordava prima il Consigliere Viérin che Bolzano si trova in
una situazione diversa: le paginette della Cee dicono che devono
essere restituiti dei soldi per infrazione alle norme sulla
concorrenza.
Credo che questo provvedimento sia un provvedimento positivo,
che apre una fase nuova per lo stabilimento e per la
reindustrializzazione dell'area, quindi annuncio voto favorevole
del gruppo del Pds.
Presidente Se nessuno intende intervenire, si passa all'esame
dell'articolato sulla base del nuovo testo predisposto dalla IV
Commissione.
Pongo in votazione l'articolo 1:
Presenti: 29
Votanti e favorevoli: 23
Astenuti: 6 (Aloisi, Lanièce, Linty, Marguerettaz, Tibaldi e
Viérin M.)
Presidente Pongo in votazione l'articolo 2:
Presenti: 29
Votanti e favorevoli: 23
Astenuti: 6 (Aloisi, Lanièce, Linty, Marguerettaz, Tibaldi e
Viérin M.)
Presidente Pongo in votazione l'articolo 3:
Presenti: 29
Votanti e favorevoli: 23
Astenuti: 6 (Aloisi, Lanièce, Linty, Marguerettaz, Tibaldi e
Viérin M.)
Presidente Pongo in votazione l'articolo 4:
Presenti: 29
Votanti e favorevoli: 23
Astenuti: 6 (Aloisi, Lanièce, Linty, Marguerettaz, Tibaldi e
Viérin M.)
Presidente Pongo in votazione la legge nel suo complesso:
Presenti: 30
Votanti e favorevoli: 23
Astenuti: 7 (Aloisi, Collé, Lanièce, Linty, Marguerettaz,
Tibaldi e Viérin M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK