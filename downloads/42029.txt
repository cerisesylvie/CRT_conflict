Consiglio Regionale della Valle d'Aosta - Oggetto del Consiglio n. 984 del 23 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 984 del 23 ottobre 2019 - Resoconto
OBJET N° 984/XV - Approbation des procès-verbaux de la
session ordinaire des 2 et 3 octobre 2019.
Rini (Presidente) -
Non ci sono osservazioni sui verbali?
I verbali sono approvati.
Ha chiesto la parola il collega Aggravi per mozione
d'ordine.
Aggravi (LEGA VDA) -
Per dichiararmi stupito del fatto
che non abbiamo comunicazioni. C'è stato un evento ieri abbastanza
significativo e sinceramente mi aspettavo che il Presidente ne
parlasse, parlo del concordato del casinò.
Presidente -
Collega Cognetta, sempre sulla mozione
d'ordine? Ovviamente non si può intervenire se non ci sono state
delle comunicazioni da parte del Presidente della Regione. Prego,
collega.
Cognetta (MOUV') -
Chiedo una sospensione.
Presidente -
La sospensione è concessa.
La seduta è sospesa dalle ore 09:14 alle ore 09:25.
Rini (Presidente) -
La parola al collega Aggravi, per
mozione d'ordine.
Aggravi (LEGA VDA) -
Solo per rendere l'aula informata di
quello che ci siamo detti e poi esplicitare la richiesta della
mozione d'ordine. A nome dei gruppi Lega, MOUV', Valle d'Aosta che
cresce - Gruppo Misto, Movimento 5 Stelle, Ambiente Diritti
Uguaglianza, esprimo stupore per il fatto che oggi non ci siano
state comunicazioni da parte del Presidente della Regione, come
anche è avvenuto in situazioni in precedenza. Lo dico perché ieri,
come sappiamo, il tribunale ha formalmente omologato il piano di
concordato della Casino de la Vallée, una partecipata, se non la
partecipata più importante, di questa Regione, che è stata oggetto
in quest'aula di grandi dibattiti e soprattutto, lo scorso anno, di
stravolgimenti spesso continui dell'ordine del giorno. Ricordo
anche, non perché mi ha toccato personalmente, ma perché ha toccato
molti, che quest'aula si è prestata a un processo a porte chiuse
l'anno scorso sulla questione e molti degli attacchi che sono stati
fatti, ancorché a porte chiuse, andavano in una strada totalmente
differente rispetto a quello che è avvenuto ieri. Crediamo
sinceramente che ci sia una questione politica molto forte,
soprattutto perché il silenzio del Presidente, al di là della
questione casinò, esprime una difficoltà e soprattutto un non
rispetto verso un'aula che comunque merita delle attenzioni. Noi
chiediamo una riunione della Conferenza dei Capigruppo, perché
riteniamo che sia opportuno discutere di questa questione.
Presidente -
Ha chiesto la parola il presidente Fosson,
quindi credo che la richiesta di una riunione della Conferenza dei
Capigruppo venga meno: interviene in aula il Presidente.
Fosson (PNV-AC-FV) -
Gentili colleghi, non è sicuramente
per una mancanza di rispetto verso l'aula, per cui io non ho fatto
una comunicazione sul concordato approvato ieri, ma in quanto le
comunicazioni in genere sono su argomenti che non siano a
conoscenza dell'aula, non discussi, eccetera. Sicuramente non è per
mancanza di rispetto verso quest'aula. Per cui ritorno su quanto
detto prima, anche perché su questo c'è stata ieri un'ampia
discussione dei comunicati.
Noi prendiamo atto, come ho detto, con grande contentezza,
soddisfazione direi, che il concordato sia stato approvato. Dico
che su questo abbiamo sì ereditato un percorso già iniziato, ma che
noi lo abbiamo mantenuto e conservato, come ho detto tante volte,
come unica possibilità di evitare il fallimento. Certe ipotesi
iniziali sono state subito da noi cancellate ed è stato mantenuto e
non rimosso l'amministratore unico, come segno appunto di
approvazione di questo percorso. Vogliamo, come ho detto nel
comunicato, ringraziare tutti gli operatori che hanno accettato con
un referendum, che noi abbiamo cercato di sostenere, di ridursi i
propri emolumenti, facendo sì che i costi di gestione del Casinò si
siano ridotti.
Penso, com'è stato già detto, che questo sia un primo passo, un
punto di partenza. Il percorso concordatario dura cinque anni, ci
sarà molto da lavorare per tutti, aspettando ancora dei ricorsi che
speriamo non abbiano risultato. Guardiamo a questo come a un inizio
di un percorso che riporti efficienza a tutta la casa di gioco, che
come ho detto è una grande risorsa per la Valle d'Aosta.
Presidente -
Ovviamente l'intervento del Presidente
rientra nelle sue comunicazioni e quindi se ci sono richieste di
intervento su questo ne avete la facoltà. La parola al collega
Restano. Prego.
Restano (GM) -
Sono stupito che dopo quindici giorni di
attività da parte del Governo regionale e da parte della
maggioranza vi sia solo questa comunicazione. I confronti non
avvengono né sui giornali né a botte di comunicati stampa, ma
devono avvenire in quest'aula. Sicuramente vi è stato qualcosa di
rilievo da comunicare e mi sembra pretestuoso l'utilizzo delle non
comunicazioni per evitare il dibattito in aula: non è così che ci
si confronta democraticamente. È già da più adunanze che questo
avviene e noi vogliamo sottolineare con forza che questo è contro
il normale confronto democratico. Non ci si può appellare al
regolamento, perché negli scorsi cinque anni sono state fatte
giornate di confronto sulle comunicazioni dei presidenti e mi
sembra infatti pretestuoso il comportamento della maggioranza.
Non possiamo accettare che si continui in questa maniera, al di
là della questione casinò della quale non voglio parlare in questo
momento. Però voglio significare questa situazione di disagio che
rappresento a nome del gruppo che in questo momento mi segue, che
rappresento in quest'aula, ma credo a nome anche della popolazione
della Valle d'Aosta, che si aspetta un dibattito composto, sereno e
franco in quest'aula, non una sorta di slalom speciale a evitare
gli argomenti. Questo non appartiene al popolo valdostano e se si
aspettano le iniziative della minoranza per potersi confrontare, si
perdono delle giornate e poi capita frequentemente che si stravolga
l'ordine del giorno per rimandare di affrontare determinati
argomenti. Questo non è accettabile.
Presidente -
La parola al collega Gerandin.
Gerandin (MOUV') -
Grazie, presidente Fosson, ritorno un
attimo sulle sue dichiarazioni. Sono anch'io stupito che un fatto
così importante ed epocale per la Valle d'Aosta, qual è quello
della concreta possibilità di dare futuro alla casa da gioco, non
sia neanche stato oggetto immediatamente delle sue comunicazioni.
Prendo atto con piacere che probabilmente lei
in primis
, ma
anche una parte consistente del suo governo abbiate cambiato idea,
perché io c'ero quando avete voluto fare un processo all'allora
assessore Aggravi, dove si sosteneva esattamente la tesi che è
stata avvalorata in questo momento dal tribunale. È giusto che i
valdostani sappiano che forse il motivo numero uno per cui è caduto
il governo di cui io facevo parte, il governo Spelgatti, è proprio
il discorso del casinò. Per cui, preoccupa che un evento di
rilevanza politica così importante non venga neanche citato.
Le ricordo anche, Presidente, che questo è un percorso a
ostacoli e non che ormai lo chiede il tribunale ed è tutto risolto.
Non è così! Presidente, le ricordo che il primo problema che dovrà
affrontare - io pensavo che lei ci dicesse già qualcosa - è quello
dell'approvazione del bilancio. Questa società non ha un bilancio
approvato! Lei, in qualità di Presidente, si è rifiutato di
approvare un bilancio! Non solo: leggendo dagli organi di stampa si
diceva che addirittura pretendesse che chi aveva predisposto il
bilancio eventualmente lo modificasse. Io vorrei capire se è ancora
di quell'idea. Ci dica se è ancora dell'idea di fare delle
correzioni al bilancio! Ci dica se è di quell'idea! È importante,
così i valdostani sapranno se qualcuno pensa di poter modificare a
posteriori numeri o quant'altro predisposti in un bilancio. Io
penso che sia il primo caso al mondo e non mi immagino neanche
perché lei abbia chiesto questo. Non immagino neanche il perché,
perché obiettivamente non sta in piedi. Allora ci dica se pensa di
sottoscrivere questo bilancio, perché probabilmente ci sono dei
dipendenti che, al di là della soddisfazione per il pronunciamento
del tribunale, hanno qualche preoccupazione sul futuro, perché lei
sa benissimo che senza un bilancio approvato questa società
comunque non andrà avanti. È lei che firma, è lei che non ha voluto
firmarlo, è lei che ha la firma come azionista di maggioranza, non
è che deve aspettare l'assemblea! L'assemblea è lei, a parte che
non deleghi qualcuno e lo vedremo: magari delegherà qualcuno della
giunta, di quelli che erano probabilmente per un'altra strada.
Presidente -
La parola al collega Cognetta.
Cognetta (MOUV') -
Presidente, ancora una volta ha
dimostrato la sua inadeguatezza a rivestire quella carica.
Presidente, lei dovrebbe semplicemente dare le dimissioni e non
glielo dico perché bisognerebbe andare a elezioni o per chissà
quale calcolo politico sto facendo in questo momento. Io lo dico
alla luce dei fatti. Gliel'ho già detto più volte in quest'aula che
lei è inadeguato e continuo a dirlo. Lei lo dimostra per come si
comporta, per le sue mosse poco scaltre, per la tendenza a
galleggiare sul pelo dell'acqua, ma di fatto lei non riesce più a
galleggiare da nessuna parte.
Vorrei correggere il mio collega Gerandin, perché lei gli ha
votato contro il bilancio. È anche peggio, perché lei ha votato
contro! E il continuare a persistere e a chiedere di fare delle
modifiche su un bilancio che ha già bocciato mi sembra davvero
insulso come ragionamento; scusi se glielo dico, ma il ragionamento
davvero non sta in piedi.
Guardi, faccia un favore a tutti, si faccia da parte, trovatevi
in maggioranza, mettete un'altra persona più capace di lei e che
abbia più voglia di prendere decisioni su tanti argomenti che ci
sono, su cui bisogna decidere. Io e lei abbiamo diversi conti in
sospeso, a cominciare dalla Monterosa, quindi mandiamo avanti i
lavori di quest'aula, ma soprattutto i lavori della politica e le
decisioni amministrative che vanno prese. Perché lei non è in grado
di prendere queste decisioni, non ce la fa! Non è colpa sua:
strutturalmente non è capace di prendere decisioni; ci sono persone
capaci e persone non capaci. C'è chi ce li ha e chi non ce li ha,
non importa il sesso in questo caso, e lei ha dimostrato di non
averli. Quindi, mi sembra ovvio a questo punto: faccia uno sforzo
di fantasia e venga a vedere cosa vuol dire tornare a fare il
consigliere normale; magari cresce.
Presidente -
Ha chiesto la parola la collega
Spelgatti.
Spelgatti (LEGA VDA) -
Presidente, lei ha dimostrato la
sua inadeguatezza, oggi una volta di più, rispetto a tutti questi
mesi di suo governo. Le ricordo che non solo non riuscite a portare
avanti nulla che sia di straordinaria amministrazione e quindi che
abbia una visione politica, ma non siete in grado nemmeno di
portare avanti i lavori dell'aula. Non si è mai vista un'aula di
Consiglio in cui ogni volta vengono rimandate una quantità enorme
di iniziative della minoranza, perché voi non siete capaci di
rispondere e fate di tutto per non rispondere alle iniziative
dell'opposizione.
Mi ricordo quanto eravate baldanzosi quando eravate in
opposizione. Non toccavate mai nessun tema concreto, perché il
vostro sport era soltanto quello di attaccare: attaccare mai sulla
sostanza delle cose, mai su argomenti politici, ma per il gusto di
attaccare; ma eravate veramente molto baldanzosi. Adesso assistiamo
a riunioni del Consiglio in cui neanche i membri della giunta
rispondono mai, perché sappiamo che c'è la collega Minelli che
risponde direttamente lei, a nome di tutti gli assessori, a nome
del presidente, con una situazione veramente imbarazzante e indegna
per tutta la popolazione valdostana. Perché che una giunta non sia
in grado di rispondere e ci sia una collega di un gruppo che conta
praticamente niente, che dovrebbe contare praticamente niente
all'interno di una maggioranza, ma che vi tiene sotto scacco, è
indegno.
Oggi, come al solito, vi siete chiusi a riccio e su un argomento
così importante, su cui avete fatto cadere un governo, non dite
niente. Ma non basta, cos'altro fate? Il presidente Fosson dichiara
sui giornali, come ha dichiarato anche oggi, che è molto contento,
che è molto soddisfatto di questo percorso intrapreso! Ma state
scherzando? Ma abbiate almeno la dignità! La dignità di mantenere
le vostre posizioni e di dire la verità ai valdostani, perché
sappiamo tutti come sono andate le cose. Voi potete raccontare
quello che volete, ma lo sanno anche i valdostani come sono andate
le cose, e non sanno i retroscena! Certo, collega Certan, meno male
che non lo sanno come sono andate le cose. Sappiamo benissimo come
siamo arrivati a questo tipo di percorso. Un governo è caduto, ma
oggi si dimostra chi aveva ragione all'epoca. Oggi si dimostra chi
aveva ragione all'epoca! Oggi si dimostra chi aveva ragione
all'epoca, non so se l'avete capito! Politicamente parlando
dovreste assumervi anche le vostre responsabilità, sarebbe il caso
che per una volta vi assumeste le vostre responsabilità. Quindi,
Presidente, direi che dovrebbe veramente dare le dimissioni.
Presidente -
La parola al collega Aggravi. Ricordo solo
che le iniziative rinviate non hanno niente a che vedere con le
risposte o meno dei colleghi, ma semplicemente è il numero delle
iniziative e sono altra cosa rispetto al dibattito politico. La
parola al collega Aggravi.
Aggravi (LEGA VDA) -
Presidente Fosson, la ringrazio per
aver detto qualcosa, per aver parlato di questa procedura, per aver
comunque dato alcuni spunti su quelli che possono essere i passaggi
successivi. Voglio darle anche io un consiglio, anzi due: il primo
è aggiornare il crono programma che avete firmato, nel quale,
secondo me, bisogna aggiungere altri elementi, come quello del
bilancio del casinò. È vero, il 16 dicembre, lei lo ricordava
off the record
, c'è l'assemblea, ma arrivare a un'assemblea
sarà lunga, perché da qui al 16 dicembre ci sono giustamente, come
ricordava il collega Gerandin, tanti ostacoli e tante possibilità.
Io spero che di quel documento nulla venga cambiato, perché anche
gli organi di controllo così vogliono, altrimenti avremo un
problema, per quanto già l'aver votato contro un bilancio senza
aver preso successivamente le dovute misure è e rappresenta un
problema.
Il secondo consiglio più a breve che le vorrei dare è da qui al
prossimo Consiglio. Lei è un uomo di fede, Presidente, e io la
invito a chiudersi nel suo io e a pensare veramente se in questo
momento, oggi è il 23 ottobre, da qui al 6 novembre che cosa vuole
fare prossimamente. Ci si avvicina a un momento importante che è
quello del bilancio, della chiusura d'anno, di un percorso molto
complesso e molto difficile. Lei in sede d'insediamento parlò di un
nuovo percorso, di un modo nuovo di fare politica, ma è un anno
grossomodo che sono qua e sinceramente vedo sempre la stessa
storia. Ripeto, io quello che le chiedo è di pensare bene al futuro
di questo governo, perché è il futuro di questa Valle. Se delle
decisioni devono essere prese prima, come diceva e le consigliava
il collega Cognetta, che siano fatte e che si discuta in fretta una
soluzione: non sono per una o per l'altra, sono per una soluzione
che permetta a questa amministrazione di lavorare, perché di
annunci e di scelte mancate ce ne sono troppe e ancora oggi,
purtroppo anche domani, ne pagheremo le conseguenze.
Io quello che le consiglio quindi è un aggiornamento del crono
programma, un suo piccolo crono programma, per portare
effettivamente a un nuovo percorso. L'unico nuovo percorso
possibile da oggi a fine anno è una crisi politica, perché la
politica prenda finalmente in mano la situazione e capisca
amministrativamente cosa fare, altrimenti che siano gli elettori a
dire la loro.
Presidente -
La parola al collega Manfrin.
Manfrin (LEGA VDA) -
Non tornerò su quanto hanno già
detto i miei colleghi, ma mi sento di esprimere anche io un
pensiero rispetto alla questione delle comunicazioni, Presidente.
Vede, io ricordo bene i tempi dell'ormai passata maggioranza,
ricordo bene le riunioni di quella maggioranza, ricordo bene anche
le riunioni durante le sospensioni di quella maggioranza e ricordo
distintamente un Presidente del Consiglio molto pavido, che alla
fine di ogni riunione o durante la stessa riunione non è che si
curasse tanto dei temi che venivano discussi, perché la cosa di cui
si curava maggiormente era di giustificare a fronte del Consiglio
la sospensione: "sì, ma dobbiamo dire qualcosa quando rientriamo in
aula, bisogna spiegare perché abbiamo fatto la sospensione, bisogna
dire alle persone e ai consiglieri perché siamo rimasti sospesi!".
E anche durante le riunioni di maggioranza io mi ricordo bene,
Presidente, che lei a più riprese, quando appunto dicevamo che
secondo noi non c'erano argomenti rilevanti da discutere durante le
comunicazioni, lei diceva: "no, il Presidente della Regione deve
dire qualcosa, il Presidente della Regione deve intervenire, il
Presidente della Regione deve prendere la parola è spiegare quello
che è avvenuto durante la settimana, le due settimane in cui non ci
si è visti!". Ecco, io ho notato la grande differenza che
intercorre tra quel Presidente, pavido perché mandava avanti gli
altri, ma che voleva che gli altri si comportassero come lui
chiedeva, e il Presidente che invece oggi in quest'aula, così come
in tante altre, ben sapendo che qualsiasi comunicazione dovesse
fare gli verrà chiesto conto di tutto quello che ha fatto, ma
soprattutto di quello che non ha fatto, arriva e del tempo
intercorso tra un Consiglio all'altro decide semplicemente di
tacere. Presidente, lei ha dimostrato oggi una volta di più che è
semplicemente un pavido.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK