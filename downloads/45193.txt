Consiglio Regionale della Valle d'Aosta - Oggetto del Consiglio n. 1992 del 2 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1992 del 2 novembre 2022 - Resoconto
OGGETTO N. 1992/XVI - Interpellanza: "Soluzione delle
problematiche relative alla fruizione della Carta del
docente".
Marguerettaz (Presidente) -
Abbiamo ancora tempo per la
27? Punto n. 27 all'ordine del giorno. La consigliera Minelli ha
fatto cenno che gradirebbe presentare l'atto. La parola alla
collega Minelli.
Minelli (PCP) -
Io mi rimetto a chi conduce i lavori, va
bene, tanto sono le 19:40, quindi ce la facciamo.
Torniamo su un argomento che in parte, cioè per l'aspetto
inerente all'uso della Carta del docente, è già stato affrontato in
altre iniziative consiliari, sia lo scorso anno che nella primavera
del 2022.
In entrambe quelle occasioni l'Assessore ci aveva detto che,
prima dell'applicativo adottato dalla Regione, tutti i controlli
sulle rendicontazioni cartacee in capo ai vari soggetti erano fatti
a mano, con perdite di tempo, e che attualmente il controllo è più
agevole, maggiormente tutelante per chi vi opera, considerato che
l'applicativo traccia ogni accesso e ogni azione.
La rendicontazione, una volta chiusa e presentata anche prima
del termine, è immediatamente verificabile e questo consente alle
segreterie di organizzare il lavoro senza dover necessariamente
aspettare la scadenza prevista.
Siamo al terzo anno di utilizzo del sistema, sono state
apportate - come ci è stato spiegato - delle modifiche in risposta
ai correttivi richiesti, un tutorial per l'utilizzo
dell'applicativo, l'indirizzo di posta elettronica per chiedere
supporto - anche se poi molti telefonano - e c'è anche stato
spiegato che le specificità introdotte dalla legge regionale
18/2016 non hanno consentito alla nostra amministrazione di
attivare una modalità di fruizione dell'importo di 500 euro uguale
a quella messa in atto dallo Stato, e che si è ritenuto a livello
regionale - considerata la nostra posizione geografica e la
particolarità linguistica - che potesse essere reso disponibile un
applicativo on-line che consentisse ai docenti non solo di operare
presso gli esercizi registrati, utilizzando ad esempio la tessera
sanitaria, ma anche di caricare la documentazione contabile da enti
ed esercizi situati fuori dal territorio regionale e, soprattutto,
all'estero.
A fronte di questi chiarimenti che ci sono stati dati in
entrambe le occasioni, continuano a pervenire delle segnalazioni da
parte di vari insegnanti circa la difficoltà e la farraginosità
della procedura, in particolare per quanto riguarda il fatto di
dover caricare su questo applicativo scontrini, fatture, biglietti
vari di musei, di cinema, di teatro eccetera eccetera, dopo averli
scansionati uno a uno, cosa che - tra l'altro - va fatta quasi
immediatamente al momento della rendicontazione, perché sappiamo
che gli scontrini sono stampati su carta termica e si deteriorano
con grande facilità, e questo lo sappiamo, penso, un po' tutti.
A questo si deve aggiungere che ci sono vari negozi che non
possono materialmente produrre immediatamente gli scontrini
cosiddetti "parlanti", che certificano le generalità dei docenti
richiedenti il rimborso, ciò che impedisce poi di ottenerlo questo
stesso rimborso.
Posso testimoniare personalmente che ci sono librerie, piuttosto
che biglietterie di musei fuori Valle, che si sorprendono sempre
molto della richiesta di avere uno scontrino "parlante" per
l'acquisto di un libro o di un ticket per una mostra, perché
normalmente questa è una richiesta che si fa per spese di altro
tipo, come quelle farmaceutiche, che si possono scaricare dalle
tasse, ma non per questo genere di acquisti e quindi tanti non sono
nemmeno attrezzati per soddisfare la richiesta.
Ci sono poi delle proposte culturali, anche regionali, come la
Saison Culturelle, i cui eventi rientrano in quelli riconosciuti
per l'aggiornamento e l'auto-formazione che aderiscono alla Carta
del docente, però, ovviamente, carta utilizzabile solo per i
docenti di fuori Valle, e anche questo all'utenza appare come poco
coerente.
Credo che tutti quanti possiamo ammettere tranquillamente che
utilizzare una card, nella fattispecie la Carta del docente, è più
semplice, razionale e agevole per tutti, per chi la deve
utilizzare, quindi per gli insegnanti, ma anche per il personale
amministrativo coinvolto, a maggior ragione, quando uno degli
obiettivi della pubblica Amministrazione - che comunque la stessa
si è data - è quello della digitalizzazione e della
semplificazione.
A proposito di card, ne abbiamo parlato, anche recentemente, per
quello che riguarda la Disability Card.
È vero che la legge regionale 18/2016 apre la possibilità di
ottenere dei rimborsi anche per la documentazione delle spese e
degli acquisti effettuati all'estero, però noi crediamo che questi
rappresentino una quota inferiore rispetto a quelli effettuati sul
territorio nazionale e che, in maggioranza, gli insegnanti
presentino alla Sovrintendenza, tramite le istituzioni scolastiche,
degli scontrini che riguardano appunto quasi tutti acquisti
effettuati sul territorio nazionale.
Accanto a queste criticità che permangono, nonostante i
miglioramenti dell'applicativo regionale, l'altro tema che
l'interpellanza affronta, e che però va anche un po' nella stessa
direzione, riguarda l'impossibilità per gli insegnanti valdostani
di accedere a molte attività di formazione e di aggiornamento
online proposte dal Ministero dell'istruzione, proprio perché non
ci si può iscrivere a tali piattaforme.
Quello che va ricordato, e credo che sia importante dirlo, è che
la formazione individuale rappresenta uno strumento essenziale nel
comparto dell'insegnamento e che, oltre a essere una buona pratica,
è divenuta obbligatoria in seguito alla legge 107/2015: la legge
parla della necessità di una formazione obbligatoria permanente e
strutturale, di una formazione in servizio funzionale al
rafforzamento e alla valorizzazione della professione del docente,
in linea con le richieste di modernizzazione dell'Italia,
all'interno del contesto scolastico europeo, con l'adeguamento
dell'offerta formativa della singola scuola ai bisogni educativi
espressi dalla popolazione scolastica.
In questo contesto il Ministero dell'istruzione ha ideato
"SOFIA", cioè una piattaforma che consente agli insegnanti, previa
iscrizione, di accedere a una moltitudine di corsi formativi
sviluppati online che possono permettere sia di arricchire il
proprio bagaglio culturale ma anche di migliorare le proprie
skill.
Il termine "SOFIA" è un acronimo che sta per Sistema operativo
per la formazione e le iniziative di aggiornamento dei docenti, ma
è, a mio avviso, un termine appropriato perché in greco il nome
Sofia significa saggezza, sapienza.
La piattaforma, che è stata quindi battezzata in questo modo, è
un mezzo efficace, un mezzo pratico, che consente a tutti gli
insegnanti di ogni ordine e grado di accedere a delle iniziative
formative importanti.
C'è anche un'altra cosa: il punto di questa piattaforma è che
l'iscrizione è aperta alle scuole, a docenti e soprattutto a enti e
ad associazioni certificate che offrono dei servizi di formazione,
quindi lo strumento diventa una possibilità di scambio, di incontro
di domanda e di offerta, perché gli insegnanti, oltre a
partecipare, possono anche pubblicare delle proposte, dei
materiali, delle idee, materiale didattico e quindi avere una
possibilità che va a vantaggio della didattica.
Poi questa piattaforma è anche utile per i crediti validi per i
percorsi del TFA, il Tirocinio Formativo Attivo, che hanno
sostituito le SIS.
Con queste premesse, quello che noi chiediamo all'Assessore è
"Quanti docenti negli anni scolastici scorsi, gli ultimi tre, hanno
richiesto di ottenere un rimborso per acquisto di materiali o corsi
di aggiornamento e simili effettuati all'estero e quanti lo hanno
chiesto per spese effettuate sul territorio nazionale. Se, tenuto
conto delle criticità che permangono, c'è l'intenzione di
affrontare in modo più incisivo la problematica per permettere ai
docenti le stesse opportunità che sul territorio nazionale hanno i
loro colleghi per la fruizione del bonus docenti" -
nell'interpellanza c'era un refuso di cui mi scuso - "e infine - la
domanda è un po' retorica però non è quella la cosa più importante
- "Se sia a conoscenza dell'impossibilità di accedere a piattaforme
quali "SOFIA", ma soprattutto se c'è l'intenzione di cercare delle
soluzioni attraverso degli accordi opportuni con il Ministero
considerato che, a nostro avviso, l'esclusione degli insegnanti
valdostani da queste possibilità è penalizzante per gli
stessi".
Presidente -
Per la risposta, la parola all'assessore
Caveri.
Caveri (AV-VdA Unie) -
Intanto gli insegnanti che
sbagliano sulla piattaforma nostra è perché sono affezionati alla
carta e alle segreterie, perché io sono andato a vedere come si fa
ed è a prova di imbecille, quindi chi si sbaglia, è proprio perché
non ha una cultura digitale minima, quindi qualche interrogativo
dobbiamo porcelo, perché da me sono venuti dei casi che io
considero casi umani, perché questa piattaforma ti prende per mano,
ti dice cosa devi fare, devi confermare.
Se sbagli e alla fine fai "click", lì purtroppo è come per gli
acquisti su Amazon, se sbagli, sbagli, e ti arriva un prodotto a
casa.
Cercherò di rispondere non tanto alle premesse, perché le
interpellanze oramai stanno assumendo un aspetto abbastanza
divertente, perché uno dice nelle premesse un sacco di cose e poi
fa delle domande che non sono sempre corrispondenti alle cose che
si sono dette delle premesse.
Allora uno dovrebbe avere non dieci minuti ma mezz'ora per
rispondere, mentre la tempistica, quando sono nate le interpellanze
e il sindacato ispettivo, era legata al fatto che tu facevi delle
domande rispetto alle quali si poteva rispondere nei dieci
minuti.
Chiaramente se uno nelle premesse mette l'umano mondo, diventa
poi difficile rispondere, per cui io mi attengo solo alle
risposte.
Preciso che allo stato attuale è stato possibile effettuare in
modalità automatica l'estrazione della piattaforma regionale del
bonus di tutta una serie di tipologie. Le darò, se lei consente, il
tabulato perché altrimenti sarebbe difficile poter dire di tutte le
varie tipologie che consentono di ottenere il rimborso. Gliele do
ripartite per anno scolastico con il relativo numero dei
giustificativi e il totale delle spese per tipologia, che dimostra
tra l'altro che il 99% degli insegnanti ce la fa.
Acquisto di hardware, software, acquisto libri e testi anche in
formato digitale e pubblicazioni e riviste rappresentano le voci di
spesa, come lei vedrà, maggiormente rilevanti.
Per quanto riguarda nello specifico la provenienza delle spese,
cioè se effettuate in Italia o all'estero, non è stato possibile
reperire nella brevità del tempo in modo automatico, se mi farà un
116, magari non in una settimana, faremo lavorare le segreterie,
perché sono dati che hanno le segreterie scolastiche.
La seconda domanda. In riferimento alle criticità rilevate,
preciso quanto segue: alcune proposte culturali regionali - come ad
esempio la Saison Culturelle i cui eventi rientrano nell'elenco di
quelli riconosciuti per l'aggiornamento e l'autoformazione che
aderiscono ad iniziative "18 App" e "Carta del docente"- sono
valide non solo per i docenti fuori Valle, ma anche per i nostri
docenti che possono richiedere un giustificativo della spesa e
caricarlo sulla piattaforma regionale destinata alla
rendicontazione del bonus.
Ad eccezione dell'accesso alla piattaforma "SOFIA", per poter
usufruire di determinati corsi di aggiornamento non si rilevano
minori opportunità per i nostri insegnanti, anzi, ricordo che, come
già sottolineato in altre occasioni, i docenti valdostani hanno la
possibilità di acquistare materiale e partecipare ad attività
formative e culturali non solo in Italia ma anche all'estero
(questo gli altri non possono farlo)".
Terza domanda: confermo di essere a conoscenza della
problematica evidenziata e che è stata rappresentata anche al
Ministero, anzi, direi anche al Ministro, perché con il Ministro
Bianchi di queste cose abbiamo discusso moltissimo, sembrava molto
disponibile e siamo ancora lì a prendere accordi per il progressivo
ingresso della nostra Regione nel portale SIDI, Sistema informativo
dell'istruzione, nel quale sei o sette anni fa la Regione Valle
d'Aosta decise (io non c'ero) di non entrare.
Si sta lavorando in questi mesi per accedere ad alcuni
applicativi, quali il Piano triennale dell'offerta formativa e il
Curriculum dello studente. Abbiamo i soldi, stiamo aspettando che
il Ministero, che ha cambiato fornitore informatico, ci faccia
entrare nel sistema.
Segnalo inoltre che nell'ambito dell'azione del Piano nazionale
PNRR, missione istruzione, anche la nostra Regione, come abbiamo
già detto in Commissione, potrà accedere a "Scuola Futura", la
piattaforma creata ad hoc per la formazione del personale
scolastico, docenti, personale ATA e dirigenti scolastici; i
contenuti e i moduli di formazione sono articolati in tre aree
tematiche: didattica digitale, Stem e multilinguismo, divari
territoriali che riprendono tre delle linee d'investimento per le
competenze definite dal PNRR che sono didattica digitale integrata
e formazione del personale scolastico alla transizione digitale;
nuove competenze e nuovi linguaggi; intervento straordinario di
riduzione dei divari territoriali e lotta alla dispersione
scolastica.
Nello specifico:
1) la sezione dedicata alla formazione del personale scolastico
in servizio sulla didattica digitale integrata e sulla
trasformazione digitale delle organizzazioni scolastiche e gli
strumenti e i materiali per la didattica digitale;
2) la sezione dedicata alla formazione del personale scolastico
per promuovere lo studio delle discipline scientifiche;
3) la didattica secondo l'approccio Stem, la conoscenza delle
lingue come previsto da queste linee di investimento del PNRR;
4) la sezione dedicata al programma di formazione mirato ad
accompagnare la funzione docente per la riduzione dei divari
territoriali negli apprendimenti e per la prevenzione della
dispersione scolastica.
Ricordo che come previsto dal recente Piano triennale di
formazione 22-25, che è stato approvato con delibera regionale il
12 settembre di quest'anno, si continueranno a proporre anche e
livello regionale attività che afferiscono allo sviluppo di
competenze di sistema, competenze per il XXI secolo e competenze
per una scuola inclusiva.
Le modalità di erogazione della formazione terranno conto delle
caratteristiche dei destinatari, dei contenuti dei corsi e gli
obiettivi da perseguire, a seconda dei casi potranno prevedere
diversi approcci: corsi in presenza, corsi di formazione con
erogazione mista in presenza/ a distanza, percorsi di ricerca e
azione che associano allo studio la riflessione sui principi
teorici e la sperimentazione in classe, monitorate da un tutor
esterno o da un docente esperto.
Infine atelier di produzione di strumenti didattici da
utilizzare in classe coordinate da un tutor esterno o da un docente
esperto.
Credo che il lavoro svolto dalla Sovraintendenza e dalla
Sovraintendente sia, dal punto di vista della formazione,
assolutamente di eccellenza.
Le farò avere la descrizione delle voci di spesa e il totale
della spesa e Lei vedrà nei particolari dove gli insegnanti hanno
concentrato le proprie richieste per l'ottenimento di questo
buono.
Presidente -
Per la replica, ha chiesto la parola la
collega Minelli.
Minelli (PCP) -
Innanzitutto apprendiamo che i docenti -
e sono parecchi - che segnalano delle criticità sono degli emeriti
imbecilli. Questo è il primo dato che emerge dalla risposta
dell'Assessore, ma evidentemente ne prenderanno atto anche le
persone che hanno fatto questa segnalazione.
Forse lei non ha nemmeno ascoltato o non ha letto bene quelle
che sono le criticità che sono state evidenziate che non sono
relative a una difficoltà dal punto di vista informatico o a quello
che lei reputa un analfabetismo informatico, sono state
circostanziate e riguardano altri aspetti - però evidentemente non
sono stati presi in considerazione - che vanno nell'ottica di una
semplificazione come tutte le card che vengono utilizzate nei
sistemi informatici permettono, ma va bene.
Seconda osservazione: lei dice che le domande non sono
pertinenti rispetto alle premesse, io non so che cosa ci sia di non
pertinente. Forse di non pertinente c'è l'ultima parte della sua
risposta, ma questa è un'altra questione.
Non so veramente dove lei rilevi una mancanza di pertinenza,
vedrò il tabulato con la ripartizione delle spese e quello che mi
stupisce abbastanza è che, in 15 giorni dal deposito di
un'iniziativa, il dato su quanto si è speso per acquisti
relativamente ai materiali all'estero e a quelli sul territorio
nazionale non si possa avere. Lei dice che sono le segreterie che
hanno i dati, ma a noi risulta che le segreterie - ce lo ha detto
lei in due occasioni - trasmettono il materiale alla
Sovrintendenza.
Quindi anche su questo la risposta è deludente.
Per quanto riguarda la questione della Saison - io sono
un'insegnante e non sono un imbecille, non ritengo di esserlo - so
benissimo che è possibile acquistare e avere i rimborsi per i
docenti valdostani per tutto quello che riguarda le iniziative
della Saison, ma anche lì le ho detto che non si può farlo con la
carta e che questo viene visto - ed è ciò che le ho detto - come
una cosa che sembra incoerente, ma evidentemente a lei piace di più
replicare e fare del sarcasmo piuttosto che ascoltare le cose che
le vengono dette.
Infine: "Non si rilevano problemi rilevanti per la piattaforma
"SOFIA"".
Lei ha detto che c'è stata un'interlocuzione con il Ministro
Bianchi, c'è stata un'interlocuzione per il sistema SIDI, ha anche
detto giustamente che è stata una decisione quella di non entrare
nel sistema SIDI di sette anni fa e lei non c'era, l'Assessore di
riferimento - se non sbaglio - che aveva preso quella decisione era
l'Assessore Viérin, comunque se è stato fatto un errore, se è stata
fatta una scelta che va nella direzione di sfavorire gli insegnanti
della scuola valdostana, allora, Assessore, si muova, adesso c'è un
nuovo Ministro, lo contatti, acceleri le cose, e, forse, si deve
anche convincere che ci sono queste azioni che sono altrettanto
importanti quanto quella a cui lei invece mi pare dedicare molta
più attenzione, che è quella della regionalizzazione degli
insegnanti.
Ci ha detto che si accederà alla piattaforma Scuola Futura, che
ci sono delle possibilità con il PNRR. Vedremo. La ringrazio
intanto per i tabulati che vorrà darmi.
Presidente -
Con questo terminiamo i lavori. Ci rivediamo
domani mattina alle ore 09:00.
---
La seduta termina alle ore 20:03.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK