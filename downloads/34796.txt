Consiglio Regionale della Valle d'Aosta - Oggetto del Consiglio n. 2485 del 21 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2485 del 21 giugno 2012 - Resoconto
OGGETTO N. 2485/XIII - Interpellanza: "Approvazione della
variante sostanziale al piano regolatore del Comune di
Courmayeur".
Interpellanza
Il Comune di Courmayeur ha trasmesso nei giorni scorsi alla
Regione gli elaborati relativi alla Variante sostanziale al proprio
piano regolatore in adeguamento alla Legge regionale 11/98 e al
PTP, adottato con Delibera del Consiglio comunale n. 35 del
2007.
Con deliberazione C.C. n. 29/2012, in risposta ad una
richiesta della Regione risalente al 29/11/2007 con cui venivano
semplicemente richiesti alcuni documenti (completamento della
relazione illustrativa; trasmissione Banca dati PRG; carte
motivazionali in scala 1:5000; carta prescrittiva di Tutela e
valorizzazione naturalistica in scala 1:5000) il Comune di
Courmayeur, senza che fossero state chieste al Comune stesso delle
modificazioni di rilievo, non si è limitato all'invio della
documentazione ma ha operato notevolissime trasformazioni di
contenuto al PRGC secondo un procedimento non previsto da alcuna
normativa vigente, tra cui l'ampliamento del campo da golf (vietato
invece dal testo definitivo adottato con DCC 35/2007, art. 21 NTA),
il ribaltamento degli equilibri funzionali per la realizzazione di
seconde case prima della realizzazione dei volumi alberghieri
richiesti dagli equilibri stessi, la possibilità di realizzare
edilizia abitativa nelle zone artigianali e industriali (non
consentita dalle NTA adottate nel 2007) e in diverse zone
ricettive.
Per questi motivi
i sottoscritti Consiglieri regionali
Interpellano
la Giunta regionale per sapere:
1) se ritiene che, in contrasto con la precedente prassi
applicativa confermata anche da circolari del servizio urbanistica
(es. circolare n. 34), il Comune possa legittimamente intervenire
in questa fase del procedimento amministrativo di approvazione
della variante sostanziale, così come disciplinato dall'art. 15
l.r. n. 11/1998 o se intenda richiamare il Comune di Courmayeur al
rispetto della normativa vigente;
2) se a suo giudizio, in contrasto con la precedente prassi
applicativa confermata anche da circolari del servizio urbanistica
(es. circolare n. 34), nelle more della sua approvazione
definitiva, la variante al PRGC possa essere a sua volta oggetto di
modifiche o varianti di così ampia portata;
3) se sia legittimo che il nuovo testo delle NTA della
variante generale al PRGC in attuazione al PTP si discosti, in
maniera così sostanziale, da quello originariamente approvato senza
richiedere l'integrale rinnovazione del procedimento e in
particolare se sia legittimo modificare le NTA con importanti
conseguenze ambientali (vedi Golf) senza sottoporre il testo
preliminare delle stesse a VAS;
4) quale tutela degli interessi, non solo ambientali, vi
possa ancora essere, in caso di prosecuzione della procedura, e
come ritenga che saranno assicurate, rispetto alle considerevoli
modifiche introdotte, le normali e obbligatorie forme di
partecipazione della cittadinanza previste dalla normativa in
vigore sulla pianificazione urbanistica e la VAS.
F.to: Louvin - Chatrian
Presidente
- La parola al Consigliere Louvin.
Louvin (ALPE)
- Grazie Presidente.
I piani regolatori stanno tornando in discussione in questi
ultimi tempi. Qui credo ci troviamo di fronte, Assessore Zublena,
ad una situazione che curiosamente è speculare ed opposta a quella
del Comune di Ayas, sul quale ci siamo lamentati di una
prevaricazione regionale sui contenuti, sulla decisione
comunale.
Il piano regolatore e le sue varianti seguono delle logiche
abbastanza precise e Courmayeur...di cui ci siamo occupati neanche
tanto tempo fa, perché avevamo posto un problema di perdurante
vigenza o meno della procedura di variante al piano regolatore...ci
eravamo sorpresi che dal 2007 fosse in sonno questa pratica o fosse
inabissata, e lei, sul finire del suo intervento, aveva annunciato
che era atteso un rilancio da parte del Comune, che c'era
un'aspettativa di chiudere in pochi mesi una procedura, che a
nostro avviso doveva essere già stata interrotta per motivi
tecnici. Adesso però succede una cosa singolare e di questo
vorremmo che lei potesse darci qualche spiegazione. Ci riferiamo al
fatto che il Comune di Courmayeur abbia adottato pochi giorni fa un
provvedimento di trasmissione alla Regione di una delibera del
Consiglio comunale che, in risposta alla richiesta
dell'Amministrazione regionale di fornire alcuni documenti
(completamento di una relazione illustrativa, trasmissione di una
banca dati, carte motivazionali e carta prescrittiva di tutela e
valorizzazione naturalistica), quindi una richiesta di
completamento della documentazione allegata da parte della Regione,
che ha già in cammino la sua prima valutazione, trasmette dei
documenti che segnano un cambiamento di rotta significativo.
Allora, siamo venuti a conoscenza di questo anche da
segnalazioni fatte da organizzazioni ambientalistiche, che mettono
in evidenza come alcuni contenuti - confesso di non aver letto
tutti gli allegati, quindi mi riferisco a quanto segnalato da
questi cittadini - di questa deliberazione comunale
stravolgerebbero nella sostanza i contenuti della variante del
2007. Saremmo cioè di fronte ad un'indicazione politica
completamente nuova, in particolare le norme tecniche di attuazione
prevedono l'ampliamento del campo da golf (che veniva vietato dalla
delibera del 2007), uno stravolgimento del sistema degli equilibri
funzionali come regolato dalle norme tecniche di attuazione del
2007, quindi svuotato dei suoi contenuti. Ricordo che gli equilibri
funzionali sono quel delicato meccanismo in base al quale tanto si
può costruire in alberghiero tanto si può creare in termini di
seconde case. Infine, la possibilità di realizzare dell'edilizia
residenziale in zone a destinazione artigianale ed industriale, che
era invece una delle indicazioni importanti della scelta effettuata
cinque anni fa dal Comune di Courmayeur, e che viene sovvertita. Se
si tratta di valutazioni politiche cambiate con gli anni, a noi la
cosa può richiamare una valutazione politica di ordine generale,
non scomodiamo la Giunta regionale per parlarne. Se la scomodiamo,
è perché viene in evidenza, qui, un problema procedurale non di
poco momento e qui la Regione dovrebbe essere l'arbitro di una
procedura nella quale i contenuti li mette il Comune, ma li mette
in una successione temporale di atti che fa sì che ciascuno possa
dire la sua all'interno del procedimento.
Ci riferiamo - questi sono i quesiti che rivolgiamo
all'Assessore - al fatto se il Comune può legittimamente o meno
intervenire nella sostanza, cambiando la propria opinione in questa
fase, dicendo che quello che era bianco diventa rosso, che quello
che è vietato diventa possibile, che gli equilibri non operano più
nel modo in cui era previsto, a prescindere da una valutazione di
legittimità dei suoi servizi o della conferenza incaricata
dell'esame della proposta, cioè come autonoma scelta di fare quasi
un piano nuovo, ma saltando tutta la parte precedente
all'elaborazione della variante, che probabilmente - è questa
l'opinione di molti cittadini - doveva essere ripercorsa. Quindi se
è legittimo che il Comune torni sulle proprie decisioni ed in che
misura lo può fare; è evidente che se c'è una correzione di tipo
formale o un'integrazione sollecitata dalla Regione questo non solo
si può, ma si "deve" fare, ma in che misura questo può essere fatto
senza rimettere in discussione l'intero percorso. Questo perché
c'è, da un lato, la necessità di sottoposizione preliminare del
testo alla valutazione ambientale strategica, quindi almeno in
potenza c'è la necessità di ripetere tutto il procedimento nella
fase iniziale, e poi c'è da chiedersi se i cittadini si sono
espressi in sede di osservazioni in un certo modo nella fase di
elaborazione della delibera di variante, quali siano ancora gli
spazi che sono loro riconosciuti nella fase successiva.
Mi rendo conto che la questione è tecnica, ma nasconde una
problematica di tipo politico non di poco momento, quindi le sono
riconoscente se vorrà darci intanto le valutazioni sue e dei suoi
servizi sulla questione come le è stata sottoposta. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
L'interpellanza verte su aspetti procedurali, quindi corre
l'obbligo di fare una precisazione. Contrariamente a quanto voi
indicate nell'interpellanza e come lei ha illustrato nella
presentazione, a questo Assessorato non risulta essere stato
trasmesso di recente nessun nuovo elaborato relativo ad eventuali
varianti alla variante del piano regolatore che, al contrario, da
informazioni che abbiamo acquisito sentendo l'Amministrazione
comunale di Courmayeur, sarà in discussione della prossima seduta
del Consiglio comunale. Quindi l'Assessorato non ha, al momento,
elaborati e documentazione su cui poter esprimere valutazioni di
merito.
Rispetto al primo punto va anche precisato che la circolare n.
34, cui fate riferimento, è stata elaborata nel 2001, tempo in cui
nessun Comune aveva ancora avviato l'adeguamento del proprio piano
regolatore. Le considerazioni che all'interno di una circolare
hanno un valore esplicativo e non dispositivo descrivono in modo
generale lo sviluppo prevedibile del procedimento di adeguamento
dei piani regolatori.
L'adozione di un nuovo testo di NTA da parte del Consiglio
comunale non pare contrastare né con questa circolare n. 34/2001,
né con la prassi applicativa, se si limita all'integrazione e
rettifica del testo precedentemente adottato ma non ancora valutato
dall'Amministrazione regionale - noi siamo in questa situazione per
la variante del piano di Courmayeur -, adeguamento ed integrazione
che abbiano la finalità di adattarlo ad eventuali evoluzioni della
normativa che nel frattempo sono intercorse, e al miglior
recepimento di quanto indicato in sede di valutazione della bozza
di variante, senza modificare il piano nella sua impostazione
strutturale. Naturalmente del testo riformulato deve essere
garantita la pubblicazione con le varie forme di pubblicità
previste dalla normativa. Questa prassi risulta conforme al
principio di conservazione degli atti del procedimento
amministrativo e di economicità dell'azione della pubblica
amministrazione; in questa ottica, nel caso in cui le modifiche
apportate assumessero una natura strutturale o non coerente con la
normativa di riferimento, la conferenza di pianificazione nella
valutazione del testo definitivo richiederà lo stralcio di parti od
intere modifiche ed eventualmente riproporrebbe una riformulazione
di queste modifiche, coerente con i principi affermati. Per queste
ragioni, come Assessorato, nella fase attuale del procedimento non
si ha titolo né motivo di intervenire, perché il procedimento deve
prima essere concluso in capo al Comune, che poi trasmetterà alla
Regione la documentazione per le valutazioni di competenza. Queste
stesse considerazioni ritengo di doverle fare per gli altri punti
dell'interpellanza, in particolare il 2 ed il 3, perché non avendo
ancora avviato la fase di valutazione di merito del testo di
variante, logicamente non è possibile al momento valutare l'entità
delle rettifiche ed integrazioni, di cui invece pare che voi
abbiate notizia, apportate eventualmente alla variante con delibera
del Consiglio 2012, né tantomeno definire la legittimità delle
stesse.
Anche per quanto richiedete al punto 3, valgono le stesse
considerazioni, in quanto non conosciamo al momento il contenuto
del testo definitivo 2007 perché gli uffici hanno esclusivamente
valutato la completezza degli elaborati, hanno fatto la spunta
degli elaborati chiedendo le integrazioni...
(interruzione del Consigliere Louvin, fuori
microfono)
...quelli del 2007 sì, non elaborati successivi, però il lavoro
fatto dal servizio è stato solo quello di verificare la
completezza. È una valutazione documentale degli elaborati, quindi
non avendo proceduto alla valutazione dei documenti, non possiamo
neppure fare valutazioni su eventuali impatti e ricadute
ambientali.
Al punto 4, dove si parla di valutazioni ambientali, bisogna far
presente che ai sensi della nuova legge di VIA VAS, la n. 12/2009,
è previsto che i procedimenti come quello oggetto
dell'interpellanza, che siano stati avviati prima dell'entrata in
vigore della legge, siano conclusi secondo la normativa vigente
all'avvio del procedimento, cioè secondo la vecchia legge sul VIA
VAS del 1991, che garantisce una valutazione degli impatti
ambientali, ed espressamente prevede che tale valutazione sia
inserita nell'ambito del procedimento dei piani regolatori. Questa
valutazione è sempre stata fatta negli ultimi vent'anni, dal 1991
in avanti. La struttura competente, quando arriveranno gli
elaborati, procederà alla valutazione ambientale del testo
definitivo, esprimerà il suo parere in sede di conferenza di
pianificazione, potendo eventualmente proporre anche la
soppressione di eventuali scelte che contrastino con le norme
ambientali. Circa la partecipazione della cittadinanza, questa è
stata garantita dalla pubblicazione per 45 giorni della delibera
del Consiglio comunale di aprile.
Presidente
- La parola al Consigliere Louvin.
Louvin (ALPE)
- Grazie Presidente.
Sono riconoscente all'Assessore per la chiarezza con la quale si
è espressa. Prendo atto di quanto ha detto, che va in senso
contrario a quanto a noi pareva di aver capito nel ricostruire una
vicenda delicata, sulla quale abbiamo la massima attenzione perché
il Comune di Courmayeur è Comune sensibile, e non solo in fase
preelettorale dal punto di vista della pressione edificatoria,
della pressione anche speculativa, ma in ogni caso soggetto a forti
tensioni. Prendo atto dell'onestà e puntualità con le quali ha
esaminato la questione, perché al di là del fatto di non disporre
della documentazione che dovrebbe essere stata trasmessa dal Comune
- noi speravamo che nel frattempo fosse pervenuta - vorrei
sottolineare quello che lei ha detto, di cui prendo nota e mi
riservo, se il seguito della pratica lo richiederà, di
intervenire.
Lei ha detto che il nuovo testo delle norme tecniche di
attuazione non contrasta con la legge se si limita ad integrare e
rettificare il testo, cioè questa è la posizione che assume oggi
l'Amministrazione regionale: se vi limitate a tenere presente che
nel frattempo sono arrivate nuove norme, che c'è una messa a punto
tecnico-amministrativa da fare di una scelta già operata, tutto
bene, si fanno questi adeguamenti per adattarci all'evoluzione del
quadro normativo ed assicurare che questo sia recepito
correttamente. Lei ha anche detto che ci riferiamo ad un quadro
normativo previgente, non teniamo presente le modifiche intervenute
nel frattempo dal punto di vista procedurale, per quanto riguarda
la VIA VAS. Comunque, in sostanza, la posizione che lei oggi
esprime è questa: se non vi discostate dalle determinazioni di
sostanza adottate allora - cosa che a noi, dalle notizie in nostro
possesso, notizie stampa, notizie ottenute dai cittadini
interessati, avrebbero invece avuto un altro impatto, ma questo lo
vedrà lei e lo vedremo assieme quando sarà seguita la pratica -
tutto bene, mentre se ci sarà un cambiamento di sostanza siamo
pronti ad alzare la paletta rossa e dire "no, rimanete entro i
limiti del dovuto".
Ci fermiamo qui, è inutile fare processi alle intenzioni e
discutere del "se" o del "ma", e ci diamo appuntamento - se sarà
necessario - al momento in cui sul tavolo sarà arrivata la
documentazione necessaria. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK