Consiglio Regionale della Valle d'Aosta - Oggetto del Consiglio n. 1088 del 12 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 1088 del 12 gennaio 2000 - Resoconto
OGGETTO N. 1088/XI Approvazione di indirizzi e criteri per la
programmazione delle medie e grandi strutture di vendita, ai sensi
dell'articolo 2 della legge regionale 12/1999.
Deliberazione Il Consiglio
Premesso che l’articolo 2, comma 1, lettera a),
della legge regionale 7 giugno 1999, n. 12 prevede
l’emanazione di apposito atto amministrativo da
parte del Consiglio regionale, contenente indirizzi e criteri per
la programmazione delle medie e grandi strutture di vendita;
Atteso che il Servizio Commercio dell’Assessorato
Turismo, Sport, Commercio e Trasporti ha predisposto
l’articolato dell’atto amministrativo
di cui si tratta, contenente le linee d’indirizzo ed
i criteri programmatici in ordine alle medie e grandi strutture di
vendita;
Preso atto del parere favorevole in ordine al testo
dell’atto amministrativo di cui si tratta espresso,
ai sensi di quanto previsto dalla legge regionale 7 dicembre 1998,
n. 54, dal Consiglio permanente degli Enti locali in data 1°
dicembre 1999;
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Richiamata la deliberazione della Giunta regionale n. 2, in data
11 gennaio 1999, concernente l’approvazione del
bilancio di gestione della Regione per l’anno 1999 e
per il triennio 1999/2001 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative, nonché la circolare n. 4
in data 29 gennaio 1999;
Visto il parere favorevole rilasciato dal Capo Servizio
Commercio dell’Assessorato del Turismo, Sport,
Commercio e Trasporti, ai sensi del combinato disposto degli
articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto il parere della IV Commissione consiliare permanente;
Nel nuovo testo allegato predisposto dalla IV Commissione
consiliare permanente;
Delibera
di approvare l’allegato testo concernente gli
indirizzi e criteri per la programmazione delle medie e grandi
strutture di vendita, conformemente a quanto stabilito
dall’articolo 2 della legge regionale 7 giugno 1999,
n. 12.
Allegati
(Omissis)
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Nel rispetto degli impegni assunti nel
momento in cui abbiamo votato la legge regionale n. 12/99, che
demandava la definizione ad un apposito provvedimento relativo alla
programmazione delle medie e delle grandi strutture di vendita,
viene oggi presentato l'allegato provvedimento, che contiene gli
indirizzi e i criteri di programmazione della rete di vendita di
maggiore dimensione, nonché ulteriori indicazioni e disposizioni
relative alla fase di attuazione della nuova struttura normativa
per il commercio in sede fissa.
Le indicazioni contenute nel provvedimento discendono da una
specifica ricostruzione della rete distributiva regionale e delle
sue principali caratteristiche attraverso apposite schede di
rilevazione, compilate dai Comuni stessi. Questo per quanto attiene
il metodo d'indagine.
Nella predisposizione del provvedimento si è tenuto conto delle
caratteristiche peculiari della nostra regione. Infatti, accanto ai
ricorrenti problemi di equilibrio dimensionale e tipologico se ne
ravvisano altri, che sono dei parametri importanti. Il primo è il
controllo dei processi di accentramento dell'insediamento
commerciale nel fondovalle lungo la sua rete di comunicazione, i
processi di desertificazione commerciale dei Comuni della fascia di
media montagna e le presumibili evasioni di consumo verso il
Piemonte.
A fronte di queste problematiche che sono state individuate e
delle opzioni contenute nella legge regionale n. 12, il
provvedimento all'esame del Consiglio stabilisce al titolo I,
articolo 1, che gli indirizzi di programmazione commerciale siano
previsti con validità triennale ed eventuale proroga automatica
alla scadenza; l'articolo 2 individua gli ambiti territoriali
d'insediamento delle grandi strutture di vendita suddividendo il
territorio regionale in aree sovracomunali corrispondenti alle
Comunità montane, configurabili ciascuna come un unico bacino di
utenza, mentre l'articolo 3 procede alla suddivisione delle medie e
delle grandi strutture di vendita in ulteriori categorie
dimensionali, nell'ambito della classificazione operata dal disegno
di legge n. 114/98.
Il titolo II del provvedimento all'esame del Consiglio regionale
riguarda la programmazione delle attività commerciali. All'articolo
4 vengono definite le priorità per il rilascio di autorizzazioni
all'apertura di medie e grandi strutture di vendita che prevedono
la concentrazione di medie o grandi strutture. L'articolo 5
stabilisce le condizioni per la realizzazione di nuove e grandi
strutture di vendita di tipo alimentare o misto, nonché i limiti
per la realizzazione di nuove e grandi strutture di tipo non
alimentare. All'articolo 6 vengono fissate le caratteristiche
qualitative delle grandi strutture di vendita, elencando i
requisiti minimi di efficienza commerciale, da collocare
all'interno o in adiacenza con le strutture stesse, mentre
l'articolo 7 disciplina il trasferimento di sede delle grandi
strutture di vendita.
Il titolo III tratta delle competenze comunali. All'articolo 8
vengono in particolare affrontati gli aspetti procedurali e
programmatori delle medie strutture di vendita, definendo le
incombenze spettanti ai Comuni in materia; l'articolo 9 stabilisce
i criteri a cui i Comuni dovranno uniformarsi per la valorizzazione
e la tutela dei centri storici; l'articolo 10 riguarda la
regolamentazione degli orari nei Comuni a prevalente economia
turistica e città d'arte.
Il titolo IV contiene poi infine disposizioni integrative della
legge n. 12 in materia di commercio in sede fissa, fornendo
all'articolo 11 indicazioni relative ai locali in cui si svolge
l'attività di vendita, all'articolo 12 vengono considerati i casi
di vendita in strutture ricettive, mentre all'articolo 13 vengono
dettate disposizioni in materia merceologica relativamente ai
prodotti messi in vendita nei diversi esercizi.
In sostanza, con l'approvazione di questo provvedimento si
chiude l'iter legislativo dei tre provvedimenti legislativi
cardini, che vanno a riorganizzare il commercio in Valle
d'Aosta.
Poniamo, qualora il Consiglio approvi questo provvedimento, un
altro importante tassello che va nella direzione di salvaguardare
quello che è il modello di sviluppo attualmente esistente per
quanto attiene le piccole attività commerciali sul nostro
territorio. Voglio solo sottolineare anche al Consiglio regionale
l'importanza dell'approvazione di questo provvedimento, facendo
riferimento ad alcuni dati che sono significativi.
A livello regionale il terziario rappresenta circa il 70
percento del PIL della nostra regione, il 55 percento del valore
aggiunto all'interno del terziario della nostra regione è
rappresentato dai settori turismo, commercio e servizi, di cui il
27 percento rappresenta le 1300 imprese nel settore turistico
alberghiero e l'altro 27-28 percento rappresenta le 2700 imprese
nel settore commerciale.
Volevo sottolineare questi dati, per ribadire l'importanza dal
punto di vista economico ed occupazionale di questo settore, e
soprattutto per sottolineare che la caratterizzazione di queste
2700 imprese commerciali è fatta nella quasi totalità, quindi
vicino all'80 percento, di attività commerciali che non superano
gli 80 metri quadrati. Quindi ci troviamo di fronte ad una
situazione oggettiva, dove la diffusione sul territorio delle
piccole attività commerciali è stata un elemento caratterizzante di
una politica che è stata portata avanti in questi anni, che è
quella che definiamo per semplicità della "montagna viva", quindi
del mantenere la gente a presidiare il territorio, dando un minimo
di servizi. Fra questi servizi riteniamo indispensabili queste
attività commerciali, cosiddette "di vicinato".
Con l'approvazione di questo ulteriore provvedimento, che va a
completare le due leggi che il Consiglio regionale ha già votato e
che va parallelamente ad inserirsi a tutta una serie di
provvedimenti, l'osservatorio del commercio e del turismo, i centri
di assistenza tecnica, i centri polifunzionali, il provvedimento
che andrà a regolamentare anche la qualità del servizio legato agli
aspetti formativi, si va nella direzione di rafforzare questo
modello di sviluppo che caratterizza l'unicità della Valle d'Aosta
come regione che forse è quella nell'arco alpino che ha una
presenza sul territorio molto diffusa con piccoli centri dislocati
sul territorio stesso.
Ribadiamo con l'approvazione di questo provvedimento, in
particolare con l'articolo 5, provvedimento che va nella direzione
di bloccare per almeno 3 anni nuove aperture di grossi centri
commerciali, l'attenzione che questa maggioranza e questo Governo
regionale pongono alle attività commerciali, soprattutto a quelle
di piccole dimensioni.
Président
Il m'appartient de vous rappeler qu'on discute
sur le nouveau texte élaboré par la IV
ème
Commission du
Conseil, qui s'est exprimée à ce sujet par un avis unanime.
La parole au Conseiller Cerise.
Cerise (UV)
Devo esprimere anzitutto un apprezzamento per
il fatto che questo atto amministrativo sia stato predisposto dalla
Giunta regionale nei tempi solleciti previsti dalla legge.
Il testo licenziato dalla IV Commissione, sul quale il Consiglio
è chiamato a pronunciarsi, è il frutto di una produttiva
concertazione fra l'Assessorato, il Consiglio permanente degli enti
locali e i rappresentanti delle associazioni di categoria.
Sia pur con questa impegnata azione, sono però rimaste irrisolte
alcune questioni. La prima riguarda un'esigenza espressa dal
Consiglio permanente degli enti locali, che si rifà all'articolo 8
della legge n. 12 e riguarda la correlazione fra le strutture
destinate alla media e grande distribuzione e la quantità minima di
spazi pertinenti, vedi il verde attrezzato e i parcheggi ad
esempio. Se è chiaro infatti che queste quantità minime devono
essere previste nel caso di nuove licenze edilizie, non è
altrettanto chiaro se esse sono obbligatorie e richieste nel caso
di presentazione di nuova domanda amministrativa per l'apertura di
attività di vendita di media e grande dimensione in stabili già
esistenti.
La IV Commissione ha deliberato di chiedere il parere
dell'Assessorato in merito e quindi di effettuare in seguito, nel
caso del permanere di dubbi, gli approfondimenti ed eventualmente
richiedere l'esatta interpretazione al Consiglio regionale su
questa materia. Questo per evitare contenziosi fra i proprietari di
questi immobili ed enti locali.
Il secondo problema riguarda l'esercizio congiunto del commercio
all'ingrosso e al dettaglio. È un problema che è sorto un po' a
scatola chiusa. L'articolo 26, comma 2, del decreto legislativo n.
114/98, "decreto Bersani", vieta l'esercizio congiunto nello stesso
locale di queste due modalità di vendita, affidando tuttavia alle
regioni il compito di stabilire deroghe a questo divieto. Tale
divieto era già previsto dall'articolo 1, comma 4, della legge n.
426/71, ma escludeva da questo divieto nel comma 5 la vendita di
alcuni articoli come le attrezzature e articoli per l'agricoltura,
l'industria, il commercio, l'elettricità, eccetera. Né la legge n.
12 né l'attuale atto amministrativo indicano le deroghe previste
dal "decreto Bersani".
Nel discutere questo problema con l'Assessore, ripeto, a scatola
chiusa perché ormai i lavori della commissione erano chiusi, e con
i suoi collaboratori, è emersa l'opportunità di un approfondimento
della questione e da qui la sua non iscrizione, ritenuta altrimenti
eccessivamente estemporanea, in questo atto amministrativo. Ma
tenuto conto che vi è l'esigenza di consentire, per gli articoli
già indicati nella legge n. 426/71, la vendita nello stesso locale
sia al dettaglio che all'ingrosso, mi permetto di sollecitare
l'inserimento di questa possibilità o se si vuole di questa deroga
nei futuri atti che devono essere predisposti per perfezionare
l'efficacia della legge n. 12/99, in particolare le disposizioni
sui centri polifunzionali di vendita, oppure quanto prima integrare
l'atto amministrativo in approvazione con questo dispositivo. Ci
dev'essere consapevolezza che se non provvediamo, penalizziamo
degli operatori e siamo omittenti. Fra l'altro, da un primo
approccio, è emerso che i rappresentanti di categoria non si
oppongono a queste deroghe.
La terza considerazione infine rileva come la IV Commissione sia
venuta in possesso del parere del Consiglio permanente degli enti
locali praticamente in sede di seduta della stessa, cioè il giorno
14 dicembre, mentre questo parere era in disponibilità
dell'Assessorato in data 1° dicembre. Non sono qui a fare censure
all'Assessorato, che ribadisco è stato per molti versi molto
collaborativo, ma voglio evidenziare che questo agire su binari
diversi, come se ci fosse una differente destinazione fra attività
degli organi di governo e commissioni, finisca per danneggiare
queste ultime, e soprattutto il dibattito e l'approfondimento degli
argomenti da parte dei commissari.
Domani, bontà del Presidente del Consiglio, ci sarà una riunione
per migliorare l'efficacia, o meglio l'efficienza e la conduzione
dell'attività delle commissioni. Personalmente non ci credo più
all'esito produttivo di questi incontri, perché ci sono mali così
radicati che richiederebbero delle azioni più incisive, verso le
quali non vedo nessun segnale.
Mi riferisco fra l'altro, tanto per andare nel banale, al
disagio dei Consiglieri costretti in uffici che oltre ad essere
inadeguati, sono anche non agibili visto che si lavora a
temperature che non raggiungono i 16° in alcune ore del giorno,
oppure l'assurda dislocazione degli uffici delle commissioni e la
sede dei gruppi: quando io devo chiamare il segretario della
commissione quasi quasi bisognerà fargli fare una trasferta, le
sofferenze in fatto di personale che queste hanno subito, e via
discorrendo.
Sono comunque speranzoso che con la consapevolezza di ogni
Consigliere regionale si arrivi a far sì almeno che i pareri di cui
alla legge n. 54 su atti che interessano il dibattito consiliare
siano resi disponibili contemporaneamente dalla Giunta e dalle
commissioni, così come queste devono poter finalmente disporre dei
pareri di cui devono essere corredati gli atti amministrativi in
sede di discussione delle commissioni.
In altro modo c'è una ragione in più per confermare la tesi di
chi sostiene che il lavoro delle commissioni non è nient'altro che
un'avvilente e pura formalità di tipo notarile.
Président
La parole au Conseiller Piccolo.
Piccolo (FA)
Desidero anche in quest'occasione prendere la
parola, come per i precedenti provvedimenti legislativi in materia
di commercio, dei quali sono anche stato relatore e che mi hanno
permesso di arricchire le mie personali conoscenze nell'importante
settore del commercio, cercando di entrare più nel merito del
provvedimento e portare il mio contributo al dibattito.
Nella legge regionale n. 12/99 è prevista l'emanazione di un
provvedimento consiliare, che definisca gli indirizzi e i criteri
per la programmazione delle medie e grandi strutture di vendita, in
sostituzione delle indicazioni programmatiche e di urbanistica
commerciale approvate dal Consiglio regionale nel 1993.
La nostra Regione, alla quale spetta anche in questo settore il
ruolo di programmazione e di controllo, perviene a questo
adempimento sulla base di una puntuale analisi delle
caratteristiche e delle tendenze di sviluppo della rete commerciale
sul territorio valdostano.
Il provvedimento che viene sottoposto oggi all'approvazione del
Consiglio risponde pienamente alle indicazioni della riforma del
commercio dettata dal decreto legislativo n. 114/98 ed ottempera al
tempo stesso a quanto disposto dall'articolo 2, comma 1, lett. a) e
dell'articolo 3 della legge regionale n. 12/99. Il suo articolato è
frutto di un'ampia fase di concertazione e di una fattiva
collaborazione con le rappresentanze dei Comuni e delle Comunità
montane, nonché con le organizzazioni regionali dei consumatori e
delle imprese commerciali. Esso si articola essenzialmente su tre
punti, che qui ritengo importante evidenziare e sottolineare: le
disposizioni di carattere generale, con le quali vengono definiti
gli obiettivi del provvedimento, gli ambiti territoriali di
programmazione, la classificazione delle medie e grandi strutture
di vendita, le specifiche modalità della programmazione delle medie
e grandi strutture di vendita e le principali caratteristiche
qualitative delle grandi strutture, la definizione degli indirizzi
da dare alle amministrazioni comunali per quanto concerne la
programmazione sui rispettivi territori delle medie strutture di
vendita e per il migliore utilizzo delle potenzialità delle
attività commerciali ai fini della valorizzazione dei centri
storici e delle zone di interesse turistico ed artistico.
Con questo atto si ottempera quindi particolarmente alle
disposizioni della citata legge regionale n. 12/99 e si dettano
alcune ulteriori disposizioni attuative al decreto n. 114/98, che
non era stato possibile o non era stato ritenuto opportuno inserire
nella legge regionale n. 12/99. Si tratta di una serie di
disposizioni di carattere generale in materia merceologica, nonché
in materia di caratteristiche dei locali di vendita e di vendite
effettuate nell'ambito di strutture ricettive.
Nella predisposizione del provvedimento si è doverosamente
tenuto conto delle caratteristiche peculiari della nostra regione,
ove accanto ai ricorrenti problemi di equilibrio dimensionale e
tipologico se ne ravvisano altri, parimenti importanti: il
controllo dei processi di accertamento dell'insediamento
commerciale del fondovalle e lungo la sua rete di comunicazioni, i
processi di desertificazione commerciale dei Comuni della fascia di
media montagna, le presumibili evasioni di consumo verso il vicino
Piemonte.
Gli accennati elementi sono emersi dallo studio che è stato
effettuato, raccogliendo i dati sulla struttura degli insediamenti
commerciali di tutti i Comuni della Valle, il quale ha messo in
evidenza che l'insediamento di grandi strutture di vendita è
ammissibile a certe condizioni nei Comuni facenti parte del
"Conseil de la plaine d'Aoste", nonché in non più di un Comune
compreso in alcune aree. Al riguardo va precisato che anche alla
luce degli esiti dello studio sopra menzionato, al fine
dell'individuazione degli ambiti territoriali d'insediamento delle
grandi strutture di vendita, il territorio regionale è stato
suddiviso in tre aree sovracomunali, corrispondenti alle Comunità
montane, configurabili ciascuna come unico bacino di utenza.
A tal fine, il Comune di Aosta è considerato come facente parte
dell'area sovracomunale Monte Emilius, mentre le Comunità montane
Monte Rosa Walser, alta Valle del Lys, costituiranno un unico
bacino di utenza.
Per quanto concerne poi le condizioni di apertura di nuove
grandi strutture di vendita, viene operato un deciso contenimento
delle possibilità insediative, che potrà avvenire per ragioni di
razionalizzazione dell'organizzazione commerciale, esclusivamente
per ampliamento o per concentrazione di piccole o medie strutture
di vendita già esistenti con la stessa titolarità da almeno tre
anni per quanto concerne il settore alimentare o misto, e per
concentrazione di grandi e/o medie strutture di vendita già
esistenti con la stessa titolarità da almeno tre anni nel caso del
settore non alimentare.
Inoltre, nel triennio di validità del provvedimento, le nuove
strutture alimentari o miste aventi le caratteristiche a cui ho
accennato prima, non potranno essere più di una per ciascuna delle
aree sovracomunali sopra specificate; per quanto riguarda il
settore non alimentare le nuove grandi strutture, eventualmente
conseguenti gli accennati processi di concentrazione, non potranno
invece eccedere complessivamente le tre unità per tutta la
regione.
Le accennate disposizioni di carattere generale vengono poi
integrate nel provvedimento con indicazioni più specifiche inerenti
in particolare: le modalità secondo le quali entro i limiti sopra
indicati vengono gestite amministrativamente le autorizzazioni
all'apertura o all'ampliamento delle medie e grandi strutture di
vendita, le modalità di classificazione delle medie e grandi
strutture di vendita, le principali caratteristiche qualitative
delle grandi strutture di vendita.
Come previsto dalla legge regionale n. 12/99 un ruolo importante
verrà affidato ai Comuni, le amministrazioni comunali infatti
dovranno provvedere ad adottare opportuni atti d'indirizzo e
programmazione delle medie strutture di vendita e a regolamentare
ulteriormente, sulla base di specifiche esigenze, le procedure di
rilascio delle relative autorizzazioni. I Comuni potranno inoltre
concepire programmi e adottare iniziative di riqualificazione delle
attività commerciali nei centri storici, anche disponendo deroghe
alla regolamentazione degli orari o divieti di vendita di
determinate merceologie.
Prima di concludere, vorrei sottolineare che al provvedimento
licenziato dalla Giunta regionale sono state apportate una serie di
modifiche grazie ad alcune proposte sia dall'Ascom-Confcommercio,
che dal Consiglio permanente degli enti locali. Si tratta di
proposte di emendamenti, che sono stati recepiti in parte e fatti
propri sia dall'Assessore competente che dalla IV Commissione.
Non posso pertanto che concludere annunciando il voto favorevole
della Fédération al provvedimento, in quanto con questo atto
s'intendono creare i presupposti di un giusto equilibrio del
commercio della media e grande distribuzione rispetto al piccolo
commercio, i presupposti per lo sviluppo dei primi centri
polifunzionali capillarmente diffusi nel territorio valdostano,
salvaguardando così la possibilità della permanenza della nostra
gente nei piccoli Comuni e nei centri storici della nostra
regione.
Président
Si personne ne demande la parole, la discussion
générale est close.
Je vous rappelle que nous allons nous exprimer sur le nouveau
texte élaboré par la IV
ème
Commission et qu'il y aura
lieu à faire seulement une votation.
La parole au Conseiller Tibaldi pour déclaration de vote.
Tibaldi (FI)
Il gruppo di Forza Italia non voterà
favorevolmente questo provvedimento, per alcune ragioni che ora
andiamo a sintetizzare.
Innanzitutto è necessario sottolineare, a differenza di quanto
detto dall'Assessore, che questo provvedimento consiliare giunge in
estremo ritardo rispetto alla tempistica prevista dalla legge n.
12/99, che prevedeva in un esplicito articolo l'adozione di questo
provvedimento entro 60 giorni dalla pubblicazione sulla Gazzetta
ufficiale della legge stessa.
C'è poi da dire che questo provvedimento è caratterizzato,
sempre secondo quello che è stato l'iter che abbiamo vissuto in
commissione, da una procedura piuttosto confusa, piuttosto
articolata, che ha visto la presenza di tutte le associazioni
interessate, in particolare le associazioni del commercio, che
hanno fatto delle loro proposte anche in termini di emendamenti, in
parte anche recepiti nel nuovo testo allegato oggi all'esame.
Sarebbe interessante sapere se le volontà delle associazioni
sono rispettose delle istanze del piccolo commercio, che è diffuso
in maniera capillare in tutta la regione. Sulla base di certi
atteggiamenti che abbiamo potuto osservare in commissione, mi
sembra che qualcuno tenesse più un comportamento da "associazione
addomesticata per fare un piacere all'Assessore o alla Giunta che
propone questo testo allegato", piuttosto che rappresentativo di
una realtà commerciale che è piuttosto variegata.
Per quanto riguarda la sostanza, questo provvedimento dovrebbe
tendere a conciliare da una parte l'esigenza dei piccoli
commercianti, che naturalmente stanno subendo la forte concorrenza
della grande distribuzione, e dall'altra parte l'esigenza dei
consumatori che in una valle piccola come la nostra non possono
subire le involuzioni di un mercato, che può essere negato, quale è
quello dell'insediamento di supermercati che hanno dei prezzi più
vantaggiosi rispetto ai piccoli negozianti.
Questa doppia esigenza come è stata affrontata dall'Assessore e
dal gruppo di lavoro in questo documento? Con una programmazione su
base triennale che potremmo definire "a maglie molto strette", dove
quella ventata di libertà, che era stata prevista nell'indirizzo
della "legge Bersani", alla quale la legge regionale n. 12/99 ha
dato una parziale attuazione, è stata in parte limitata o, meglio,
complicata.
Dove è stata complicata? Innanzitutto in un insieme di norme che
rendono più difficoltoso l'insediamento nel mercato di strutture
anche solo di media distribuzione, prevedendo delle clausole
capestro come innanzitutto la priorità dell'accorpamento o del
reimpiego del personale dipendente già occupato presso strutture di
minori dimensioni. Penso che non possa essere previsto
automaticamente per legge che se 10 piccoli negozi occupano due
dipendenti e si deve creare una struttura di medie dimensioni, che
è data per accorpamento di questi 10 piccoli negozi, ci debba
essere obbligatoriamente il reimpiego delle 20 persone che erano
occupate in queste 10 piccole attività.
Poi ci sono anche altre osservazioni di diverso tipo, quale
quella che riguarda ad esempio la suddivisione in bacini che grosso
modo, tranne per la bassa Valle, coincidono come confini geografici
con la suddivisione in Comunità montane. È anche questa una
forzatura burocratica e amministrativa di voler individuare degli
spazi di mercato che non necessariamente per il mercato commerciale
devono coincidere con il confine istituzionale di una Comunità
montana, di un ente territoriale, di un ente locale, tant'è che la
realizzazione di nuove grandi strutture di vendita di tipo
alimentare o misto, secondo quanto è scritto nell'articolo 5, può
essere prevista solo in una di queste aree individuate, cioè la
Monte Rosa Walser, alta Valle del Lys.
La Regione ha individuato con questo provvedimento, con questa
forzatura amministrativa, che solamente lì, secondo lo studio del
gruppo di lavoro, può essere insediato un nuovo supermercato.
Ci sono peraltro delle perplessità che sono state sollevate dal
Celva e dal rappresentante dei sindaci che ha partecipato agli
incontri, sull'applicazione di certe norme di carattere urbanistico
o di adeguamento di queste strutture commerciali al contesto in cui
dovranno inserirsi, perplessità che ancora non più tardi di ieri
sono state portate a conoscenza della IV Commissione, in
particolare su una serie di infrastrutture accessorie che dovranno
correlarsi a questi insediamenti commerciali.
Mi riferisco alle aree verdi e l'Assessore ne è senz'altro a
conoscenza. Quindi il nostro giudizio non può essere un giudizio
favorevole nel senso completo del termine. Le osservazioni che
abbiamo qui sintetizzato in dichiarazione di voto ci impediscono di
esprimere un voto favorevole, pertanto ci asterremo, nell'auspicio
che in un prossimo riesame di tutto il documento ci sia una
maggiore attenzione anche a quelle che possono essere le istanze di
libertà nel commercio, nella fattispecie di nascita o di
istituzione di nuove strutture commerciali, non solo per la grande
e la media distribuzione, perché la stessa piccola distribuzione
qui in un certo senso viene limitata.
Mi riferisco ai centri storici, articolo 9, dove la semplice
comunicazione viene ostacolata con 4 punti - i 4 punti indicati con
le lettere a, b, c, d - dove la pubblica autorità può esercitare in
maniera più ampia rispetto alla "Bersani" il potere d'inibizione o
di sospensione di queste attività, può disporre il divieto di
vendita di determinate merceologie qualora - si legge -
"? essa
costituisca un grave ed evidente contrasto con la tutela di valori
artistici, storici, ambientali o all'immagine del centro
storico."
È una formulazione molto ampia, che permette anche un esercizio
discrezionale non facilmente controllabile da parte delle autorità
amministrative, nella fattispecie dai sindaci.
Queste sono delle osservazioni che facciamo ad alta voce e che
ci hanno indotto a sospettare di questa concezione di libertà del
commercio, che è stata intesa da questo gruppo di lavoro, e che
viene portata oggi dall'Assessore attraverso questo documento.
Il voto di Forza Italia perciò sarà di astensione.
Président
La parole au Vice-président Viérin Marco.
Viérin M. (Aut)
Apprezziamo che questo documento sia
arrivato finalmente in aula, perché effettivamente la legge n. 12
prevedeva 60 giorni; possiamo però altrettanto dire che forse è uno
di quei disegni di legge che arrivano in Consiglio con meno ritardo
rispetto ad altri.
Già in commissione abbiamo sottolineato alcuni aspetti sui quali
concordiamo.
In primo luogo dobbiamo rilevare che si è riconosciuto il ruolo
comunque dei Comuni, questo è un elemento positivo.
Infatti parecchi emendamenti proposti dalla Celva sono stati
accolti, noi avremmo comunque gradito che almeno altri due
emendamenti proposti fossero stati recepiti nel testo della
commissione, fra cui anche il concetto che ribadiva Cerise nel suo
intervento; spero che su questi due ulteriori emendamenti si possa
ragionare in un prossimo futuro, come su altre cose, sulle quali
dovremo verificare in senso materiale e pratico se le stesse
potranno funzionare o se dovranno essere oggetto di alcune
varianti.
Dicevo un atto più che necessario, come sono stati necessari gli
atti precedenti, perché la Valle d'Aosta ha bisogno di normative
chiare, che vadano a tutelare i piccoli esercizi commerciali
soprattutto nelle vallate laterali, e quindi speriamo che questa
possa essere una prima risposta ai problemi che vivono i piccoli
esercizi commerciali.
Per questi motivi non vogliamo su questo atto essere accusati di
giocare il ruolo della maggioranza e dell'opposizione; pertanto
voteremo questo provvedimento pur con alcune perplessità. Chiediamo
però all'Assessore e alla Giunta che ci sia una verifica verso fine
anno su alcune cose sulle quali noi Autonomisti abbiamo alcune
perplessità, come anche alcuni colleghi della maggioranza.
Il nostro voto sarà favorevole, condizionato però a una verifica
a breve termine sull'effetto pratico che tale atto andrà ad
esercitare sul territorio.
Président
Je soumets au vote le nouveau texte élaboré par
la IV
ème
Commission:
Conseillers présents: 32
Votants: 28
Pour: 28
Abstentions: 4 (Curtaz, Frassy, Lattanzi, Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK