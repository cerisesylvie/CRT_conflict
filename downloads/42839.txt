Consiglio Regionale della Valle d'Aosta - Oggetto del Consiglio n. 330 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 330 del 10 febbraio 2021 - Resoconto
OGGETTO N. 330/XVI - Interpellanza: "Programmazione degli
investimenti per valorizzare il patrimonio immobiliare di
ERP".
Marguerettaz (Presidente) -
Direi che possiamo immaginare
di fare ancora il punto n. 34 all'ordine del giorno. La parola al
collega Baccega per la presentazione.
Baccega (PA) -
In realtà se ci fosse stato un sito
performante, avremmo potuto avere quei dati, ma tenuto conto che
sul sito molte pagine hanno "Pagina in allestimento", questo per
rispondere a qualcuno che all'interno dell'Arer magari dice: "Cosa
vuole quello lì sempre da noi?": Per chiarezza. Quando è "Pagina in
allestimento" non c'è niente, è vuoto.
Affrontando il tema dell'edilizia residenziale pubblica, che
abbiamo già in qualche modo sviscerato nella precedente
interpellanza, qui andiamo a capire meglio che cosa si vuole e si
può fare.
Mi spiego meglio: andando a esaminare i piani operativi, bilanci
di previsione pluriennale 2019/20, 2020/22, 2021/23, scopriamo che
c'è un elenco d'interventi dove si dice: "Procedere con
sollecitudine nella realizzazione dei seguenti interventi" e questi
interventi sono gli indirizzi affidati al Consiglio di
amministrazione dell'Arer di andare con sollecitudine appunto nella
realizzazione. Allora ne cito qualcuno, perché altrimenti
diventerei sfinente: quartiere Cogne, case Filippini/Stura:
intervento di manutenzione straordinaria, rimozione antoni, esterni
eccetera. Quartiere Cogne, quinto lotto, case Gazzera eccetera.
Quartiere Cogne, case Giachetti: intervento di manutenzione
straordinaria...
Cioè alla fine il ripetersi di questi interventi diventa un
qualcosa che è sfinente e allora che cosa succede? Succede che
quest'oggi è venuta in mio aiuto rispetto a questa interpellanza
una nota firmata dai nuclei familiari arrivata al Presidente
dell'Arer, al direttore generale e anche a lei, Assessore, nella
quale si sottolinea la fatiscenza degli stabili, cosa si vuole fare
del quinto lotto... e mi sembra che gli indirizzi vadano ancora e
nuovamente in questa direzione, quindi il rifacimento degli
interventi da fare, ma alla fine uno si chiede: con quali risorse,
con quali soldi si può intervenire? Non essendoci un rendiconto sul
sito, ho cercato di ravanare qua e là e sono entrato in possesso
della relazione dell'organo di revisione dei Conti al bilancio
consuntivo 2019. Ed ecco che scopro che ci sono disponibilità
liquide che ammontano a 2.228.143 euro, depositate nei due conti
correnti bancari e nel conto corrente postale dell'azienda, e
inoltre immobilizzazioni finanziarie che ammontano a 4.150.000
euro, rappresentate dagli interessi attivi maturati sui buoni
postali fruttiferi ventennali sottoscritti nell'anno 2003.
Allora un po' di soldini ci sono, credo che sia opportuno e
doveroso sollecitare l'Arer a fare questi interventi, e sono
diversi, quindi non è che è... e poi ci sono le risorse che
arrivano dallo Stato, in questo momento non ho ancora i dati, però
ho la sensazione che ci possano essere delle risorse che consentano
di fare degli interventi di ristrutturazione.
Avevo chiesto alla Presidente della V Commissione di fare una
riflessione anche con il Consiglio di Amministrazione dell'Arer,
ricevere in audizione in V Commissione il Presidente, non per
tirare le orecchie a nessuno, semplicemente per contribuire a dare
slancio a quello che, come ho detto oggi, ci troveremo ad
affrontare in termini di problematiche di edilizia residenziale
pubblica.
Quindi questo è un po' il motivo per cui chiedo queste cose.
Inoltre, uno dei punti dell'interpellanza - ne abbiamo parlato
nel Consiglio scorso - chiede "a chi compete l'onere per
l'abbattimento del grattacielo basso e del grattacielo più alto?",
anche perché qui c'è una storia vecchia come me, nel senso che
c'era un orientamento a mantenere il grattacielo basso a
disposizione per un intervento di ristrutturazione con
finanziamento statale e abbattere l'altro.
Adesso poi altri hanno deciso di abbattere tutti e due
grattacieli, chi lo deve fare e con che risorse?
Grazie Assessore, porti pazienza, lei è arrivato da poco, ma su
questo argomento abbiamo bisogno di risposte chiare ma soprattutto
hanno bisogno di risposte questi cittadini che hanno mandato questa
petizione che in qualche modo ci deve far riflettere.
Presidente -
Per la risposta, la parola all'assessore
Barmasse.
Barmasse (UV) -
Una piccola battuta, visto che è tardi e
siamo stanchi, è forse l'unica volta che non ho apprezzato la
sintesi nel consigliere Spelgatti, perché speravo di rispondere a
questa interrogazione domani, dico "Almeno questa me la scampo
'"... no, è una piccola battuta.
A parte questa piccola considerazione, alla domanda: "se l'Arer
ha avviato procedure per ottenere i finanziamenti dei fondi per
efficientamento energetico degli edifici": l'Arer ha avviato l'iter
per eseguire interventi di efficientamento energetico in diversi
complessi condominiali di proprietà dell'azienda... La 34, giusto?
Non è questa?
Voci fuori microfono.
Presidente -
Possiamo rimediare collega Baccega, se
l'Assessore Barmasse può rispondere alla interpellanza n. 42 così
rimediamo al "fuori gioco plateale" del collega Baccega. La parola
al consigliere Baccega.
Baccega (PA) -
Presidente, lei mi tira le orecchie ma io
non ho colpe, in questo senso, allora le spiego bene: stiamo
parlando dell'interpellanza n. 34 che ha quattro quesiti ben
definiti e che io ho presentato testé.
L'interpellanza n. 42 che ha quattro quesiti era quella a cui
stava rispondendo probabilmente l'Assessore!
Presidente -
Lei ha presentato "A chi compete l'onere per
l'abbattimento del grattacielo basso e il grattacielo più alto"
quindi ha fatto un giro nella città ma ha presentato la 42.
Baccega (PA) -
Si legga bene le interpellanze per
favore.
Presidente -
Ma ce le ho qua. La 42 parla del grattacielo
alto e del grattacielo basso, esattamente quello di cui ha parlato
lei.
Baccega (PA) -
Anche.
Presidente -
La parola all'assessore Barmasse per
rispondere alla 34.
Barmasse (UV) -
...se è quella giusta, allora, perché la
domanda era "se l'Arer ha avviato procedure per ottenere i
finanziamenti dei fondi per l'efficientamento energetico degli
edifici?".
L'Arer ha avviato l'iter per eseguire interventi di
efficientamento energetico in diversi complessi condominiali di
proprietà dell'Azienda, 25 fabbricati situati su tutto il
territorio regionale.
La programmazione degli interventi è stata definita con
provvedimento n. 65 del 19 ottobre 2020 del CdA.
Successivamente, con deliberazione della Giunta regionale n.
1386 del 24 dicembre 2020, la Giunta regionale ha approvato gli
indirizzi della Regione al Consiglio di amministrazione dell'Arer
per l'individuazione degli interventi di edilizia residenziale
pubblica da attuare nell'anno 2021, tra i quali, in particolare,
dare attuazione al programma d'interventi a valere sulle
agevolazioni fiscali del Decreto legge 34/2020 articolo 119
convertito in legge 77/2020, optando per la cessione del credito a
un istituto bancario e organizzando il servizio mediante una
struttura temporanea o di progetto come delineato dal C.d.A.
dell'Arer con deliberazione n. 65 del 18 ottobre 2020.
Con deliberazione del Consiglio di amministrazione n. 73 del 31
dicembre 2020, è stato approvato il bilancio di previsione
pluriennale dell'Arer con relativo allegato afferente alle linee
programmatiche 2021-2023 nell'ambito del quale documento di
programmazione sono stati recepiti gli indirizzi della Giunta
regionale al Consiglio di amministrazione dell'Arer.
Con nota protocollo n. 530 del 26 gennaio 2021, l'ufficio
tecnico dell'Arer ha aggiornato l'elenco dei fabbricati oggetto di
intervento super bonus 110% con relativo aggiornamento del quadro
economico, importo totale: 16.800.000 euro. Fabbricati interessati
dagli interventi n. 22. Con deliberazione del C.d.A. dell'Arer n. 6
del 29 gennaio 2021, interventi a valere sulle agevolazioni fiscali
del Decreto legge 34/2020, articolo 119, ecobonus 110%, cessione
del credito a istituto bancario, approvazione atti di gara, è stata
avviata la procedura di gara per l'affidamento a istituto bancario
della cessione del credito.
Con deliberazione del C.d.A. n. 7 del 29 gennaio 2021,
interventi a valere sulle agevolazioni fiscali del Decreto legge
34/2020 articolo 119 Ecobonus 110%, incarichi a professionisti,
sono stati individuati i professionisti cui affidare l'incarico per
la gestione del ciclo dell'opera degli interventi di
efficientamento a valere sul superbonus 110%: numero 7
professionisti, architetti, ingegneri iscritti all'albo dei
certificatori energetici.
"Quali interventi di ristrutturazione sono stati programmati" -
questa sarebbe la domanda - e "quale importo si ritiene poter
investire per tale programmazione": gli interventi riguardano
stabili ubicati nei Comuni di Aosta (sei), Aymavilles (due),
Châtillon (uno), Issogne (due), Morgex (due), Pont-Saint-Martin
(tre), Verrès (cinque), Pontboset (uno), dopodiché ho anche la
tabella del dettaglio con i costi, se questo può servirle.
A integrazione degli interventi già programmati, per i quali è
stato avviato l'iter amministrativo, nel corso del primo semestre
2021 sarà avviata la pianificazione degli interventi sul patrimonio
ERP del quartiere Cogne di proprietà superficiaria dell'Arer,
sempre a valere sul superbonus 110% che interesserà i fabbricati di
seguito elencati: Case Giacchetti, Case Filippini, Case Stura,
fabbricati di Via Liconi, Gazzera e Fresia basse. L'ammontare
complessivo degli interventi a valere su tale tipologia di
agevolazione è stimato in circa 30 milioni di euro.
Il programma d'interventi che interesserà il patrimonio ERP sito
nel quartiere Cogne sarà abbinato al progetto "Quartiere Cogne" in
corso di predisposizione per l'adesione al programma innovativo
nazionale per la qualità dell'abitare di prossima scadenza che
consentirà, qualora finanziato, un investimento aggiuntivo di 15
milioni di euro.
A tal proposito, con deliberazione n. 1386 del 24 dicembre 2020,
la Giunta regionale nell'individuare gli indirizzi da assegnare al
Consiglio di amministrazione dell'Arer per la gestione
dell'esercizio finanziario 2020 al punto 1 lettera C del
deliberato, ha definito, in particolare nelle more
dell'approvazione del piano triennale per l'edilizia residenziale
per il triennio 2021-2023, il seguente indirizzo finalizzato alla
realizzazione delle politiche abitative regionali, ai fini
dell'adozione dei propri atti di programmazione per l'anno
2021.
Redigere un'analisi progettuale finalizzata alla presentazione
di una proposta per accedere al finanziamento statale del programma
innovativo nazionale per la qualità dell'abitare, di cui ai commi
437 e 438 della legge 27 dicembre 2019 n. 160, decreto
interministeriale n. 395 del 16 settembre 2020, coinvolgendo e
consolidando il rapporto di collaborazione già instaurato tra
l'Arer e il Politecnico di Torino, Dipartimento di architettura e
Design, proponendo la condivisione delle linee d'intervento con il
Comune di Aosta nell'ambito dell'accordo di programma tra il Comune
di Aosta, la Regione Autonoma Valle d'Aosta e l'Azienda regionale
per l'edilizia residenziale della Valle d'Aosta per l'affidamento
all'Arer della gestione del patrimonio di edilizia residenziale
pubblica di proprietà del Comune di Aosta, individuando quale
ambito d'intervento il quartiere Cogne della città di Aosta.
Sempre nell'ambito degli interventi di efficientamento
energetico del patrimonio ERP, nei condomini di proprietà mista in
cui Arer è proprietaria di una quota millesimale, sono stati
deliberati dalle assemblee condominiali diversi interventi di
riqualificazione la cui gestione è affidata ai singoli
amministratori di condominio.
In allegato è stato riportato l'elenco di tutti i condomini
misti con relativa quota millesimale di proprietà Arer,
evidenziando lo stato di avanzamento delle procedure afferenti agli
interventi di efficientamento energetico rientranti nel super bonus
110%.
In conclusione, pare doveroso portare a conoscenza di tutti i
Consiglieri regionali che tutti i documenti di bilancio, di
bilancio di previsione pluriennale e di conto consuntivo sono
pubblicati sul Burva e sul sito istituzionale dell'Arer, ma su
questo ho dei dubbi, a quanto mi dice il Consigliere Baccega.
Analogamente tutti i provvedimenti adottati dal Consiglio di
amministrazione con relativi allegati sono pubblicati sul sito
istituzionale nella sezione dedicata all'Albo Pretorio dell'Arer,
in basso nella homepage.
Una volta trascorso il tempo di pubblicazione previsto dalle
norme, i documenti sono comunque reperibili sempre sull'Albo
Pretorio selezionando la funzione "Cerca anche in archivio" in alto
a sinistra nella videata dell'Albo Pretorio.
Alla domanda "se è intenzione di portare nella Commissione
competente le nuove ipotesi di programmazione degli investimenti
annuale e triennale", l'articolo 2 della l.r. 3/2013 prevede che
gli indirizzi e i criteri programmatici finalizzati alla
realizzazione delle politiche abitative regionali siano definiti in
apposito piano triennale.
In considerazione del fatto, tale documento deve essere
sottoposto all'approvazione del Consiglio regionale; seguirà l'iter
procedurale previsto per gli atti di programmazione.
Rammento peraltro che il piano è proposto dalla Giunta, di
intesa con il Consiglio permanente degli enti locali e sentita la
Consulta regionale della Casa, quest'ultima, avente funzioni
consultive e propositive in merito ai programmi e ai piani sulle
politiche abitative, è fortemente rappresentativa, in quanto oltre
all'Assessore e ai dirigenti competenti in materia, coinvolge una
pluralità di soggetti: un rappresentante degli enti locali
designato dal Cpel, un rappresentante del Comune di Aosta, il
Presidente dell'Arer, il direttore dell'Arer, un rappresentante per
ognuna delle confederazioni sindacali dei lavoratori maggiormente
rappresentative a livello nazionale e regionale, un rappresentante
designato unitariamente per i sindacati degli inquilini
assegnatari, un rappresentante designato unitariamente per le
associazione di proprietà edilizia, un rappresentante designato
unitariamente per le associazione delle cooperative edilizie, due
rappresentanti delle associazioni degli imprenditori edili, di cui
uno per l'associazione degli artigiani designati unitariamente e un
rappresentante designato unitariamente per i patronati e per
l'associazione di solidarietà sociale.
Il programma operativo annuale con cui sono attuati gli
obiettivi generali del piano triennale prevede invece
l'approvazione della Giunta regionale, sentito il Cpel.
Presidente -
Per la replica, la parola al collega
Baccega.
Baccega (PA) -
Assessore, io ho ascoltato con attenzione
la sua risposta e direi che da questo punto di vista l'Arer ha
fatto un buon lavoro, nel senso che si è fortemente impegnato in
questa direzione e questo devo dire che ci dà soddisfazione
rispetto agli obiettivi e alle prospettive future.
Io mi devo scusare con lei perché l'errore l'ho fatto io, nel
senso che avevo posizionato a pagina 34 la 42 e viceversa, quindi
mi scuso per questo inghippo. In realtà io le ho presentato la 42 e
lei ha risposto alla mia 34 comunque ci siamo capiti.
Presidente -
L'Assessore ha risposto correttamente alla
n. 34.
Credo che abbiamo chiuso con questa interpellanza, i lavori
proseguiranno domani alle ore 09:00.
---
La seduta termina alle ore 19:56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK