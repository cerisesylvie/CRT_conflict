Consiglio Regionale della Valle d'Aosta - Oggetto del Consiglio n. 1988 del 6 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1988 del 6 aprile 2016 - Resoconto
OGGETTO N. 1988/XIV - Interpellanza: "Intendimenti in merito
alla possibilità di accordo per l'organizzazione di un solo
Tor".
Rosset (Presidente) -
Punto n. 40 all'ordine del giorno.
Per l'illustrazione ha chiesto la parola il consigliere Laurent
Viérin, ne ha facoltà.
Viérin L. (UVP) -
Assessore Marguerettaz, torniamo sulla
vicenda del Tor des Géants che, nel protrarsi delle vicende sia
legali che politiche, sta diventando un caso sempre più difficile
da comprendere. La questione che noi vorremmo capire è se c'è o
meno, al di là delle vicende legali, la volontà da parte
dell'Amministrazione di trovare una sintesi. Sin dall'inizio del
percorso di questa vicenda, che noi avevamo e abbiamo vissuto male,
c'è stata da parte nostra il non parteggiare né per una parte né
per l'altra, ma di chiedere all'Amministrazione di verificare la
possibilità di trovare una sintesi.
Diciamo questo perché il fatto più importante, secondo noi, è il
danno che viene generato dall'organizzazione di due manifestazioni
parallele in una sola regione. Una manifestazione che era già
esistente e in cui la Regione aveva una
partnership
, anche
se poi si è modificata, con dei soci privati per l'organizzazione
di un evento che ha conquistato ampiezza e che è stato propedeutico
a una promozione della Valle d'Aosta tale da creare grande
confusione, soprattutto per quanto è della buona riuscita di un
evento sportivo con tutti i crismi, che aveva l'obiettivo di
promuovere la montagna, il
trail
, le alte vie e tutto ciò
che ne discende.
Noi abbiamo richiesto in quest'aula a più riprese se esiste la
possibilità di una soluzione. Una prima volta, in cui ci siamo
impegnati per chiedere all'Amministrazione una sintesi, abbiamo
appreso che quest'ultima aveva deciso di organizzare una seconda
manifestazione. La cosa poi è approdata nei tribunali e alla fine
non capiamo quale ampiezza stia assumendo la questione.
Attraverso questa interpellanza torniamo sull'argomento per
chiedere una cosa, che poi anche il tribunale, se non abbiamo
capito male, vi sta chiedendo: se esiste o meno - questa era
l'indicazione della politica, almeno per quanto riguarda le
opposizioni, che adesso è arrivata anche da parte del tribunale -
una possibilità di trovare un accordo e se state lavorando per
questo. Noi abbiamo audito finalmente i responsabili della
manifestazione e da quell'audizione, al di là delle questioni
legali, è emersa una volontà di trovare una sintesi da parte dei
privati. Quindi vorremmo capire, perché siamo già ad aprile e
abbiamo visto che continuano le preiscrizioni da una parte e
dall'altra, la ricerca dei volontari, tutta la macchina
amministrativa si è messa in moto e continua imperterrita, e
sappiamo che c'è stata un'udienza aggiornata con l'indicazione di
cercare una sintesi. Noi, senza svelare le varie strategie dei
legali, vorremmo almeno sapere, visto che siete voi che date loro
le indicazioni, se c'è o meno una volontà di trovare un accordo su
questa questione, che da più parti sta cercando di essere risolta,
almeno nelle sensibilità che io ho citato, per trovare un'unica
posizione, per avere un'unica manifestazione e per avere un evento
che faccia onore alla valle, cercando di recuperare i danni che
sono stati procurati.
Presidente
- Per la risposta ha chiesto la parola
l'assessore Marguerettaz.
Marguerettaz (UV) -
Il collega Viérin ha sicuramente
presentato con garbo l'interpellanza, indicando anche la posizione
che da sempre viene ripetuta, nel senso che non c'è uno schierarsi
aprioristico, ma viene chiesto di risolvere questo problema. Ora,
come potrà ben capire, non è questione di svelare o meno, perché
nell'ambito di un processo giudiziario il giudice stesso ci ha
invitato a evitare di fare dichiarazioni, anche perché le parti di
fronte al Tribunale delle imprese di Torino ovviamente lamentavano
ognuna dei difetti da parte dell'altra. Quindi il giudice ha
chiesto di evitare di fare delle dichiarazioni e di dare dei
giudizi fintanto che il processo è in corso. Mi pare che questo sia
stato lo stesso atteggiamento tenuto dal rappresentante di Vda
Trailers in Commissione.
Ovviamente avremo poi modo di evidenziare e di dimostrare quello
che è stato fatto dall'Amministrazione e da Vda Trailers. Io posso
solo dirvi che la ricerca di una soluzione è stata sempre nelle
nostre intenzioni e avremo modo di dimostrarlo. Abbiamo fatto una
serie di tentativi che purtroppo non sono andati a buon fine.
Le confermo quello che è stato detto davanti ai giudici e anche
dai nostri avvocati, che il tempo intercorrente tra la prima
udienza e quella del 12 aprile sarà utilizzato per trovare una
ricomposizione, che ovviamente tenga conto delle indicazioni date e
che sono state denunciate: ci sono una serie di punti che per
l'Amministrazione ovviamente sono parte pregnante. Dopo di che,
sapete benissimo che bisogna comporre anche tutta una serie di
interessi, perché - lei lo ha detto - ci sono iscritti da una parte
e dall'altra,
sponsor
da una parte e dall'altra, e la
matassa è particolarmente complessa. Però l'indicazione che è stata
data ai legali è di fare il possibile, affinché ci sia una
soluzione che, onestamente, non è semplice, ma possibile.
Presidente -
Per la replica la parola al consigliere
Laurent Viérin.
Viérin L. (UVP) -
Ci fa piacere che l'Assessore sia su
questo argomento finalmente diventato un po' più moderato, perché
gli interventi che avevamo ascoltato qui in aula spesso hanno
probabilmente contribuito a portare la questione per vie legali.
Tutte le cose che sono state dette in quest'aula, al di là delle
riunioni private, informali o comunque non pubbliche, hanno
contribuito a rappresentare elementi che poi sono stati, se non
abbiamo capito male, dalla società privata "utilizzati" per
difendere un eventuale danno che potrebbe essere causato, se la
Regione continuasse su questa cosa. In un primo tempo noi avevamo
privilegiato il parlarci in Commissione, ma siamo stati obbligati a
portare l'argomento in aula, perché avevamo appreso la questione
dai giornali.
Noi avevamo anche consigliato prudenza, nel senso che se lei
Assessore avesse riunito i capigruppo per gestire in altro modo la
vicenda, forse si sarebbe parlato di meno sulla questione e ci
sarebbero stati meno fiumi di parole, che oggi rappresentano tutte
le testimonianze e tutti gli atti che verranno depositati o
discussi in tribunale.
Una delle domande che noi avevamo fatto in Commissione è: come
l'Amministrazione, nella fattispecie l'Assessorato, ha manifestato
negli anni il disappunto su qualcosa che non funzionava? Ha detto
poco o niente. Assessore, vediamo che lei sta ritrovando un po' di
spirito "arrogantello", in attesa della sentenza. Noi le
consigliamo di essere molto prudente, perché il denaro che voi
avete impegnato per gli avvocati, sono soldi dei valdostani. Le
tensioni sociali di ieri, che certamente non abbiamo contribuito
noi ad alimentare, sono derivate anche da scelte inerenti a questo
argomento.
Il nostro invito è rivolto soprattutto lei, Assessore, perché è
lei che ha gestito la questione: l'audizione è stata sbobinata e
quando poi c'è stato un altro intervento, era forse un po' tardi.
Lei ha gestito la questione dal primo all'ultimo giorno e oggi ci
troviamo in questa situazione imbarazzante per tutti. Quindi non
faccia, come al solito, il primo della classe: noi abbiamo sempre
tenuto un atteggiamento defilato.
Presidente -
Assessore, per favore, non interrompa.
Eventualmente riprenderà la parola dopo.
Viérin L. (UVP) -
Lei ha avuto degli atteggiamenti che
non sono, secondo noi, stati quelli di trovare un accordo. Secondo
noi, non è stato così e lo diciamo in base a quello che è stato
detto. Quando avremo l'onore e il piacere di avere anche lei in
Commissione, visto che sono passati due mesi, per venire a dirci le
cose?
Noi capiamo che c'è un po' di nervosismo su questo argomento, ma
noi non abbiamo mai parteggiato per l'una o l'altra parte, questo
ce lo deve riconoscere. Lei viene qui dicendo che si è sempre
cercata una soluzione. Noi lo speriamo e la invitiamo ancora una
volta alla prudenza, perché al di là del disagio che ha creato
nella comunità - non siamo stati noi ad alimentarlo; vada pure a
vedere sui
social media
e nessuno di noi, parlo per il
gruppo a cui appartengo, ha commentato o alimentato la vicenda -
questa questione sta avendo dei risvolti che non ci piacciono, e ci
permettiamo di dirglielo. Ci scusi se ogni tanto ci permettiamo di
dirle che, secondo noi, è stata gestita male, però questa è la
nostra visione.
Noi speriamo che la questione si risolva veramente con una
soluzione unica, altrimenti non saremmo qui a chiederglielo. E non
vogliamo fare sicuramente noi i primi della classe. Diciamo solo
che, secondo noi, ogni tanto ci vuole un po' di umiltà, perché è
una situazione delicata: al di là del torto o della ragione, ci
sono delle regole, delle norme di tutela, i marchi registrati.
L'avere avuto in questi mesi certi atteggiamenti un po' spavaldi,
secondo noi non ha aiutato oggi a trovarci in una situazione di
forza come Amministrazione, di poter andare lì e dire che abbiamo
ragione noi. Secondo noi, lì tutti si faranno male o nessuno avrà
ragione, per come abbiamo un po' intuito che la questione si sia
messa. Altrimenti i giudici non vi avrebbero invitati a trovare un
accordo. Trovare un accordo significa cercare di mettersi
d'accordo, altrimenti qui non si va da nessuna parte.
Aspettiamo il 12 aprile come tutti, sperando che le indicazioni
che voi darete, perché siete voi a darle agli avvocati, siano le
stesse dei consigli che i giudici vi hanno dato, cioè di mettere un
po' di buon senso in questa vicenda, che vi ha visti non sempre
utilizzarlo, per finalmente trovare una soluzione che sarebbe già
dovuta arrivare e che purtroppo non avete saputo trovare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK