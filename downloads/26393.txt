Consiglio Regionale della Valle d'Aosta - Oggetto del Consiglio n. 47 del 8 febbraio 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 47 del 8 febbraio 1973 - Resoconto
OGGETTO N. 47/73 - Proposta di legge concernente: "Contributo
ai Comuni della Valle d'Aosta da iscrivere nella parte entrate dei
bilanci comunali per far fronte alla corresponsione dell'indennità
di carica ai Sindaci". (Rinvio alla Commissione)
Montesano (P.S.D.I.)
- Io, prima di dare la parola al
proponente Dolchi, vorrei fare, quale Presidente del Consiglio, un
discorso globale e preliminare che riguarda le proposte per gli
oggetti segnati ai numeri 9, 10, 11, 12 e 13.
I Signori Consiglieri hanno visto proporre in questo ordine del
giorno le summenzionate proposte di legge, le quali proposte di
legge hanno una vita un pochino lunga e sono state presentate,
rispettivamente, dal Consigliere Dolchi, io faccio un discorso per
tutte le proposte di legge, dal Consigliere Manganone, dai
Consiglieri Dolchi, Crétier, Manganoni, Macheda e Siggia, dai
Consiglieri Dolchi, Crétier, Manganoni, Macheda e Siggia e l'ultima
dai Consiglieri Pedrini e Maghetti.
Questa proposta di legge è stata presentata la prima volta in
data 30 dicembre 1968, poi non ha avuto seguito ed è stata
ripresentata il 15 marzo del 1971; la seconda, di iniziativa del
Consigliere Manganoni, è stata presentata il 30 di settembre del
1970; la terza, del Gruppo comunista, è stata presentata il 26
marzo 1971 e le altre, lo stesso, il 26 marzo 1971.
Le proposte sono state inviate alle rispettive Commissioni, le
quali o le hanno esaminate oppure non le hanno esaminate, comunque,
quando sono state esaminate, sono state rinviate per un giudizio di
parere, come i Consiglieri ricordano, il funzionamento delle
Commissioni consiliari è stato disciplinato da una modifica che la
Commissione per il Regolamento ha proposto e il Consiglio ha
approvato, in merito all'articolo 21 del regolamento, che riguarda
"esame degli argomenti e pareri da parte delle Commissioni".
È stato inserito, in proposito, un secondo comma che dice
esattamente questo: "se, entro i suddetti termini" e richiamo i
termini di tre mesi, "non si sarà provveduto all'espressione del
prescritto parere, il Presidente del Consiglio inserirà d'ufficio
l'argomento all'ordine del giorno della prima adunanza consiliare
che sarà convocata successivamente alla data di scadenza dei
termini stessi".
La data di scadenza di queste leggi, cioè i tre mesi, coincideva
con il 23 di gennaio, ecco perché la Presidenza del Consiglio ha
inserito i progetti di legge di iniziativa consiliare nella seduta,
nell'ordine del giorno della seduta di oggi.
Detto questo, io desidero però fare presente che i progetti di
legge, tutti insieme, sono un pochino discostati, non sono aderenti
affatto a quella che è la parte applicativa in riguardo al
finanziamento delle leggi stesse.
Quindi, io chiedo ai Signori proponenti due cose: primo, se
desiderano discutere queste leggi e secondo, di fare presente poi,
nel corso della discussione se lo ritengono opportuno, le
indicazioni della copertura di spesa; me ne accorgo che manca
l'Assessore alle Finanze, perché? Per quanta ragione, per la
copertura di spesa, le proposte di legge dovranno, naturalmente,
passare, ripassare all'esame dell'Assessorato delle finanze oppure
all'esame delle Commissioni.
Comunque affrontiamo questi quattro progetti di legge per quello
che riguarda la discussione poi, alla conclusione, si arriverà
secondo quello che sarà il voto del Consiglio.
Quindi io do la parola per il numero 9 al relatore, Consigliere
Dolchi, per la legge da lui presentata.
Dolchi (P.C.I.)
- Beh, colleghi Consiglieri,
l'introduzione che, su questi argomenti, ha fatto il Presidente del
Consiglio, mi esime dal ricordarvi appunto l'anzianità di questa
proposta di legge, a oltre 4 anni dalla data di presentazione, il
Consiglio viene chiamato a pronunciarsi.
Bisogna dire che su questa proposta di legge, la Commissione,
nel corso di varie riunioni, aveva espresso, non dico dei pareri,
ma aveva, in un certo qual modo, discusso della opportunità o meno
di una proposta di questo tenore.
E che la Commissione stessa, però, non aveva raggiunto un
accordo né sul testo in discussione né su eventuali proposte di
emendamento.
In un primo tempo la Commissione non era a conoscenza di tutte
le deliberazioni dei 74 Comuni, relative alla corresponsione
dell'indennità di carica dei Sindaci.
Successivamente, è stato incaricato - questa un po' di storia
nel tempo - il Presidente della Giunta dell'epoca di richiedere
alle Amministrazioni comunali se intendevano applicare la
disposizione di legge, cioè la legge nazionale n. 491 del 2 aprile
1968 che fissa le indennità di carica ai Sindaci in una misura
massima e, quindi, il Presidente della Giunta dell'epoca era stato
invitato dalla Commissione a richiedere alle Amministrazioni
comunali di applicare questa legge.
Abbiamo avuto poi, successivamente, da parte del Servizio
Controllo degli Atti comunali della tutela Comuni, una statistica
di quelle che erano le amministrazioni che applicavano o meno la
legge nazionale, di quelle che l'applicavano in modo che le
indennità corrisposte al Sindaco fossero al massimo, di quelle
Amministrazioni comunali che non l'applicavano e di quelle che
l'applicavano solo parzialmente.
Quindi, anche se sono passati oltre 4 anni, il problema rimane
di attualità e rimangono di attualità soprattutto le
caratteristiche di fondo, i concetti ispiratori di questo progetto
di legge.
E cioè, è noto che i bilanci di quasi tutti i Comuni sono
deficitari cioè, nella nostra Regione non lo sono perché le
Amministrazioni comunali raggiungono un pareggio sulle spese, sul
bilancio ordinario, in quanto confidano e trasferiscono nella parte
straordinaria, finanziata dall'Amministrazione regionale, tutti gli
interventi di carattere straordinario.
Quindi possiamo dire che, da un punto di vista strettamente
contabile e formale, i bilanci si presentano tutti in pareggio.
Sostanzialmente questi bilanci sarebbero deficitari se si tenesse
conto che le Amministrazioni comunali devono provvedere non solo
alla parte ordinaria, all'esecuzione dei servizi di istituto, ma
anche ad assumere iniziative di carattere straordinario.
Quindi, difficoltà finanziarie da parte delle Amministrazioni
comunali, difficoltà finanziarie che sentono in prima persona,
proprio perché sono i responsabili diretti, i Sindaci e, per una
strana, per uno strano pudore, ritenendo forse che le quindici o le
venti o le trentacinque, quaranta mila lire al mese siano quelle
che salvano il bilancio comunale, non sono certo i Sindaci, anche
se molte volte dedicano parecchie ore della loro attività
sottraendola al riposo e molte volte anche alle attività
professionali di lavoro, non sono certo i Sindaci quelli che
insistono per avere questa indennità.
E ci sembra anche giusto, e lo rileviamo nella proposta di
legge, il fatto che l'Amministrazione regionale intervenga non per
stipendiare i Sindaci, come alcune volte si era detto nel corso
delle discussioni o nei corridoi o in Commissione, riguardo a
questa proposta di legge.
Noi non intendiamo stipendiare i Sindaci, intendiamo dare un
contributo all'Amministrazione comunale per costringere questa
Amministrazione comunale a compiere un atto cosciente e democratico
nei confronti degli Amministratori.
Infatti noi riteniamo che in questo modo l'Amministrazione
regionale che, in diverse misure, in tantissime occasioni,
interviene a favore delle Amministrazioni comunali e dei Comuni,
debba anche intervenire con un contributo che, in questo caso,
sarebbe un atto di democrazia sostanziale, perché? Perché noi
riteniamo che sia proprio un concetto che sta alla base della
democrazia, quello di sottolineare il principio di permettere che i
cittadini meno abbienti partecipino alla direzione della cosa
pubblica piuttosto che, invece, la carica di amministratore o la
partecipazione alla vita pubblica sia demandata o sia un privilegio
di persone che hanno la possibilità in proprio di perdere ore di
lavoro perché più abbienti, di destinare una parte della loro
attività all'amministrazione, senza per questo portare del danno al
proprio bilancio familiare e, quindi, in un certo qual modo,
limitando l'accesso alle cariche pubbliche alle forze più popolari
della Regione e delle Amministrazioni comunali.
Ecco, noi intendiamo, con questa legge, affermare il principio
che è giusta l'indennità agli amministratori e in questo ci rimetto
dentro i Consiglieri regionali, purché sia una indennità
proporzionata all'attività che questi svolgono e, quindi, sia un
impegno per il mandato che viene conferito loro dal corpo
elettorale.
Io non mi dilungo di più.
Potrei portare gli esempi di iniziative analoghe in altri Stati,
esempi di iniziative in altre Amministrazioni comunali e regionali
della nostra Repubblica, mi sembra però che, se il Consiglio
regionale della Valle d'Aosta accedesse a questo nostro, a questa
nostra proposta di legge e pondo anche subito un'obiezione: già una
nuova legge è in discussione e mi sembra che sia stata approvata da
una Commissione, da un ramo del Parlamento per rimodificare questi
minimi; ma io direi, ecco, in attesa del meglio, per perfezionale
il più possibile le cose, non rinviamo ancora questa proposta che
risale oramai a oltre quattro anni, affermiamo, al di là delle
cifre, il principio; questo è quello che chiede il Gruppo comunista
che mi ha incaricato di presentare questa proposta di legge.
Affermiamo il principio che, se dovranno essere modificate le
cifre per la promulgazione di una nuova e diversa legge in campo
nazionale, potrà essere fatto nel corso del 1973 o 1974, se il
prossimo Consiglio regionale lo riterrà; noi affermiamo il
principio che l'Amministrazione regionale, così come provvede per
l'indennità di carica ai propri amministratori, si preoccupi che
anche i Sindaci, cioè quelle persone responsabili di un importante
anello della vita democratica e amministrativa della nostra
Regione, abbiamo, da parte dei loro Comuni, senza discriminazione e
senza differenziazioni, l'indennità che almeno prevede una legge
nazionale.
Andrione (U.V.)
- Nel corso di discussioni che abbiamo
avuto non in maniera formale, abbiamo già espresso alcune
perplessità che vorremmo ribadire in questa sede.
Noi siamo contrati a che la Regione intervenga nei bilanci
comunali, in maniera da garantire delle indennità agli
Amministratori comunali e noi non diremmo Sindaci, perché qui si
apre un primo discorso.
Non sempre è il Sindaco quello che sacrifica più tempo e ha più
lavoro a favore dell'amministrazione e noi vorremmo che questo...
perché, in realtà, questo intervento regionale che è un po' del
genere beneficio, sussidio, sia determinato e deciso dal Consiglio
comunale in favore di quegli amministratori che più dedicano il
loro tempo e che più hanno diritto all'indennità per quello che
fanno a favore del Comune.
In secondo luogo, la questione di principio che è stata accolta
dalla proposta di legge presentata dal Gruppo comunista e, in
particolare, dal Capogruppo Dolchi, era che a nostro avviso,
contrariamente alla prima stesura della proposta di legge, non
fosse la Regione a intervenire ma che questi interventi, questi
sussidi andassero nel bilancio comunale e che il Comune
determinasse liberamente e volontariamente la loro
destinazione.
Terza questione che, a nostro avviso, è molto importante: se la
Regione vuole intervenire, deve intervenire percentualmente.
Noi qui non facciamo una questione di percentuale, non diciamo
che debba essere il 70 o l'80% ma ci sembra indispensabile che ci
sia una responsabilità degli Amministratori comunali e che sia
indispensabile che i cittadini del Comune sappiano che, quando
pagano le imposte comunali, una quota, anche minima, di queste
imposte va per l'indennità che gli Amministratori pubblici
ricevono; direttamente sui loro, su quello che pagano al loro
Comune.
Siamo contrari invece al sistema, a un progetto di legge il
quale, praticamente. Scarica l'Amministrazione comunale di ogni
responsabilità e il sindacato, la carica pubblica, viene assorbita
completamente dall'Ente regionale, che non diventa soltanto un ente
di tutela ma diventa, in realtà, una specie di supervisore e di
datore, scusatemi l'espressione che è un po' volgare, ma di datore
di lavoro a... i Sindaci o gli Amministratori comunali per cui,
proposta concreta, anche se potremo essere favorevoli a esaminare
il problema dell'indennità degli Amministratori comunali a carico
parzialmente della Regione, noi proporremmo che il problema sia
sottomesso allo studio di una Commissione e che venga proposta una
iniziativa di questa Commissione, un disegno di legge completo, con
quanto è a carico della Regione, con l'obbligo di iscrizione al
bilancio comunale e di ripartizione in base a una delibera comunale
o, addirittura, una delibera del bilancio.
Un'ultima questione che volevo sollevare è questa e cioè: che
non credo, io personalmente, che stanti le cose come stanno, perché
se vengono modificate le indennità si potrà ritornare sopra, ma non
credo che questa legge sia apportatrice di un tipo di democrazia
nuovo perché, a livello di 20.000 lire mensili, con gli
"embêtements" che ha un Sindaco attualmente e le... per tanti vari
motivi, non credo che questo sia prova di democrazia, in realtà è
un'accusa di fronte alle responsabilità che sempre più sovente gli
Amministratori comunali rifiutano di assumere in proprio e
trasmettono a mamma Regione perché in Valle d'Aosta ormai noi siamo
abituati a sostituirci alle Amministrazioni comunali anche nelle
cose più piccole.
Ora, in questo caso può essere utile che noi possiamo
intervenire, non per tutti i Comuni perché, per esempio, per il
Comune di Aosta sarebbe stupido che la Regione versasse 150.000
lire per l'indennità del Sindaco: ha sempre avuto il Sindaco
l'indennità e non vedo perché la Regione dovrebbe fare questa
specie di elemosina che non cambierebbe niente nel contesto del
Comune di Aosta, mentre invece, in certi altri Comuni potrebbe
essere utile, però, allora io direi, cerchiamo di esaminare le cose
a fondo e di intervenire con quella giusta percentuale e
responsabilizzando gli Amministratori comunali, non sostituendosi
come abbiamo troppo avuto occasione di fare, completamente a essi e
rendendoli, in pratica, dei Funzionari regionali.
Bancod (U.V.)
- Io condivido le impostazioni del
Consigliere, dell'Avvocato Andrione, però volevo fare una
osservazione: se questa legge dovesse andare in porto, mi
sembrerebbe ingiusto il sistema di 20.000 lire al di sotto dei
1.000 abitanti e 40.000 a partire da 1.001 abitanti e oltre.
Io ritengo che gli Amministratori comunali, specialmente nei
piccoli Comuni dove il Segretario non c'è quasi mai, o una volta o
due alla settimana, quindi le grane le ha principalmente il
Sindaco, mentre nei Comuni grossi praticamente il Sindaco è più
aiutato.
Quindi non vedrei questa distinzione.
Bisognerebbe rivedere tutta l'impostazione.
Chabod (D.C.)
- Tutto quello che volevo dire, purtroppo
l'ha detto l'amico Andrione, allora non so più tanto cosa dire.
A ogni modo, io penso che mandare a una Commissione, penso che
sia l'unica soluzione.
Anche noi, da tempo, ne parlavamo di questo: io mi ricordo, con
Chamonin avevamo già proposto tanti e tanti anni fa un aiuto ai
Sindaci.
Adesso non sto qui a elencare come lo volevamo dare ma, a ogni
modo, sapevamo benissimo, visto che Chamonin ha fatto il Sindaco
anche lui e io l'avevo fatto nei miei tempi, sapevamo benissimo il
disagio che avevano questi uomini, specialmente nei piccoli
Comuni.
Perché ha ragione Bancod: nei grandi Comuni ci sono i Segretari,
c'è un aiuto maggiore, in modo particolare per i lavori di ufficio.
Penso che Andrione abbia detto giusto: di rimandare tutto a una
Commissione e discutere a fondo il problema.
Montesano (P.S.D.I.)
- Prima vediamo se ci sono altri
Consiglieri che vogliono intervenire, dopo di che diamo la parola
all'Assessore Lustrissy, il quale parla a titolo personale e non
per la Giunta.
Lustrissy (D.P.)
- Evidentemente io parlerò a titolo
personale, non a nome della Giunta perché, evidentemente, sarà il
Presidente della Giunta che farà le proposte relative all'opinione
della Giunta in merito alla proposta di legge; né tenterò di fare
il primo della classe né il Pierino, come è stato pensato da un
Consigliere che mi ha preceduto.
Il problema ha una certa, almeno così come è stato impostato,
una certa rilevanza per il semplice fatto che, a parità di lavoro,
abbiamo sostenuto che, se la democrazia è corretta, corrisponde una
controparte, parità di retribuzione; se ci sono degli
Amministratori pubblici retribuiti, è giusto che ce ne siamo degli
altri che non siano retribuiti?
Questo su un piano generale, come principio è corretto.
Però, entrando nel merito della legge, ho alcune
perplessità.
Cioè, intanto perplessità sulla legittimità della legge così
com'è impostata, legittimità che è il... dell'articolo 1 cioè, in
sostanza, l'Amministrazione regionale, per l'applicazione di una
legge nazionale, si sostituirebbe all'ente datore che, in questo
caso, è l'Amministrazione comunale, il Comune. Non so fino a che
punto il provvedimento, mandato avanti così com'è, possa venire
approvato in sede di legittimità, a parte il problema tecnico, come
era stato fatto rilevare, che ha anche la sua importanza sul
reperimento del finanziamento perché, una volta accertata la spesa,
si dovrà stabilire a pareggio di bilancio quale tipo di pesa dovrà
essere detratto da un capitolo e riportato su un altro
capitolo.
Però io dico che se sosteniamo il principio della parità di
retribuzione, dobbiamo sostenerlo fino in fondo.
Ora, esistono alcuni problemi a livello comunale che sono da
lungo tempo sul tappeto e non sono ancora vicini a una soluzione e
mi riferisco, in modo particolare, alle situazioni relative agli
insegnanti di scuola materna che tutt'ora sono considerati, pur
essendo dipendenti comunali, come non esistenti e questa è una
situazione che pregiudica abbastanza un rapporto di lavoro, in
quanto il rapporto di lavoro, in effetti, esiste e il rapporto di
lavoro è nei confronti dell'Amministrazione comunale.
Pertanto, se vogliamo esaminare compiutamente il problema e se,
per caso, si dovesse e se si accedesse all'idea di portare il tutto
a una Commissione, io pregherei la Commissione di tenere presente
che, se a parità di lavoro corrisponde una equa retribuzione,
teniamo presente che l'equa retribuzione deve essere data a tutti
quanti.
Ora, da alcuni anni è in corso un'azione sindacale, a giusto
titolo, nei confronti delle insegnanti di scuola materna, alle
quali noi, Consiglio regionale, abbiamo riconosciuto, a titolo di
integrazione di stipendio, un contributo di lire 50.000.
La differenza tra il contributo elargito dal Consiglio
regionale, dall'Amministrazione regionale e lo stipendio stabilito
con legge nazionale, che equipara le insegnanti di scuola materna
quali insegnati di scuola elementare a tutti i diritti come
retribuzione; diciamo che, se l'Amministrazione comunale non è in
grado di corrispondere alle insegnanti di scuola materna un'analoga
integrazione di stipendio, si pone il problema dell'integrazione
dello stipendio.
Ora, dice giusto come principio questo e non è giusto che ci
siano degli Amministratori pubblici retribuiti e altri non
retribuiti però attenzione un momento.
Ci sono dei problemi sul tappeto, da alcuni anni, che hanno
dei... sindacali che dobbiamo intervenire nei confronti dei Comuni,
potremmo intervenire, io condivido per buona parte l'impostazione
data dal Consigliere Andrione, se dobbiamo intervenire nei
confronti dei Comuni: siamo favorevoli a un intervento nei
confronti dei Comuni per attribuire all'Amministrazione comunale
una certa somma a disposizione del Consiglio comunale per le
indennità agli amministratori che siano comprensive anche di
eventuali indennità, dopo un attento esame, nell'impossibilità da
parte dell'Amministrazione comunale di retribuire adeguatamente le
insegnanti o altri dipendenti comunali che si trovano nella stessa
situazione.
Questo dico, parlo delle insegnanti della scuola materna perché
è in corso il passaggio, in base alla legge che abbiamo approvato
l'anno scorso: da quest'anno avremo un primo passaggio di una parte
delle scuole materne comunali, alla Regione.
In sede di transizione però, dobbiamo porle tutte sullo stesso
piano, cioè se c'è un rapporto di lavoro analogo non è giusto che
venga retribuito in modo diverso.
E allora, se il tutto deve essere definito da una Commissione,
io vi pregherei di tenere presenti questi problemi.
Pertanto, d'accordo sul principio di destinare un certo fondo a
disposizione dei Comuni, con i criteri che la Commissione
determinerà, esaminati i bilanci comunali, e chiamiamolo pure
integrazione dei bilanci comunali per far fronte a determinate
esigenze, se ad andare in questa sede oltre perché, a un certo
punto, abbiamo visto questa mattina che, in sede di esame del piano
dei lavori, abbiamo constatato che l'attuale impostazione del piano
dei lavori non è più rispondente a quella che è un'esigenza di
programmazione, a un'esigenza di intervento corretto della Regione
nei confronti delle Amministrazioni comunali.
Cioè si porrà, in un determinato momento, la necessità di
ripartire un certo fondo a favore dei Comuni per le ordinarie opere
pubbliche, di competenza comunale e di stabilire un programma di
interventi regionali per opere di interesse regionale, specificando
anche le priorità degli interventi nel corso degli anni.
Ecco, questo è uno dei grossi problemi che ancora il Consiglio
regionale dovrà risolvere nei prossimi anni e, fatte queste
considerazioni, io sono d'accordo, in sostanza, se si potesse oggi
prevedere di rinviare questo a una Commissione o alle Commissioni
legislative che già funzionano in sede di Consiglio regionale
oppure a una Commissione particolare che sarà incaricata da questo
Consiglio questa sera, di esaminare il provvedimento; sarebbe
opportuno accedere a questa richiesta per il semplice fatto che,
sul piano tecnico esistono delle perplessità sull'attuale
formulazione della legge, sul problema della legittimità e sul
problema del reperimento dei finanziamenti che devono essere
comunque specificati e perché, se noi destiniamo una certa spesa,
deve corrispondere alla parte entrata, una certa entrata.
Se noi dobbiamo modificare dei capitoli, dobbiamo ancora dire
quale capitolo dobbiamo modificare, a parte, come dicevo, il
problema principale della legittimità della sostituzione completa
delle Amministrazioni regionali in sede di applicazione di una
legge statale.
Montesano (P.S.D.I.)
- Altri interventi? Consigliere
Savioz.
Savioz (P.C.I.)
- Sono passati quattro anni e mi sembra
che ne abbiamo messi un po' tanti per esaminare una legge.
Allora, io dico: bisogna che arriviamo al dunque e non possiamo
continuare a menare il can per l'aia perché, se da una parte è
giusto che ci siano degli amministratori che devono preoccuparsi
della cosa pubblica, è altrettanto giusto che la cosa pubblica
debba preoccuparsi un po' anche di dare la possibilità a quelli che
l'amministrano, di amministrare e non siamo più ai tempi in cui
l'amministratore faceva tutto gratuitamente poi, sotto sotto,
andava a vedere le prebende, erano di gran lunga superiori a quello
che doveva essere il compenso a cui avrebbe avuto diritto.
E c'era la corsa sfrenata ai posti di responsabilità.
E non so, ma non sono molto d'accordo di arrivare al punto di
dare alle Amministrazioni comunali un quid per provvedere in questo
senso, come non sono neanche d'accordo che l'Amministrazione
regionale intervenga per dare tutto.
Non dobbiamo dimenticare che il Comune è un ente autonomo,
aiutarlo è giusto, sostituirci a lui, mi sembra che non sia più
giusto.
Perciò io direi di esaminare il problema a fondo e di vedere di
intervenire per dare la possibilità che gli amministratori siano
equamente retribuiti; si pretende da loro che facciano il servizio
dovuto però bisognerebbe, a mio modesto avviso, che l'Ente
comunale, il Comune, debba provvedere in parte a pagare queste
retribuzioni, queste indennità perché se no cadiamo nell'errore che
abbiamo già commesso troppe volte, cioè l'Amministrazione
regionale, a un certo momento, diventa l'amministrazione di tutta
la Valle d'Aosta, toccando gli argomenti che invece toccano alle
Amministrazioni comunali.
Io non so, ma penso che si debba agire un po' rapidamente.
Non vorrei che passino altri anni e il problema rimanda insoluto
perché è vero che non è un problema molto facile però non è neanche
un problema così difficile da non poter riuscire a dare una
gradualità, tenuto conto delle popolazioni, tenuto conto dei
servizi e di quelli che sono gli impegni che questa gente
prende.
Dolchi (P.C.I.)
- Ma, io come presentatore, vorrei fare
alcune chiarificazioni, dopo gli interventi dei colleghi.
Prima vorrei ricordare ai colleghi Consiglieri che forse se ne
sono dimenticati, che la nostra proposta - si sono dimenticati
perché sono passati quattro anni - la nostra proposta traeva
origine anche, oltre che dalla convinzione di fare una cosa giusta,
traeva anche origine da una richiesta che era venuta a tutti i
Capogruppo del Consiglio regionale, da parte dei Sindaci, della
maggioranza dei Sindaci, che aveva sottoscritto una lettera che
tutti i Capogruppo di questo Consiglio hanno ricevuto, nella quale
i Sindaci stessi facevano presente questa disparità di trattamento
tra Amministratore comunale e Amministratore comunale, anche di
Comuni vicini, in considerazione di una diversa possibilità
finanziaria fra le varie Commissioni.
Secondo, vorrei sgombrare subito il terreno da alcune
considerazioni che potrebbero esserci nell'esame di questa legge
che noi intendiamo portare avanti nell'Aula consiliare e che
qualcuno potrebbe accusarci di essere, in questo momento di vigilia
elettorale, uno strumento elettoralistico.
Il fatto stesso che il Presidente del Consiglio abbia ricordato
che questa legge risale al novembre-dicembre 1968, mi esime da
qualsiasi ulteriore chiarificazione in proposito.
Non erano certo nel dicembre 1968 previste elezioni regioni come
lo sono adesso, dopo quattro anni, quando discutiamo la legge,
quindi non è uno strumento di carattere elettorale né la nostra
posizione è legata alla prossima campagna elettorale, se insistiamo
sull'esame di questa legge.
Vorrei fare un'altra chiarificazione che mi sembra opportuna per
quei colleghi che sono intervenuti.
Direi che non è più vero, a quattro anni e mezzo di distanza
dalla presentazione della legge, che la maggioranza dei Sindaci non
ricevono l'indennità, direi quasi tutti i Sindaci, attualmente,
ricevono quell'indennità, collega Bancod, che è prevista dalla
legge nazionale e alla quale legge nazionale io e il Gruppo
comunista ci eravamo ancorati nel fare questa proposta, che era un
po' il contratto collettivo stabilito fra gli Amministratori
comunali e i propri Consigli comunali, cioè quella legge nazionale,
frutto di una lunga battaglia a livello parlamentare nazionale.
Quindi non è vero che la maggioranza dei Sindaci, attualmente,
nel febbraio 1973, non prende l'indennità, è però vero che non
tutte le indennità sono uguali e non si vede perché, in base a
considerazioni di carattere molto limitato e che non vanno oltre la
Sala consiliare del Comune che agisce in questo modo, non tutti i
Sindaci abbiamo quella indennità che la legge prevede.
Quindi, se ha ancora, oltre alle questioni di principio che
avevo accennato prima, una validità questa legge, è dovuta alla
sperequazione semmai, al fatto di mettere tutti i Sindaci dei
Comuni della Valle d'Aosta sullo stesso piano rispetto a una legge
nazionale, cosa che attualmente non avviene.
Ci sono alcuni Sindaci che hanno una indennità inferiore a
quella stabilito dalla legge nazionale, è vero che la legge
nazionale dice: "fino a un massimo di..." ma è anche vero che in
quasi tutti i Comuni si adotta questo massimo che, invece, altri
Comuni non adottano.
Allora, se la maggioranza dei Comuni valdostani e italiani
adotta il massimo, ecco, una delle caratteristiche di questa legge
sarebbe quella di fare in modo che tutti i Sindaci arrivassero a
questo massimo e, quindi, sul massimo ci fosse una sperequazione
fra tutti i Sindaci.
La proposta del collega Andrione beh, potrebbe essere valida se
la legge fosse stata presentata un mese fa.
La legge è stata presentata quattro anni e tre mesi fa.
È stata in Commissione per quattro anni, rimandarla adesso in
Commissione per altri quattro anni non ci trova più
consenzienti.
Potrebbe essere per quattro mesi, ma il Consiglio sarebbe
scaduto, scade il 6 aprile...
(Montesano:
procedura
d'urgenza) ...La procedura d'urgenza, signor Presidente, la decide
il Consiglio, ma potrei anche essere d'accordo, se la procedura
d'urgenza la decide il Consiglio, in questa sede e ci si impegna
entro quindici giorni, cioè nella prima quindicina di marzo, a
ripresentare un testo concordato, noi, proprio a dimostrazione di
quanto dicevo prima, che non vogliamo insistere perché cade questa
discussione in una vigilia elettorale, non vogliamo insistere su
questo testo.
Vogliamo affermare alcuni principi che io ho indicato e che,
secondo noi, stanno alla base di una corretta vita democratica.
Per quanto riguarda la percentuale.
Beh, potrebbe anche essere valido il concetto di intervenire
percentualmente per responsabilizzare le Amministrazioni comunali,
dando loro il motivo di essere arbitri, di decidere sulla
differenza.
Ecco, non vorrei che questo portasse solo a una piatta
attuazione di una percentuale, cioè la legge stabilisce determinati
importi, noi corrispondiamo con l'80%, il 90%, il Consiglio
regionale si trova l'alibi e trasferisce questa decisione di una
legge regionale, a livello regionale, e attribuisce ai Sindaci
l'indennità del 90% senza fare quell'auspicato sforzo integrativo a
cui alludeva il collega Andrione.
Ecco, per quanto riguarda il collega Bancod, ho già detto prima,
lo sforzo del proponente era stato quello di regolamentare questa
indennità e, soprattutto, di perequare questa indennità in modo che
quello di Montjovet avesse, in proporzione degli abitanti, come
stabilisce la legge nazionale, la stessa indennità di quello di
Champorcher o quello di Cogne, a seconda del numero degli abitanti,
così come stabilisce la legge nazionale.
Ecco, non credo che l'articolo 2 dello Statuto, quando parla di
circoscrizioni comunali, ci dia la possibilità di fare, e sarei il
primo a essere lieto se così decidesse il Consiglio regionale, di
fare una legge che astragga completamente, con delle norme
regionali, quello che è il disposto della legge nazionale.
Noi che, così, nel proporre questa legge ritenevamo di adottare
un provvedimento che, in fondo, anche nella cifra di 30 milioni
all'anno non è così rivoluzionaria, trascendentale come potrebbe
sembrare, ecco, intendevamo, agganciandoci a una legge nazionale,
proprio rimanere, nel più possibile, nell'ambito
costituzionale.
Se dovessimo fare, come suggeriva il collega Bancod, una legge
che non si àncora, che non tiene conto della legge nazionale, è
chiaro, potremmo proporzionare l'indennità, quindi un'indennità
diversa che non tiene conto delle disposizioni di carattere
nazionale, al numero dei Consiglieri comunali, così come c'è una
nostra proposta a proposito delle leggi sulle Comunità montane, una
indennità proporzionale al numero dei Consiglieri del Consiglio
comunale; se sono quindici, un'indennità di un tipo, se sono venti,
un'indennità di un altro tipo, se sono quaranta, come ad Aosta,
un'indennità di un altro tipo però il discorso porterebbe più
lontano, in quanto non erano gli obiettivi stessi della nostra
iniziativa.
Ecco perché mi permetterei di insistere, e i tre articoli sono
sufficientemente brevi, perché il Consiglio li possa esaminare, mi
permetterei di insistere perché il Consiglio questa sera abbia la
buona volontà, faccia lo sforzo, per giungere a una
conclusione.
La Commissione, se è quella che per quattro anni non l'ha
discussa, non l'ha esaminata o non ha presentato un testo emendato
o diverso, ecco, non è certo quello che ci soddisfa e, per quanto
riguarda il collega Lustrissy, beh, l'ho seguito difficilmente sul
concetto del rapporto di lavoro, dell'equiparazione dei Sindaci
alle insegnanti delle scuole materne; che i Sindaci debbano avere
cura di tutti i cittadini, ivi compresi quelli che hanno anche le
cure degli insegnanti delle scuole materne, non ci sono dubbi; che
i Sindaci, molte volte, si comportino e debbano comportarsi come
buone insegnanti elementari e buoni padri di famiglia, è più che
giusto e direi che è uno dei grossi compiti e dei sacrifici dei
primi cittadini delle differenti Amministrazioni comunali, ma il
fatto del rapporto di lavoro è un problema che investe dei
lavoratori nei confronti del loro datori di lavoro, questi sono
degli Amministratori pubblici che, se... hanno un rapporto di
lavoro a livello nazionale che non è un rapporto di lavoro, ma
hanno una legge che li tutela sull'entità della loro indennità.
Ecco, la nostra proposta di legge, che si inserisce proprio
nella sperequazione che noi auspichiamo, è che tutti i Comuni della
Valle d'Aosta abbiano le disponibilità finanziarie, assicurate loro
dalla Regione, affinché tutti gli Amministratori comunali abbiano
quanto la legge nazionale attribuisce loro.
Dujany (D.P.)
- Ma mi pare che la preoccupazione
essenziale dei proponenti sia quella di richiedere un intervento
dell'Amministrazione regionale a favore delle Amministrazioni
comunali affinché i Sindaci e i loro collaboratori abbiano la
possibilità di utilizzare le retribuzioni fissate dalle leggi
nazionali.
Perché, quando si legge che in tale situazione, un naturale
riserbo e un profondo senso di modestia e di pudore impongono ad
alcuni Sindaci di non gravare sul bilancio delle loro
amministrazioni con una indennità di carica, seppur modestissima,
quindi mi pare che la preoccupazione essenziale sia questa.
Il Consigliere Dolchi ha già precisato che la situazione del
1973 è leggermente diversa rispetto a quella del 1968 e del
1969.
Infatti, dei 74 Comuni della Regione, tutti hanno le indennità
previste dalle leggi nazionali, a eccezione di sei Comuni che non
hanno mai deliberato alcuna indennità e 10 Comuni che hanno
adottato delle indennità inferiori a quelle spettanti loro dalla
legge nazionale.
Quindi mi pare che il problema sia ridotto, in sostanza, a
questi pochi casi che ancora non hanno avuto il coraggio di
superare, diciamo, queste preoccupazioni delle ristrettezze del
loro bilancio per applicare una legge nazionale a favore delle
retribuzioni, in rapporto alle mansioni che...
Qualcuno ha sottolineato l'opportunità di rivedere però questo
discorso, questo problema della retribuzione in rapporto alla
popolazione; la legge nazionale stabilisce che la retribuzione dei
Sindaci sia in rapporto alla popolazione.
Qualcuno ha sollevato che il problema degli oneri e delle
responsabilità e delle preoccupazioni dei Sindaci che lavorano in
Comuni di popolazioni molto ridotte, è altrettanto importante
quanto l'onere dei Sindaci dei Comuni di maggior numero di
abitanti, anche perché l'organizzazione comunale, l'organizzazione
amministrativa è più che manchevole, è più scarsa e tante volte il
Sindaco deve sopperire con determinate iniziative proprie, in
mancanza di un'organizzazione amministrativa di funzionari e di
impiegati che, nei Comuni più ampi, in genere provvedono a una
serie di questi compiti.
Poi c'è un'osservazione, mi pare fatta dal Consigliere Andrione,
estremamente importante, cioè dobbiamo preoccuparci di non
trasformare il Sindaco in un rapporto di dipendenza regionale.
Mi pare che sia estremamente valido il mantenere questo senso di
responsabilità del Sindaco come espressione del bilancio comunale e
non farlo diventare una specie di dipendente della Regione
attraverso una forma retributiva, che mi parrebbe abbastanza
pericoloso e abbastanza grave sul piano del principio.
Quindi, fatte queste osservazioni, mi pare, come Giunta, che si
potrebbe essere d'accordo sul principio, che tende soprattutto a
far sì che la legge nazionale possa essere applicata e che i
Sindaci si trovino nelle condizioni di poter superare questo
aspetto così morale, in rapporto alle proprie condizioni
finanziarie.
Però rendiamoci conto che questi interventi non risolvono
assolutamente le situazioni dei bilanci comunali perché quando noi,
al Comune di Aosta, fossimo venuti nella determinazione di
concedere, non so, un contributo di cinque milioni in più sul
bilancio del Comune di Aosta, l'incidenza sarebbe minima e non
credo che questo tenda a risolvere il problema; o in un altro
Comune inferiore ai 1.000 abitanti, dovessimo dare un contributo
che potrebbe essere previsto nella cifra massima di 240.000 lire
all'anno, non credo che risolleveremmo le sorti finanziarie di
questo Comune.
Quindi, io penso che sarebbe opportuno poter rimandare questo
problema alla Commissione, nel senso di poter prevedere una
indennità a favore dei Comuni, al fine di incoraggiare queste
Amministrazioni comunali ad applicare la legge nazionale
riguardante la loro retribuzione, tenendo conto, in particolar
modo, che i Comuni che non hanno applicato queste disposizioni sono
proprio i Comuni, in genere, che sono soggetti alle retribuzioni
minime.
Caveri (U.V.)
- Je voudrais poser seulement une question
au Président de la Junte régionale: je voudrais savoir quelles sont
ces six Communes qui n'ont pas délibéré l'indemnité pour le Syndic
et l'autre groupe aussi, les Communes auxquelles vous avez fait
allusion.
Manganoni (P.C.I.)
- Quando il Consiglio ha provveduto ad
adeguare le indennità ai Consiglieri regionali qui è stato
sollevato il problema del Sindaco e tutto il Consiglio ha detto:
"Giusto". Sennonché, passata quella seduta, il Consiglio se n'è
dimenticato.
Ora, un Sindaco deve dedicare alla sua attività tanto tempo
quanto un Consigliere regionale, forse di più, questo dipende
dall'attività del Sindaco, dall'attività del singolo
Consigliere.
E allora perché il Sindaco non deve percepire quella
modestissima indennità prescritta dalle leggi regionali?
Ora, mi diceva il Presidente se i Sindaci non percepiscono
l'indennità; ebbene, io ho parlato questa mattina con due Sindaci.
Uno mi diceva: - e qui vorrei attirare l'attenzione del Consiglio -
"Il bilancio del mio Comune è di 10 milioni, se spendiamo sei per
il personale, segretario, non siamo riusciti a consorziarci con
altri Comuni vicini, perciò ce lo paghiamo tutto. L'impiegata e il
messo, che farà anche il cantoniere. A questi sei milioni dobbiamo
aggiungerne quali altri due per contributi, assicurazioni e tutto
quello che ne segue. Dieci meno otto, rimangono due. Con due
milioni noi dovremmo provvedere a tutte le necessità del Comune e,
naturalmente, anche all'indennità che dovrebbe essere la mia",
dice: "In queste condizioni, come posso io percepire anche le sole
20.000 lire previste, qui con un bilancio del genere?".
Questo Sindaco aveva ragione e io capisco la sua perplessità e
dice: "Io rinuncio a percepirli".
Parlavo con un altro Sindaco di un Comune che ha tremila
abitanti o circa mille, non so esattamente il numero degli
abitanti, il quale mi diceva, sempre per la questione del bilancio
del Comune: "Il Comune ha già dovuto fare dei mutui, tra l'altro,
se io percepisco la mia indennità che dovrebbe essere di 480.000
all'anno, percepisco 80.000, 40.000 le do al Vice-Sindaco perché
collabora, mi aiuta e così ne rimangono 40 all'anno, anziché 480
come prescritto dalla legge".
Ora, mi si potrà dire: "Quelli sono effettivamente modesti,
troppo pudore ecc.", permettete che io... perché almeno questi
amministratori dimostrano ancora un certo senso di serietà, io non
dico mica che non lo dimostrano anche gli altri che fanno molto
bene a percepirli però, con una situazione di bilancio comunale
come... dice..."Quei pochi soldi che ci sono"...
Ecco la ragione principale che ci ha spinti, che ha spinto i
miei colleghi a presentare questa mozione.
Ora, la questione, io non voglio polemizzare con Lustrissy,
voglio solo dirgli questo: ma adesso veniamo a quel bilancio di
dieci milioni a cui vi accennavo, non so se quel Comune ha una
maestra per gli asili, non lo so ma, ammettendo che ce l'abbia,
come fa a pagare?
Ora, noi si è parlato tante volte in questo Consiglio di
integrare i bilanci comunali, no, sempre delle ottime idee, ma non
abbiamo mai fatto niente.
Tenete anche conto di un fattore però, che integrare i bilanci
comunali non è facile perché noi sappiamo anche che, in certi
Comuni, ci tartassano, le tasse comunali sono pesanti, in altri
Comuni noi sappiamo che c'era un Comune che, fino a pochi anni fa,
tutte le famiglie pagavano 200 lire all'anno di tasse di
famiglia.
Però noi come abbiamo fatto, per esempio, quando abbiamo
stabilito di dare a tutti i Comuni 200 mila lire all'anno per la
manutenzione delle strade comunali? In base ai chilometri di strade
comunali e questa è una forma iniziale, se vogliamo, di
integrazione di bilanci perché cominciamo a dar loro un po' di
milioni, almeno per pagarsi la manutenzione.
Questa sarebbe un'altra forma modestissima, se vogliamo, che si
aggiunge alla prima, di integrazione di bilanci, perché? Perché,
anche se modesta, parli, tu parli di 25 milioni circa che vanno a
finire ai Comuni.
Ora ti si dice: non facciamo il Sindaco, non trasformiamolo in
un dipendente della Regione, no, perché noi questi fondi non li
versiamo al Sindaco, noi li versiamo una volta o due all'anno,
come... la Giunta, al Comune, non al Sindaco, quindi non ne
facciamo un dipendente comunale.
Io su questo sono pienamente d'accordo ed è vero, diceva il
Presidente, noi con cinque milioni non risolviamo il problema di
Aosta, è vero, però risolveremo, per esempio, il problema di quei
Comuni di cui vi parlavo, con un bilancio di 10 milioni.
Ecco perché noi insistiamo su questo.
Sull'ammontare, io penso che, essendo una legge nazionale, non
so se noi possiamo modificare l'ammontare perché c'è lo Statuto ma
noi non poniamo il problema, oggi, di rivedere l'ammontare
dell'indennità; il problema che noi poniamo è che almeno tutti i
Sindaci percepiscano questa modestissima indennità, questo è il
problema che noi poniamo.
Ora, io non ribadisco quanto ha già detto Dolchi in fatto di
Commissioni, se la Commissione - io non so quale Commissione doveva
esaminare questo problema - se questa Commissione non funziona, non
ne devono subire gli altri perché, se una Commissione dal '68, oggi
siamo nel 1973, quindi da quattro anni ha una proposta di legge e
non la esamina, beh, diciamo, o dovrebbe avere il coraggio di dire:
sostituiamo questa Commissione con altri elementi che esaminino la
legge che gli si propone o avvaliamoci di quell'articolo di cui
parlava il Presidente, scavalchiamo la Commissione se non funziona
e si pronunci il Consiglio. Si dice: "Rimandiamola in Commissione".
Eh no. È da quattro anni, la Commissione non ha esaminato, la
mandiamo in Commissione per quanto? No, secondo me, avvalendosi
precisamente dell'articolo che ha il Presidente... il Consiglio si
deve pronunciare e sia chiaro, non si... di questioni elettorali,
ne ha già accennato Dolchi, presentato questo nel '68, anzi, se noi
rimandassimo alla Commissione, anche fissando per esempio fra 15
giorni, ci avviciniamo sempre di più alle elezioni, ha sempre di
più un carattere elettorale quindi, se qui tutti assieme abbiamo
ritardato e, particolarmente, la Commissione non ha fatto il suo
dovere, non si tirino in ballo adesso questioni elettorali o meno.
Il Consiglio, è suo dovere di pronunciarsi e, secondo me, il
Consiglio si deve pronunciare.
Montesano (P.S.D.I.)
- Altri interventi?
Bene, io vorrei dire qualche cosa però manca il proponente che è
il Consigliere Dolchi e, siccome quello che dirò riguarda il
proponente, ah, c'è il Consigliere Macheda che lo cerca.
Dujany (D.P.)
- Mi pare, do una risposta a una domanda
che mi era stata posta.
Dunque, mi pare che i Comuni che non hanno deliberato alcuna
indennità sono: Courmayeur, Gressoney-La-Trinité,
Gressoney-Saint-Jean, Introd, Rhêmes-Notre-Dame e
Valsavaranche.
I Comuni che hanno deliberato indennità inferiori, in rapporto
alla popolazione sono: Arnad che ha deliberato 20.000 anziché
40.000, Challand-Saint-Anselme 10.000 anziché 20.000,
Challand-Saint-Victor 10.000 anziché 20.000, Champorcher 10.000
anziché 20.000, Emarèse 10.000 anziché 20.000, Hône 25.000 anziché
40.000, Issime 5.000 anziché 20.000, Issogne 35.000 anziché 40.000,
La Magdeleine 7.000 anziché 20.000, La Salle 20.000 anziché 40.000,
Montjovet 30.000 anziché 40.000, Pont Bozet 10.000 anziché 20.000,
Pontey 15.000 anziché 20.000, Quart 20.000 anziché 40.000,
Rhêmes-Saint-Georges 7.000 anziché 20.000, Saint Denis 5.000
anziché 20.000, Verrayes 30.000 anziché 40.000, tutti i Comuni più
poveri; infatti mi pare che il problema si pone veramente nei
riguardi dei Comuni più poveri.
Quindi direi che, dinanzi a questa prospettiva, c'è un indirizzo
che dovremmo prendere in relazione al contenuto di questa legge,
potrebbe essere un intervento stabilito in certe percentuali che
tenesse conto soprattutto della non applicabilità della legge a
favore dei Comuni che hanno diritto all'indennità delle 20 o delle
40.000 lire, che sono quelli che non l'hanno applicata; a parte poi
il problema, così, di carattere tecnico che questa legge non
presenta: il relativo finanziamento, quindi di lì l'opportunità di
essere rivista e di essere riesaminata, questo solo sotto l'aspetto
tecnico.
Montesano (P.S.D.I.)
- Allora, nessun altro chiede la
parola? Io desidero far presente, prima al proponente, Consigliere
Dolchi e poi a tutto il Consiglio, le difficoltà che si presentano
alla Presidenza per portare avanti la legge così come si presenta
attualmente, cioè a dire, io l'ho già accennato prima, esiste un
articolo 2, il quale è riferito al finanziamento, però non indicato
e, naturalmente, dovrà essere perfezionato per quello che riguarda
il bilancio attuale del 1973 e i futuri bilanci.
Questo è uno dei punti, è vero, carenti della legge, non per
colpa del Consigliere Dolchi ma perché questa legge è stata
riesumata dopo l'approvazione e la modifica dell'articolo 21 del
Regolamento che va portata automaticamente in Consiglio. Quindi,
per questa ragione qui, oltre alle altre che sono emerse nella
discussione, cioè a dire, che la legge presentata già anni fa non
rispecchia più la situazione reale di allora, non è comparabile con
quella attuale, per le notizie che ci ha dato testé il Presidente
del Consiglio, io farei mie le proposte di alcuni Consiglieri, di
fare esaminare un testo concordato, cioè con le finalità di un
testo concordato, alla Commissione competente. Non c'è bisogno,
naturalmente, di nominare altre Commissioni, c'è, per regolamento,
la competenza specifica della Commissione Affari Generali, la quale
però, oggi - e per questo mi rivolgo al Consigliere Manganoni -
oggi è vincolata, come tutte le altre Commissioni, alla modifica
che abbiamo fatto del Regolamento, per ovviare a quei ritardi che
io non addebito sempre al Presidente della Commissione o alla
Commissione ma tante volte si determinano delle situazioni tali per
cui i problemi devono essere rimandati oppure non possono essere
esaminati.
Oggi il Regolamento modificato porta due vie da poter imboccare:
una via normale che è quella della procedura normale, che dà la
possibilità alla Commissione di tre mesi per rispondere, dopodiché
come è avvenuto adesso, il Presidente del Consiglio,
automaticamente, manda in Aula le leggi, oppure la procedura di
urgenza - come quella che io avevo accennato facendo una breve
risposta al Consigliere Dolchi - c'è la procedura di urgenza che
comporta la risposta da parte della Commissione, del Presidente
della Commissione competente, nell'ambito di 15 giorni.
Io mi rivolgo adesso al Presidente della Commissione Affari
Generali che si riunirà adesso per le scadenze elettorali: sono
presentate parecchie legge, le quali sono state richieste in
procedura di urgenza, proprio per queste scadenze e lei si troverà
a dover avere sotto esame, con i suoi colleghi della Commissione,
parecchi progetti di legge, quindi proporrei al Consiglio che un
testo di legge concordato che fosse agganciato alla procedura
d'urgenza, la quale potrebbe essere decisa questa sera dal
Consiglio, può portare al riesame della legge nell'ambito del
prossimo Consiglio di marzo, la prima quindicina di marzo e
potrebbe venire in Consiglio la legge stessa, concordata su un
testo, anche con la collaborazione della Giunta, e perfezionata per
quello che riguarda il finanziamento di spesa.
Io vorrei sentire anche dal Presidente della Commissione se
questa procedura, che naturalmente è prescritta ed è contemplata
dal Regolamento, può portare delle difficoltà alla Commissione da
lui presieduta; io credo di no, lei, come Presidente della
Commissione, con la procedura d'urgenza richiesta dal Consiglio,
potrebbe dare il parere nell'ambito dei 15 giorni susseguenti alla
ricezione.
Consigliere Caveri, non ha da aggiungere niente, no?
Caveri (U.V.)
- Io, stamattina, avevo preso il buon
proponimento di non aprire la bocca durante tutto il Consiglio
Regionale per reagire a certa pubblicità logorroica che imperversa
in questo Consiglio; adesso lei mi tira per i capelli e mi obbliga
a prendere la parola per rispondere alla sua domanda; dico: va
bene, se bisogna considerare questa legge nelle Commissione Affari
Generali, la esamineremo, faremo il possibile.
Però vorrei aggiungere qualche cosa; a me pare che in questo
Consiglio, non mi pare, io constato che in questo Consiglio
regionale non vige il principio che esiste nel Parlamento nazionale
di cui ho fatto indegnamente parte e cioè qui c'è un po' una
superstizione che ci dovrebbe essere un certo automatismo per cui
qualunque legge sciocca presentata da un qualunque Consigliere
regionale, debba senz'altro essere approvata dal Consiglio
regionale.
Io credo, invece, che la funzione delle Commissioni dovrebbe
essere quella non di bocciare, di filtrare le leggi, perché si sono
fatte molte critiche alla Commissione Affari Generali per altre
leggi e, tra l'altro, anche per questa ma, proprio per questa,
questa legge è stata esaminata dalla Commissione Affari Generali e
abbiamo polemizzato a lungo in seno a questa Commissione Affari
Generali, io non ne volevo neanche parlare di questo argomento per
non fare delle polemiche che, in fondo poi, sono utili fino a un
certo punto, e la prova che le perplessità della Commissione su
questa legge non erano poi così sballate, l'abbiamo avuta oggi in
Consiglio, dove vediamo che la Giunta condivide quelle perplessità,
le stesse perplessità che avevamo noi su una legge formulata,
stilata in questo modo.
Sul merito della questione, io personalmente, se è lecito avere
delle opinioni personali, io penso che si può prevedere una
indennità per i Sindaci, si può prevedere un intervento da parte
della Regione però bisognerebbe prevedere pure che una percentuale,
magari anche molto tenue, rimanga a carico dei Comuni, dei bilanci
comunali e questo non per una questione di soldi, per una questione
di quattrini, ma per responsabilizzare i Comuni: bisogna che i
Comuni, perché non è, non dico giusto, ma non è bello che
l'indennità del Sindaco, come devo dire? È irrazionale, per conto
mio, non dico la parola immorale perché sarebbe sciocco per delle
così modeste indennità parlare di immorale o di non immorale, ma mi
pare poco opportuno che tutte le indennità dei Sindaci siano
completamente a carico della Regione e niente del Comune.
Io dico: stabiliamo una percentuale del 10, 30, 25% che rimanga
a carico del Comune e allora la cosa cambia aspetto; non è una
questione finanziaria, è una questione di principio e sono le
stesse ragioni che sono state poste, mi pare, con qualche
modulazione, con qualche nuance forse un po' diversa, dal
Consigliere Andrione ma non solo dal Consigliere Andrione, mi pare
anche l'Assessore Lustrissy, sia pure con parole diverse e forse
anche qui con delle nuance diverse però mi pare che fosse anche la
preoccupazione dell'Assessore Lustrissy e forse anche del
Presidente della Giunta se non erro, se non commetto degli errori
di interpretazione, mi pare che è una preoccupazione ed è questa:
che non è soltanto la preoccupazione di quella malfamata ormai
Commissione degli Affari Generali ma è una preoccupazione
comune.
Quindi non esageriamo quando si parla della Commissione Affari
Generali che non ha approvato "à tambour battant" certe leggi, non
le abbiamo approvate "à tambour battant" perché c'erano dei veri
motivi di perplessità.
A ogni modo, io dico: la soluzione può venir fuori benissimo di
questo problema, perché non è poi un problema trascendentale.
Chincheré
(P.C.I.)
- ... dell'On. Caveri non
trovino poi tanta concretezza al pomeriggio, durante la giornata,
chiamiamola così, consiliare, però hanno anche un grosso vantaggio,
Avvocato, che mi rafforzano in alcune idee e di questo devo
essergliene molto grato.
Quando esiste un problema, e quello dell'indennità ai Sindaci è
un problema, ci sono due modi per affrontarlo: uno è quello di
affrontarlo, l'altro è quello di non affrontarlo, non c'è via di
soluzione e, di conseguenza, si scopre che ci si divide su chi
vuole affrontare questo problema per risolverlo, che è un po' la
parola d'ordine dei Democratici Popolari, se non mi sbaglio,
oltretutto questa e su chi affronta il problema in termini
estremamente così tangenziali e il risultato è che il problema non
si risolve.
Perché parlare di Commissioni, di rimandare i problemi alle
Commissioni in certi termini nominate perché, in altri termini, noi
saremmo d'accordo a rinviare i problemi in Commissione: parlare di
legittimità di questa legge è un modo per non risolvere il
problema, mentre la legge che noi abbiamo presentato quattro anni
fa, lo ripeto perché è giusto ripeterlo, è uno strumento reale,
certo non perfetto, evidentemente, suscettibile di modificazioni
che noi siamo pronti ad accogliere se vengono e se lasciano salva
la sostanza della legge; ecco, proposte di modifica, nella realtà,
non sono venute fuori perché, in realtà, gli interventi,
chiamiamoli così, contro questa proposta, questa iniziativa di
legge, ecco, sono tutto meno che un contributo reale a modificare,
a portare quelle modifiche a questa legge per renderla
migliore.
E vorrei fare così, portare anch'io una motivazione in più a
sostegno di questa legge; il Consiglio regionale è reduce da una
lunga discussione sulla bozza di Piano Urbanistico regionale e
affronterà presumibilmente, secondo quello che ci ha detto
l'Assessore all'Agricoltura, entro questo mese, la discussione
sulle Comunità Montane, su quella proposta di legge di iniziativa
regionale sulle Comunità Montane,  quella discussione sulla
bozza e, presumibilmente, sicuramente, almeno noi ce lo auguriamo,
quella sulle Comunità Montane definirà ancora una volta la funzione
insostituibile che i Comuni avranno nello sviluppo della democrazia
in Valle d'Aosta, la funzione insostituibile che i Comuni avranno
ancora per affrontare e risolvere alcuni problemi grossi che in
Valle d'Aosta ci sono e che, senza la partecipazione dei Comuni,
non sarà possibile risolvere perché noi siamo contro la soluzione
verticistica dei problemi, non pensiamo sia possibile risolvere i
problemi senza una partecipazione attiva da parte dei cosiddetti
Enti periferici che poi, in realtà, sono gli unici Enti che hanno
la possibilità e la capacità e la conoscenza per affrontare questi
problemi.
Sappiamo che la legge statale nazionale e la legge regionale
prevedono che alle Comunità Montane, al Consiglio delle Comunità
Montane, facciano parte di diritto i Sindaci; noi siamo d'accordo
di dire che facciano parte di diritto, questo significa però che i
Sindaci saranno caricati di un lavoro che fino a oggi non avevano
avuto, avevano avuto nell'interno dei Consorzi, all'interno dei BIM
però non così articolato, non così importante come quello che
saranno chiamati a fare con le Comunità Montane.
Ecco che allora, se è vero che i Comuni restano uno strumento
insostituibile per lo sviluppo della democrazia, è altrettanto vero
che i Sindaci restano non dei funzionari regionali ma dei
rappresentanti dei Comuni che dovranno sempre di più fare delle
cose, in modo sempre più pianificato direi, programmato, nel senso
che saranno sempre di più Sindaci a tempo pieno e sempre di meno
Sindaci a part-time.
Evidentemente noi dobbiamo garantire le strutture primarie
affinché questo si verifichi; una delle strutture primarie pensiamo
che sia, ecco credo che l'unica parola corretta sia "indennità" a
questi Sindaci, non dimentichiamoci mai che molte volte uno rifiuta
di fare il Sindaco perché le sue condizioni di lavoro non glielo
permettono perciò noi sosteniamo anche che l'indennità ai Sindaci
sia uno strumento di democrazia reale perché permette a chiunque, a
qualunque cittadino che ne abbia le capacità, il voto e la fiducia
dei suoi coetanei, dei suoi concittadini, a svolgere questa
funzione, altrimenti noi togliamo una possibilità reale di
partecipazione reale alla vita nelle Assemblee elettive.
Ecco, io volevo soltanto dire queste poche cose, dicendo che noi
siamo per la soluzione del problema e lo vogliamo assolutamente
risolvere, siamo disposti a riportare la legge in Commissione
purché ci sia un impegno inequivocabile del Consiglio a riportarla
nei termini più brevi previsti dal Regolamento consiliare.
Dujany (D.P.)
- Ma mi pare che i Consiglieri non si siano
espressi in senso contrario alla sostanza della legge quindi mi
pare che c'è l'accordo generale sul problema di principio.
Ci sono delle incertezze sulle modalità e sui modi; io mi
permetterei di fare una proposta concreta, direi:
1) rinvio alla Commissione in via d'urgenza in modo che possa
ritornare in Consiglio nei tempi previsti dal Regolamento;
2) prevedere una indennità a favore delle Amministrazioni
comunali, allo scopo di coprire una parte delle spese previste per
l'indennità degli amministratori, indennità prevista dalla legge
nazionale, in una percentuale che dovrebbe orientarsi nell'ordine
dell'80%;
3) prevedere il dispositivo tecnico per quanto riguarda il
finanziamento.
Dolchi (P.C.I.)
- Dunque mi sembra che le parole dette
dal Presidente della Giunta ci confortino sulla insistenza con cui
abbiamo suggerito e abbiamo sostenuto l'emendamento al Regolamento
per la discussione in Aula; il fatto che il Presidente della Giunta
dica che i Consiglieri si sono espressi e non in modo contrario,
nella sostanza, dimostra che, in fondo, se non scattava l'articolo
21 del Regolamento e questa proposta di legge non veniva in
Consiglio, non avremmo avuto neanche questa manifestazione di
volontà, anche se non precisa, da parte dei colleghi
Consiglieri.
Ecco, su questo concetto non ci troviamo d'accordo col
Presidente della Commissione Affari Generali, noi abbiamo sempre
sostenuto in quella Commissione e anche in quest'Aula che qualunque
legge sciocca può essere presentata, spetta al Consiglio
respingerla se la legge effettivamente non corrisponde agli
interessi della Regione, del problema che vuole risolvere.
Non riteniamo che sia utile per la democrazia e per la Valle
d'Aosta che delle iniziative consiliari vengano filtrate, come dice
l'Avvocato Caveri, o perlomeno vengano eluse determinate iniziative
senza che ci sia su queste un pronunciamento.
Ecco perché noi riteniamo giusto che sia il Consiglio a dire di
no su questa legge; se è il Consiglio d'accordo a dire di no, come
non c'è nessun ostacolo affinché la Giunta e altri colleghi
Consiglieri che la vedono in modo diverso, che vogliono proporre
testi differenti, li presentino con procedura d'urgenza.
Ma mi riallaccio al mio intervento precedente per dire che noi
non vogliamo incaponirci su questo testo perché è il problema che
ci sta a cuore e non la nostra paternità o il nostro, la nostra
proposta; se questo rinvio con urgenza alla Commissione può portare
a un accordo, a un testo concordato, per lo meno a una soluzione
che possa andare verso la soluzione stessa del problema, noi siamo
d'accordo e, per evitare equivoci e anche perché alcuni Consiglieri
del mio Gruppo vorrebbero che ci fosse una certa precisione in
proposito e io stesso, nell'accedere a questa proposta, vorrei che
ci fosse una certa precisione, vorrei così, poiché conosco il
Regolamento, stabilire, se fosse possibile, con il Presidente del
Consiglio, le scadenze e cioè se questo testo ritorna domani alla
Commissione Affari Generali, se scattano da domani i 15 giorni, per
cui non vi sono dubbi, per lo meno il Consiglio e il Presidente
possono confortarmi in questa mia affermazione, che nella prima
quindicina di marzo questo progetto di legge ritorna all'esame
consiliare?
Montesano (P.S.D.I.)
- Mi pare che io l'ho detto,
quello.
Dolchi (P.C.I.)
- Signor Presidente, lei mi permette di
ribadirlo, proprio perché ci troviamo all'8 febbraio, ecco,
basterebbe che la Presidenza rimandasse il progetto all'esame della
Commissione fra sei giorni anziché domani, che noi non ci
troveremmo nell'ordine del giorno della prima quindicina di marzo
questa proposta di legge.
Allora noi, per concludere, siamo d'accordo sul rinvio di questo
argomento, di questo progetto alla Commissione Affari Generali con
la procedura d'urgenza, come richiesta dal Presidente della Giunta,
a condizione che questo avvenga domani, in modo che domani, 9
febbraio, scattino i 15 giorni e affinché nella prima quindicina di
marzo, l'ordine del giorno di quella seduta preveda la
ridiscussione del progetto di legge.
Montesano (P.S.D.I.)
- Nessun altro chiede la parola?
Allora in Consiglio è d'accordo sulla proposta fatta dal Presidente
della Giunta, anche da me, e accolta dal Consigliere Dolchi,
proponente della legge.
Quindi il testo di legge viene inviato alla Commissione Affari
Generali con la richiesta di procedura d'urgenza, per essere
portato poi all'esame del Consiglio nella seduta della prima
quindicina di marzo.
Detto questo, quindi, il Consiglio approva; detto questo io
proporrei al Consiglio di chiudere la seduta, anche perché ci sono
argomenti che non possono essere svolti in poco tempo e quindi
penso di rimandare a domani. Il Consiglio è d'accordo?
Allora la seduta è tolta e il Consiglio è convocato per le ore
9,30 di domattina.
---
La seduta termina alle ore 19,36.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK